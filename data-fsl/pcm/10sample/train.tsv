sports	Kobe Bryant: Anniversary of when Kobe Bryant die - Widow Vanessa Bryant pay tributes to him & Gianni	Kobe Bryant, di basketball legend and im pikin Gianni wey die for helicopter crash for California for US, meet dia end exactly one year today. Kobe Bryant widow Vanessa Bryant don admit say to lose her daughter Gianna and husband Kobe for dat tragic helicopter crash 'still no feel real' for her one year afta. Vanessa, wey be 38 years, tok dis one for Instagram on Tuesday wia she reveal say she receive one beautiful letter from Gigi best friends, Aubrey, and caption am: 'My Gigi dey INCREDIBLE and I truly appreciate your letter. 'She loves you so much. I miss my baby girl and Kob-Kob so much, too. [heart emoji] I no go ever understand why/how this tragedy happen to such beautiful, kind and amazing human beings. It still no feel real. 'It still no feel real. Kob, we do am right. Gigi, you still dey make mummy proud. I love you!' Meanwhile Vanessa also share di letter wey Gianna best friends, Aubrey. For her letter, Aubrey write about Vanessa as a mother. She say: 'You do am right Mrs. Bryant, and we all dey eternally grateful to you.' She add say: 'My mind constantly dey think of your beautiful daughter. Her smile and attitude push me to be better. You go don heard dis, but if I ever become a mom, I hope my daughter turn out exactly as your daughter.' She also write say: 'She care. She knew when I dey get bad day and know just how to make it better. She bin dey generous with her snacks when I forget mine own. She leave notes for my notebook wey I cherish. She be incredible pesin.' Vanessa latest post dey come a week afta she share some throwback fotos to mark her eldest daughter Natalia 18th birthday.	https://www.bbc.com/pidgin/tori-55815727
business	Jeff Bezos net worth 2020 as billionaire, American business magnate and Amazon.com CEO break stock record in one single day for Bloomberg World's Billionaires ranked list history	Jeff Bezos add $13 billion to im net worth on Monday, dia na di largest single-day jump for any individual since dem create di Bloomberg Billionaires Index for 2012. Amazon.com Inc. shares go up by 7.9%, di highest since December 2018  since di trend of internet shopping increase and e don go up by 73% dis year, Bloomberg dey report. Bezos, di 56-year-old founder of Amazon and di world richest pesin, don see im fortune rise by $74 billion in 2020 to $189.3 billion, even as di US dey enta im  worst economic downturn since di Great Depression. Personally, Jeff Bezos don rich pass di market value of giants like Exxon Mobil Corp., Nike Inc. and McDonald's Corp. Mackenzie Bezos, im ex-wife, gain $4.6 billion Monday and she go be di13th-richest pesin for di world. Oda tech titans dey also enjoy some increase sake of lockdown, as pipo dey forced to stay for house and shop online, dis don help di boost Facebook Inc. Chief Executive Officer Mark Zuckerberg don also add almost $15 billion to im net worth so far dis year, even as di company dey deal wit brands wey dey boycotting ads on di social network.	https://www.bbc.com/pidgin/tori-53482842
politics	Kaduna State strike: NLC leaders in hiding, Nupeng threaten nationwide, as El-Rufai fire nurses - Day three updates	"Leaders of di Nigerian Labour Congress, (NLC) dey in hiding for Kaduna state as di workers strike for di state enta day three. One of di leaders tell BBC say, dem need to hide sake of ""threat to dia lives"", afta Govnor Nasir ElRufai declare dem wanted sake of ""economic sabotage"". Dis na di latest on di Day 3 of di 5-day strike by NLC for di North western state. Labour leaders say dem don advise dia members to also comot from NLC secretariat sake of say some thugs dey hang around di place to possibly attack protesting workers. Di 5-day warning strike by NLC for Kaduna state take different dimension on Tuesday wey end wit di sack of all Level 14 Nurses for di state. Day 2 of di protest wey don lead to di closure of health centres, schools, filing stations, electricity stations and di state secretariat don become national issue. Some suspected jaguda boys attempt to hijack di demonstration of di workers after dem fail for di attempt to disturb di protest around di NLC Secretariat for Kaduna. As dat one dey happun, tori come out say di state govnor Nasir Elrufai declare Ayuba Wabba, National President of NLC wanted on top accuse of ""economic sabotage"". ""Ayuba Wabba & odas for NLC declared wanted for economic sabotage & attacks on public infrastructure under Miscellaneous Offences Act. Anyone wey know wia im dey hide should send message to @MOJKaduna. handsome reward go dey,"" Elrufai tok for tweet. Di events for Kaduna don attract attention from Nigerians, Civil society organizations, and even federal goment as all di stakeholders dey call on both NLC and goment to dialogue. Muyiwa Adekeye, wey be tok-tok pesin to Govnor Nasir Elrufai announce di sack of all Nurses for di state wey dey below level 14 sake of say dem join di strike for time wen di state dey battle emergency health situation. ""Salaries wey suppose go to dem go become extraordinary occupational allowances to di health workers wey no comot from dia duty posts to fill di gap of those wey run from work. ""We don direct di Ministry of Health to advertise vacancies for di immediate recruitment of new nurses to replace those wey we dismiss,"" Adekeye tok. Di national leadership of the Nigeria Union of Petroleum and Natural Gas Workers (NUPENG) threaten say dem go shut down all of dia facilities nationwide if any dem wunjure any of di labour leaders. ""di union tok say make no labour leader or worker wunjure during dis 5-day peaceful protests for di state. ""NUPENG, therefore warn say if any harm dey inflicted on any of di members of organized labour, di leadership of di union no go hesitate to call on all our members throughout di nation for a total shut down of all our services for di upstream, midstream and downstream sectors of di oil and gas industry,"" di National President and General Secretary, Comrade Williams Akporeha, and Comrade Afolabi Olawale tok for statement. Socio-Economic Rights and Accountability Project (SERAP) don tell Kaduna State Governor, Nasir El-Rufai to stop to dey harass workers wey dey protest for di state. SERAP for statement wey dia deputy director Kolawole Oluwadare sign tok say e dey wrong for Kaduna state govnor to declare Labour pipo wanted sake of protest. Di group say protest na human right and non of di labour leaders don violate any law as dem dey protest. ""Govnor, Nasir El-Rufai and Kaduna state authorities must end di harassment and intimidation of NLC leaders and withdraw di illegal statement wey declare Wabba and oda leaders wanted. ""To declare NLC leaders 'wanted' simply for peacefully exercising their human rights dey antithetical to di Nigerian Constitution of 1999 [as amended] and di kontri international obligations,"" SERAP tok. Nigeria federal goment intervene for di clash between di organised labour and Kaduna state goment. Minister of Labour and employment Oga Chris Ngige say make all di parties ""immediately ceasefire"". Deputy Director of Press and Public Relations for di Ministry of labour and employment for di statement wey im bring out on behalf of di Minister Ngige say dem dey aware of all di controversy wey dey happun between Labour and Kaduna goment. According to di Minister, ""Dis na labour matter wey don snowball into a national strike and picketing by the two labour centres and affiliate unions. ""We hope and also pray say make di Kaduna state Govnor no escalate matters to such level wia e go become uncontrollable. We also appeal to di leaders of di labour centres to step down di action to make way for discussion."" E tok."	https://www.bbc.com/pidgin/tori-57169326
entertainment	Big Brother Naija Season 5 housemates names: Laycon 'Chinko Ekun' crooner of BBNaija 2020 wey real name na Olamilekan Agbeleshe na one of University of Lagos best graduating students?	BBNaija 2020 contestant Laycon wey real name na Olamilekan Agbeleshe na 26-year-old singer and rapper from Lagos. Laycon say  im no be di Best Graduating Student from Department of Philosophy from University of Lagos in 2016 but im graduate with second class upper wey suppose be first class material. E say im dey complicated, pipo dey misunderstand am and e also dey open minded. E add say im like to dey discuss sexual mata. E biggest achievement na im song 'Fierce' wey dey for MTV BASE Top ten charts for six months. 20 new housemates wey enta di  Big Brother Naija house on Sunday 19 July no go observe social distancing. Dat na because dem don clear dem of any medical condition including Covid-19. During di 10 weeks wey dem go stay for di house Big Brother go assign housemates task wey involve team play wey Big Brother know and di housemates need to find out. Some of di general rules for di house na say di housemates no go get any contact with di outside world, no violence and dem must nominate dia fellow housemate for eviction. Shower hour no go dey dis season according to di organisers. No be only dat one wey dem cancel for dis season. No guest go dey allowed inside di BBNaija house or come in contact wit housemates. Dem also reduce di number of ninja dem too and canel all audience for di live eviction show. Ebuka go host di Sunday live eviction show for empty studio and den cross live inside di Bigbrother house.	https://www.bbc.com/pidgin/tori-53474907
business	How South Africa president survive impeachment move over cash-in-sofa scandal	"MPs for one special sitting of South Africa parliament on Tuesday vote to reject one move to begin impeachment proceedings against President Cyril Ramaphosa. Dem accuse di president of covering up di theft of one large sum of foreign currency from im farm in 2020, some of which bin dey hidden inside one sofa. Di debate before di vote bin focus on an independent report wey conclude say e fit don violate di constitution. Oga Ramaphosa, wey dey prepare for re-election as ANC leader, deny any wrongdoing. Di African National Congress bin tell im MPs to block possible impeachment - although a handful break ranks and join hand with opposition parties and vote to accept di report and let impeachment proceedings start. Now wey Oga Ramaphosa don survive di vote, belief dey say e dey likely to win re-election for im party conference, wey go start on Friday. E go den be in pole position to become di ANC presidential candidate for di next election in 2024. Di sitting to debate to di report, wey dey commission from one panel of legal experts by di speaker, open wit one discussion over whether dem should allow MPs to vote in secret - something wey di speaker bin reject. At di end of di debate, dem read out di names of individual MPs and each one announce dia vote. Some 214 lawmakers vote against setting up impeachment committee, while 148 vote in favour, dem register two abstention. Di 70-year-old leader don deny any wrongdoing calling di report, wey e don also challenge for di Constitutional Court, ""flawed"". Oga Ramaphosa become president for 2018 pledging to tackle corruption. Naim  replace Jacob Zuma, whose time for office bin dey weighed down by many such allegations. Dis scandal show facein June, wen one former South African spy boss, Zuma-ally Arthur Fraser, file one complaint wit police accusingdi president of hiding theft of $4m (Â£3.25m) in cash from im Phala Phala game farm in 2020. Oga Ramaphosa admit say dem bin tiff some money, wey bin dey hidden in a sofa, but e say na $580,000 not $4m. Di president say di $580,000 bin come from di sale of buffalo, but di panel, wey dey headed by one former chief justice, say e get ""substantial doubt"" about whether a sale take place. South Africa get strict rules on holding foreign currency, wey say dat it gatz dey deposited with an authorised dealer such as bank with 30 days. E appears as though di president fit don break those rules, according to di panel report. Furthermore, if di money na from selling buffalo as e tok, dis money supposed dey declared, rather dan keep am in cash. For im submission to di Constitutional Court, Oga Ramaphosa want di kontri top judges to rule say di findings of di panel dey unlawful and set aside. Di president argue say di panel go beyond im scope wen dem dey look  at whether e bin get a case to answer related to di robbery for di farm. E dey also ask di court make dem declare say any steps wey di parliament take on di back of di release of the report dey unlawful and invalid. Analysis by Nomsa Maseko, BBC News, Johannesburg Di dominance of di ANC for parliament don save Oga Ramaphosa future in politics. Im chances of being re-elected as ANC president for di party national conference now don get more boost. However, events for parliament show say once again deep divisionsdey for di governing party. Four Pro-Zuma supporters, wey include former African Union chairperson, Nkosazana Dlamini Zuma - one ogbonge party member - bin vote with opposition parties. Di opposition bin try, and fail, to push for secret ballot as dem sense say more members fit break ranks. But Tuesday win na only political, and not legally binding. Oga Ramaphosa go still need to get di Constitutional Court to weigh in on di mata, though some experts say di judges dey likely to side wit am afta parliament, wey commission di investigate, bin reject im own report. For now, on top of one huge sigh of relief, Oga Ramaphosa march on wit severe political bruises - im credibility and ability to govern go come into even sharper focus."	https://www.bbc.com/pidgin/articles/c9rl22gyln4o
business	Cryptocurrency CBN ban in Nigeria: Which African countries dey show support for Bitcoin, Dogecoin, Ethereum for di continent?	Even though many of im pipo dey trade in Cryptocurrency, African kontries never show di kain support wey many expect, although some don dey take small-small step to accept am. Bitcoin, Dogecoin, Ethereum - dis na some of di popular cryptocurrency wey Africans don dey trade in and di fact say many kontries never recognize am as legal money no stop di growth. One report by sabi company Baker Mckenzie say Nigeria na number three in di world for countries wey dey trade in Bitcoins (wey be di most popular type of cryptocurrency). And Paxful, wey be crypto exchange platform say for 2020, Nigeria na im do crypto trading pass for Africa wit volume of 60,215 Bitcoins wey worth $566,668,692. Some don argue say if African kontries regulate crypto, e go make am dey even more popular, and make di economy ginger. But odas reason am to be like gambling. Make we torchlight wetin some African kontris don tok (or no tok) about di use of cryptocurrency. Di Bank of Ghana no recognize cryptocurrency as legal form of currency, although dem don arrange Bill to regulate cryptocurrency. Nigeria Security and Exchange Commission (SEC) for statement wey dem release for dia official website in 2018 say dem go regulate digital assets like cryptocurrency because 'digital asset offerings' like crypto-token or crypto-coin dey provide anoda wey wey pipo go fit invest or keep dia money as asset. Dis ground breaking statement surprise many as e be say di Central Bank of Nigeria don draw ear before give kontri pipo say dealers and investors in any kind of crypto currency in Nigeria no dey protected by law, according  to one CBN circular on 28 February, 2018. For February 2021, di CBN give order say make financial instructions close down accounts of any customer wey dey involved wit cryptocurrency. Kenya goment no recognise cryptocurrency because of di way e dey difficult to regulate am although dem don form task force wey go torchlight whether dem fit adopt am. As one of di most advanced economies for Africa, dem don dey look into how dem fit allow cryptocurrency. In fact, di national treasury don propose say make dem change di law to recognise am. And di Crypto Assets Regulatory Working Group na im dey responsible to torchlight any law wey fit epp dem legalise crypto. But di South Africa Reserve Bank never comot any law to give am legal backing. Di kontri no be stranger to di different financial trading service wey di world dey move to. Di island country get many forex trading companies wey dey registered dia and for crypto dem don arrange one framework to allow am.	https://www.bbc.com/pidgin/tori-55952803
entertainment	BBNaija evictions today: Maria, JMK, Sammie evicted from Shine Ya Eyes Big Brother Naija	Maria, JMK and Sammie chop eviction from Shine Ya Eyes Big Brother Naija House on Sunday. Di housemates wey bin follow Maria, Jumoke [JMK] and Sammie collect eviction nomination include Pere, Cross and Queen . Head of house Liquorose save Peace wey bin dey nominated come replace her wit Cross wey bin no dey nominated. Jumoke Adedoyin [JMK] only join di TV reality show three weeks ago on 8 August, 2021. Di 23-year-old law graduate JMK bin dey ready to spice things up in di House by being di life of di party. She grow up for Ilorin Kwara State and bin hop say pipo go love her because she bring positive energy and mak pipo happy. Maria Nkechinyere na 29-year-old from Imo State wey say she be lovely pesin and promise to entertain. Maria serve as Head of House at some point for di house. She be realtor wet dey sell houses for Dubai. After di show, she say she go try venture into business for Nigeria. Maria dey single and hope to explore dating opportunities for di house. 26-year-old amateur filmmaker Sammie admit say im no dey above fighting for food inside Big Brother Naija House. Sammie gree say yes na because im love food so much.	https://www.bbc.com/pidgin/tori-58366860
health	Hydroxychloroquine side effects: All you need to know about di drug Trump say im dey take to prevent coronavirus	"US President Donald Trump say im dey take anti-malarial drug hydroxychloroquine as preventive measure against Covid-19, although sabi pipo don warn about di side effects. But sabi pipo still dey study if hydroxychloroquine (and one drug wey resemble am wey dem dey call chloroquine) dey effective against coronavirus. Di World Health Organization say dem dey concerned by reports of pipo wey dey do self-medication and dey cause serious harm to dia body. One former top US health official bin don tok about di safety concern before. Dr Rick Bright,wey dem remove from im post for April bin dey lead di goment vaccine development efforts, e say President Trump focus on these drugs dey ""distract dozens of federal scientists"". And US Food and Drugs Administration, wey bin give approval to use them for specific occasion only, don also warn about di possible side effects. President Trump bin don tok about di potential use of hydroxychloroquine during im White House briefings. For press conference for April, im say: ""Wetin you get to lose? Take am."" And Brazil President Jair Bolsonaro claim for inside one video say hydroxychloroquine dey work everywhere"", although Facebook don remove dat part ontop say im break dia misinformation guidelines rule. Sake of all di publicity wey di drug get as possible treatment, di demand for dem don increase well-well for di world. Afta Presido Trump chook mouth for di drug mata for late March, prescription for both chloroquine and hydroxychloroquine increase for US. Tori be say tablets wey get chloroquine  dem dey use am for di treatment  of malaria to reduce fever and inflammation, and di hope na say dem fit also slow di virus wey di cause Covid-19. Trials dey happun for different kontries on using di drugs to prevent di illness. As part of these studies, frontline workers wey dey highly exposed to di virus dey take am as preventive measure. Oda studies dey chook eye weda e fit help patients wey already get Covid-19. For  US, various trials dey go on for combination of drugs including chloroquine, hydroxychloroquine and one antibiotic wey dem dey call azithromycin, for treating Covid-19 patients. But di evidence wey dey no dey too much for now from current trials as to how effective e dey to treat patients with Covid-19. Risks of serious side effects, including renal and liver damage also dey. For late March, di US Food and Drugs Administration (FDA) bin grant ""emergency use"" for di use of dis drugs to treat small number of Covid-19 cases for hospital. E no mean say di FDA say e go work. But e mean say for some kain circumstances, hospitals fit request and use di medicines from goment stockpiles for Covid-19 treatment. But on 24 April, FDA also warn about di dangers of using di substances because of reports of heart rhythm problems for patients. US goment say one German-based pharmaceutical company donate 30 million doses of hydroxychloroquine give dem. Oda kontries dey also use di anti-malarial drugs to some extent. France don authorise dia doctors to prescribe dem for patients with Covid-19, but di kontri medical watchdog don warn about di side effects."	https://www.bbc.com/pidgin/tori-52730407
politics	Edo State Governor Election 2020: Meet di former governors of Edo state and dia biography	Ten govnors don rule Edo state since di creation of di state for 27 August 1991 wen dem divide di former Bendel state into Edo and Delta States. On di 19 of September 2020 wen pipo for di state go come out come vote, di state go either witness di emergence of a new govnor wey go rule di state for di next four years or di incumbent fit remain for office. Colonel John Ewerekumoh Yeri na Nigerian soldier wey serve as Military govnor of Bendel state between 1990 and 1991. Im continue as govnor of di state until January 1992 wen di den Military President General Ibrahim Babangida divide Bendel state into two - Edo and Delta states. Yeri na di first military governor of Edo state and e help di state move smoothly from military to civilian goment. For di speech im give for December 1991, im say Military Administration hold traditional rulers in high esteem, and di military expect say dem go teach dia subjects about Government policies and programs for grass root level. During im tenure, di administration bin invest for road construction for di state. During di election, Social Democratic Party (SDP) bin win di Gubernatorial election for di state. For January 1992, im hand over power give John Odigie-Oyegun. Dem born John Odigie Oyegun for August 12, 1939, for Warri, Delta State. Im serve as di first national chairman of All Progressives Congress (APC) for Nigeria. Im attend St. Patrick's College, Asaba, and e go University of Ibadan where he obtain Bachelor's degree in Economics. He then serve for various capacities as a federal civil servant wia im work as development planner. Dem elect Chief John Oyegun as civilian governor of Edo State on top di SDP platform, during di transition to democracy wey General Ibrahim Babangida launch and e rule from January 1992 to November 1993. Dem comot am from office after General Sani Abacha seize power. Later, e become di leader of di All Nigeria Peoples Party (ANPP). Col. Mohammed Abdul-Salam Onuka take over from di Civilian Governor of di state as di Military Administration of Sani Abacha start. Im serve as Military Administrator of di state from December 9th 1993 to September 14th 1994. Col. Onuka interest na for di Tourism sector of di state. E reason say di state get plenty tourist attraction site wey go yield revenue for di young Edo state if dem manage am well. Im bin try to develop di tourism potential wey dey di scenic area of Ososo but e no fit fulfil di dream of making Ososo tourist heaven before another colleague in uniform take over di leadership of di state. Colonel Bassey Asuquo na from Odukpani Local Government Area, Cross River State. Im serve as di military governor of Edo state from 14 September 1994 - 22 August 1996. Before im appointment, im serve as di Military Administrator of Delta State between December 1993 and September 1994. Im retire as Brigadier General for di Nigerian Army. Col. Asuquo na di Clan Head of Anim Ankiong Clan Council of Odukpani Local Government area in Cross River State. He testify before di House Committee on Power and Steel wey dey torchlight how dem take spend di money wey dem pay for di Calabar 561MW GT power station, he say na di contractors delay di project no be di community dey cause kasala on top di project. For September 2009 dem appoint am as di chairman board of di Federal Psychiatric Hospital, Calabar. Group Captain. Baba Adamu Iyam become di Military Governor on August 22 1996, di position e occupy till August 7, 1998. As im take ova leadership, im first sack 8,000 Edo state workers from service. Im no stop there, for February 1997, e stop all grants wey dey go Edo State University, Ekpoma as e tink say goment no suppose dey fund universities. Di academia and workers for di state no go quick forget wetin do dem during di regime of Adamu Iyam. Onyearugbulem bin comot di Peoples Democratic Party (PDP) and e declare im intention to run in 2003 for governor of Imo State on di All Nigeria Peoples Party (ANPP) platform. Later that year, Onyearugbulem die suddenly for im hotel room for Kaduna wey make pipo wonder wetin fit happun. During im time as di Military Administrator of Edo State, e join issues wit di Oba of Benin. Navy Captain Onyearugbulem suspend Oba of Benin on top claim say e endorse APP governorship candidate. Dem born Anthony Ibe Onyearugbulem for 9 July 1955 for Owalla Avuvu in Ikeduru, Imo State. E go school for St. Columbia's Secondary School, Amaimo (1970-1972) and Enyiogugu High School, Mbaise (1972-1974). E later join di navy. Lucky Nosakhare Igbinedion become di governor of Edo state under di platform of Peoples Democratic Party (PDP) on May 29th 1999 after democracy return. Dem born am on 13 May, 1957. Im rule di state from 1999 to May 29, 2007. During im reign, dem sabi am as di action governor as e clear di salaries dem owe Edo state workers especially Observer staff for 19 months. Dem go remember im administration for human capacity development. and for di fight against human trafficking and prostitution, di fight wey im wife Eki Igbinedion bin lead. After e comot office, di Economic and Financial Crimes Commission declare am wanted on January 2008 on 142 counts of financial fraud. Di allegations na say e embezzle 24 million dollars i.e 12 million pound using fake companies. Dem born am for October 5, 1951 in Iruekpen di present day Esan West Local Government Area of Edo State. On May 29, 2007, PDP produce Prof. Oserheimen Osunbor as di governor of Edo state. He serve as di Civilian Governor of di state from May 29, 2007 to November 11, 2008 becos court later nullify im election. Dem born Adams Aliyu Oshiomhole for 4 April 1952, im be di former national chairman of di All Progressive Congress. Oshiomhole bin serve as di president of Nigeria Labour Congress from 1999 to 2007 and di executive governor of Edo State, Nigeria from 2008 to 2016. As APC national chairman, dem suspend am from office by di Abuja Court of Appeal on 16 June 2020.	https://www.bbc.com/pidgin/media-53950600
health	Burundi President Pierre Nkurunziza wife don comot for hospital for Kenya	Denise Bucumi Nkurunziza wife of late president of Burundi don leave di hospital for Nairobi, Kenya just hours afta dem announce di death of her husband, Pierre Nkurunziza, on Tuesday afternoon. Dem fly Madam Nkurunziza, wey be 50 years, from Bujumbura to Nairobi on May 28th for sickness wey nobody know about. One official for Burundi president office don deny BBC tori wey say Madam Nkurunziza go Nairobi for coronavirus treatment. Anoda official for one private hospital wey bin admit say Madam Nkurunziza confirm to BBC say dem discharge Burundi first lady she leave on Tuesday evening, without giving details on her conditions. One private journalist for Bujumbura, Burundi, tell BBC Great Lakes say Madam Nkurunziza bin land di kontri on Tuesday night. Madam Nkurunziza, get five children and na former migration officer, dem no her for Burundi for charity foundation 'Buntu' and women empowerment campaigns. Burundi don begin seven days of mourning for di death of her husband.	https://www.bbc.com/pidgin/tori-53004528
entertainment	Rosy Meurer: How pipo dey react to Tonto Dike ex-husband Olakunle Churchill new son with Rosaline Meurer	"Nigerians don begin dey react to di news of Nollywood actress, Rosaline Meurer and her husband, Olakunle Churchill wey welcome dia first pikin togeda. Dis na afta Olakunle Churchill announce di news for Instagram and add say di decision wey e make to marry Rosy Meurer two years ago no be mistake but na divine ordination; ""Dis na moment of bliss and Celebration to us as I announce di coming of King Churchill Junior,...from my formative years I don always get di royal tag of ""King"" for my kids to dey greater than di father. Ahead of di mother day, I say big congratulations to my lovely wife for dis great testimony. "" ""Dis decision I make two years ago no be mistake but divine ordination. ""My little King, welcome to di world, a great addition to di family...My son ""King Churchill"", my ernest prayer be say you go dey greater than your father and your age mates for everything you do."" Also, Rosaline Meurer post for Instagram to welcome di birth of her son and write say di first day of her son life na di best day of of her life. Di news of di birth of 'King Churchill jnr' surprise plenti pipo as dem no even know weda Rosaline Meurer bin dey pregnant in di first place. In addition, e neva too tey wey pipo for public get to know about di marriage between Olakunle Churchill and Rosaline Meurer even though di marriage don happun two years ago according to Churchill. Although many of Churchill and Rosy followers for Instagram say congratulations to dem afta dem break di news for social media, some odas for di post wey BBC Pidgin share get mix feelings. Odas for Twitter express how dey feel about di news. Olakunle Churchill na di ex-husband of Nollywood actress, Tonto Dikeh and two of dem get one pikin togeda"	https://www.bbc.com/pidgin/tori-56336619
health	Update on coronavirus in Ghana: President Nana Akufo-Addo take Covid-19 vaccine, reveal roll out plan	"President Nana Akufo-Addo and e vice president, Bawumia don become di first citizens for Ghana to receive di first dose of di Covid-19 vaccine on Monday. Ghana number one and number two citizens take di vaccine together wit dia spouse live on TV so as to encourage Ghanaians say di vaccine dey safe to take. Di president bin make di announcement for im 24th address to di nation on Sunday, 28 February wia im also reveal di kontri roll out plans for di vaccines. Ghana become di first kontri for di world to receive di AstraZeneca vaccines from di COVAX facility when 600,000 doses of di vaccine arrive Ghana on February 24, 2021. For im address, President Akufo-Addo tok say dem go deploy di vaccines go 43 districts wey be di epicentres of di pandemic for Ghana. Im also tok say through di National Vaccine Deployment Plan, dem don segment Ghana population into four groups, and dis go determine which section of di population go collect vaccination at a particular time. Group 1 Dis group na for ""pipo wey dey at risk and frontline state officials"". E include healthcare workers, frontline security personnel, pesin wey get underlying medical conditions, pipo wey dey sixty (60) years and above, and frontline members of di Executive, Legislature and Judiciary. Group 2 Pipo wey dey dis group na essential service providers and security agencies. E include water and electricity supply services, teachers and students, supply and distribution of fuels, farmers and food value chain, telecommunications services, air traffic and civil aviation control services, meteorological services, air transport services, waste management services, media, public and private commercial transport services, di Police Service, Armed Forces, Prisons Service, Immigration Service, National Fire Service, CEPS Division of diGhana Revenue Authority, and other members of di Executive, Judiciary, and Legislature. Group 3 Di rest of di general public na dem fall under dis group according to di President. Dat is everybody wey dey over eighteen (18) years, except for pregnant women. Group 4 Pregnant mothers and pipo wey dey under di age of eighteen (18), fall under dis group. Di president tok say dem go dey vaccinated when dem hopefully find appropriate vaccine, or when enough safety data don comot on di present vaccines dey available. Dem go make special arrangements for pipo wit disabilities wey fall within dis groups."	https://www.bbc.com/pidgin/world-56235713
sports	Nigeria vs Algeria: Mahrez last minute goal clip Super Eagles wings	Manchester City forward Riyad Mahrez score last minute free-kick to help Algeria defeat Nigeria 2-1 to progress to di final of dis year Africa Cup of Nations. Di goal from Mahrez prove to be virtually di last kick of di game as di near 7000 Algeria fans wey dey di stadium begin jubilate dia team win. Algeria take di lead for di first half thanks to Nigeria defender William Troost-Ekong own goal as im mistakenly convert Riyad Mahrez cross into im own net. Ighalo later equalise for Nigeria for di 72nd minute after im score penarity with di help of VAR. Di Desert Foxes control di most part of di game and even hit di bar late on as Nigeria no really create enough chances for di match. With di victory, Algeria go play Senegal for di final of dis year Africa Cup of Nations on Friday, 19 July. Meanwhile Nigeria go face Tunisia on Wednesday, 17 July for di third place match.	https://www.bbc.com/pidgin/sport-48984200
sports	Footballer wey bite im opponent penis for match chop five years suspension	One player chop five years suspension for France sake of say im bite im opponent penis for fight wey happun afta dia match. Di incident happun for France for November 17 for di second division match between Terville and Soetrich. According to one local news website for Lorraine, kasala burst wen one of di players from each of di team begin fight demself, another Terville player come join, tori be say im try to separate dem. Na so di Soetrich player respond come bite im penis. Tori be say di victim need 10 stitches and e gatz take four days off work. 'Di incident happun afta dia match for di stadium car park. Di fight start small before e worse,'  na wetin Emmanuel Saling of di Mosellan football district tok, 'im blame di two sides'. Na wetin im add put. Saling say because di 'case dey quite original', di disciplinary committee call expert witness before dem decide to suspend di Soetrich player for five years. While di injured Terville player chop six months suspension. Di match end for 1-1 draw wey for be Terville first point of di season but dem punish dem with two penalty points and fine dem 200 euros sake of say dem no meet dia safety obligations as hosts and for lack of reaction from club officials when di fight start.	https://www.bbc.com/pidgin/sport-51564945
health	Nigeria National Health Authority Act - Five key facts	President Muhammadu Buhari don approve a new law to pave way for major health coverage across Nigeria. National Health Insurance Authority Bill 2022 wey di Nigerian leader sign hope to improve access to medical services for all citizens. Dis new health care law aim to expand social health insurance to reach poor Nigerians without palava of financial hardship. 83 million poor Nigerians na im oga Buhari goment say di new health care law go benefit. BBC Pidgin highlight five tins wey dey important to know about dis health coverage policy. Di National Health Insurance Authority Bill 2022 don cancel di National Health Insurance Scheme Act, Cap N42, Laws of Nigeria 2004. President Buhari tok say im sign di bill sake of say im e dey part of im healthcare reforms. Di president say goment go ensure di full implementation of di new Act to provide coverage for all Nigerians. Na 83 million pipo di bill dey target to benefit, according to President Buhari tok-tok pesin Garba Shehu. Dis number of pipo na poor Nigerians wey no fit afford to pay health insurance premiums. Di goment plan to set up a Vulnerable Group Fund wey go include a part of di Basic Health Care Provision Fund due to di authority. Dem go also raise money through Health Insurance Levy, Special Intervention Fund. In addition dem plan to fund wit any investment returns, donations and gifts to di authority. Nigerians goment say di National Health Authority go join bodi wit state goment health insurance schemes. Di partnership na to accredit primary and secondary health facilities and enroll Nigerians into di scheme. Di federal goment say dis partnership dey important to ensure di quality of health care. Di new law go enable authority and goment to develop information management system and digital records. Dis go ensure say dem collect data effectively, and monitoring and quality assurance go also dey assured. President Buhari ask di Health Reform Committee to work wit state goments, di Federal Ministry of Health. And dem gatz work wit di National Health Insurance Authority to ensure di implementation of di articles in di new Act.	https://www.bbc.com/pidgin/tori-61528393
politics	Rivers State local government election update: PDP win all di Chairmanship, Councillorship seats for Rivers local goment elections	"Di Peoples Democratic Party PDP don win all di chairmanship positions for di 23 local goment areas for di just concluded local goment polls wey hold for di State. Chairman of di Rivers State Independent Electoral Commission (RSIEC), Justice George Omereji (Rtd) announce di winners for di chairmen of di 23 local goment areas and Councillors for all di 319 wards for di RSIEC Headquarters, come tell all di winners to carry di odas wey no win along to serve di pipo and work to develop dia local goment and di State. ""Winners and losers remain members of di same family, after election make una respect each oda work togeda to develop di State."" Justice Omereji also thank all di security agencies for dia support to ensure peaceful and violence free elections. Im come add say dem go give di certificate of return to all di winners on Monday, 19 April, 2021 by 12noon for di RSIEC headquarters for Port Harcourt. Meanwhile, some political parties don dey protest di results of di local goment election wey hold for Rivers State, dem call for cancellation of di election results. Di African Action Congress AAC as dem call for cancellation of di election say di election na big embarrassment to democracy. For statement wey di State Chairman of AAC, Progress Ogbokuma Aselemi sign, im ask federal goment to scrap State Independent Electoral Commission as dem don lose credibility and neutrality to conduct elections. Similarly, di Social Democratic Party SDP don also call for cancellation of di local goment elections wey RSIEC conduct. Dem also call for fresh conduct of di local goment polls with new Chairman of di electoral commision."	https://www.bbc.com/pidgin/tori-56783284
health	Monkeypox cases dey investigated in Europe, US, Canada	"Health authorities don begin investigate cases of suspected and confam Monkeypox abroad. Monkeypox dey most common inside local areas for Central and West Africa, but now local media report am for America and Europe. Most recently dem confam one case for di US and dem dey investigate 13 suspected cases for Canada. Experts dey also look into cases for Canada, Spain, Portugal and di UK, according to local media report. Five infections dey confamed for Portugal as well as seven for Spain, health authorities tok. Dem dey always link di cases of di disease wey dem  confam outside of di region to pipo wey travel go di area. Monkeypox na rare viral infection wey usually dey mild and most pipo dey recover from am in few weeks, according to di UK National Health Service. Di virus no dey spread easily between pipo and di risk to di wider public dey very low. Dem report di first case of di disease for di UK  on 7 May. Di patient bin recently travel to Nigeria, wia dem believe say e catch di virus before e travel go England. Na wetin di UK Health Security Agency tok. So far dem don now confam nine cases for di UK. Dem neva confam di source but di di World Health Organization (WHO) say di cases dey ""locally acquired"" Dem don also report confam cases for Portugal and Spain afta dem alert European health agencies to di reports for di UK. And most recently, health authorities for di US state of Massachusetts confam one man don dey infected wit Monkeypox. Im bin recently travel to Canada, wia local media report say dem dey investigate 13 suspected cases of di virus. According to health officials, dem bin don hospitalise di man and e dey in ""good condition"" and ""e no pose any risk to di public"". Africa top public health agency tok am on Thursday say plenty plenty outbreaks of monkey pox for Africa don dey contained. E happun during di COVID pandemic even as di world attention dey oda places. He say di current outbreaks for Europe and di United States dey worry. Di acting director of di Africa Centres for Disease Control and Prevention say since 2020 outbreaks dem don see and contain di virus. Na for Democratic Republic of Congo, Nigeria, Cameroon and Central African Republic dem contain am. ""During dis pandemic, we don get many several outbreaks of monkey pox on di continent.... ""We also expect say oda outbreaks go come and we go handle am in di usual way."" Ahmed Ogwell Ouma tok am for one weekly news briefing. Ouma add say: ""We however dey concerned at di multiple countries outside, especially for Europe, wia we dey see dis outbreaks of monkey pox. ""E go be very useful if dem share knowledge regarding wetin really be di source of dis outbreaks,"" e tok. Monkeypox na rare but potentially serious viral illness wey dey start wit flu-like illness and swelling of di lymph nodes. Di sickness go later progress to a widespread rash on di face and body. Most infections dey last 2-4 weeks. Monkeypox na di same family of viruses as smallpox but dey cause a milder infection. CDC show say di patient dey infected wit a strain of monkeypox most commonly seen for parts of West Africa, including Nigeria. Infections wit dis strain of monkeypox fit kill about 1 out of 100 pipo. However, rates fit dey higher in pipo wey get weak immune systems. Before dis current case, US bin get at least six reported monkeypox cases in travelers wey dey return from Nigeria (including cases for di United Kingdom, Israel, and Singapore). Dis new case no dey related to any of dis previous cases. For di United Kingdom, several additional monkeypox cases dey happun in pipo wey get contact wit cases."	https://www.bbc.com/pidgin/tori-61511611
entertainment	BBNaija: Big Brother Naija Erica, Prince, Neo and Lucy do gbas gbos today for di lockdown house - See wetin cause dia quarrel	"Kasala gas today for inside Big Brother season 5 lockdown house as di Head of House, Erica, her deputy, Prince and Neo clash with Lucy on top team selection. Di housemates para afta Lucy no wan gree accept to join di team wey di HOH and deputy put her sake of say Kiddwaya and Erica dey dat team. Erica wey be di Head of house tell Lucy say: ""You get bad attitude, You be di problem for every team."" Then Leo begin tell di housemates to clear Lucy and make her corporate instead of her to dey reject di group wey dem put her. ""Una no wan follow am talk, una dey condone rubbish."" dis na wetin Neo tok. But Lucy claim say Erica and Kiddwaya no want her to join dia team and two of dem don bin show her dis before. Di argument come serious sotey Prince wey be Deputy Head of House para and begin shout ""I don dey tell you dis thing ever since you waka enta do house, ever since we dey here. I be your friend, I go try to tell you wetin dey right for you. But then I no go keep quiet for your nasty attitude"" Prince tok. Lucy come dey ask prince wetin she do now? wetin she don do different dis time and dis na wetin Prince tell her; ""If you get attitude problem, make you keep am to yourself, we dey try to work on something...wetin you do different be say, you dey try to disobey di rules concerning Di task wey dem give us . ""Dem tell us to share ourselves into groups and di head of house and deputy decide to to do sharing but you decide to make your own problem our own problem."" Fans of di reality TV show dey clash sef with each oda concerning weda Lucy dey right or wrong."	https://www.bbc.com/pidgin/tori-54015478
sports	Villareal 0 - 2 Manchester United FT: Ronaldo, Sancho goals see Man United to Champions League last 16	"UEFA Champions League return on Tuesday evening and football fans already dey happy to see how di different group matches go shelle. Some teams don already qualify while some dey hope say dem go pick maximum points from Tuesday matches. Di match between Villareal and Manchester United shele for di Estadio de la Ceramica and e kick-off around 6:45pm Nigerian time. Na Villarreal 0 - 0 Manchester United afta first half. Cristiano Ronaldo goal for 78 minute and Jadon Sancho 90 minute goal make Manchester United reach di last-16 of di champion league. Afta Ole Gunnar Solskajaer sack last Sunday, plenti pipo eyes go dey for dis match ontop say dem wan see as caretaker coach Michael Carrick go coach. As e be so Manchester United get plenti injuries to worry about, Paul Pogba get injury for him thig. Raphael Varane get hamstring injury, Luke Shaw too get anoda injury wen Manchester United play Watford last weekend Mason Greenwood get  Covid-19 and anoda stiker Edinson Cavani wey wound for him tendon fit no play too. Di interim coach Michael Carrick, don win Champions League wit Manchester United aft a im spend 12 years for Old Trafford wia him bin dey play football. Now, Carrick get evritin to fight for, sake of say e no go good say him start wit defeat. E dey very important for Manchester United to win dis match sake of say dia last three matches no go well as dem loss all di three. Since Manchester United beat Villareal for Old Trafford  on 29 September afta Cristiano Ronaldo's score di winning Goal for di 95th minute, di Red Devils manage to win two of dia matches out of eight. If dem win today match e go give dem beta hope to qualify for di next round Villareal and Manchester United get seven points United and Villarreal get seven points, Atalanta sitdown for 3rd position wit five points for inside Group F. If di top two teams dey tied on points, points in head-to-head matches between di tied teams na im dem go use to determine who finishes top. United go qualify if dem win Villareal on Tuesday or if dem manage play draw wit di Spanish team. Michael Carrick tok say di match ""na big one for di two football clubs "" and im dey ginger all Manchester United players to do dia best. ""Wetin dey important now na to get di right results and how we take do our work,"" di five-time United Premier League winner tok ""Villarreal na  very good team. Dem dey  organised and get beta coach. Villarreal, wey be di  number 12th team for di Spanish La Liga, dn draw 2 of dia last match dem for di  Champions League home games wit Manchester United. Dis na Villarreal sixth Champions League match against Manchester United. Di Yellow Submarine neva win all dia last five matches wit di Red Devils. Manchester United don fail to  keep  clean sheet for di Champions League dis  season. Na seven goals dem don chop for four matches. Villarreal neva win any  English club for di  Champions League inside 11 attempts . Na only seven of dia last 24 away Champions League matches Manchester United don win. Chelsea need only one point from dis next two matches to qualify for next round wey be di round of 16. We no dey sure weda Germany forward Kai Havertz go play becos e get hamstring problem afta dia match against Leicester city. Anoda Germany striker Timo Werner, get hamstring injury since October fit play, Jorginho dey  fit. Former Arsenal midfielder Aaron Ramsey, Italy defender Giorgio Chiellini and striker  Federico Bernardeschi  dem go play for Juventus while top scorer Paulo Dybala fit no play. Juventus tanda for 8th position for Serie A with six wins from 13 matches dis season. Fisayo Dairo wey be sports writer predict say Manchester United go win Villareal 2-1 and Chelsea go win Juventus 2-1. Anoda sports broadcaster Bade Adeleye predict say Manchester United go win Villareal 3-1 and Chelsea go beat Juventus 2-1. Wale Ayeni tok say Villareal and Manchester United go play 2-2 draw  while Chelsea go beat Juventus 3-2."	https://www.bbc.com/pidgin/sport-59393207
sports	Roger Federer go team up with Rafael Nadal for im final match	"Roger Federer final match go see am play alongside old rival Rafael Nadal for Laver Cup doubles on Friday. Di two of dem go represent Team Europe against Team World Jack Sock and Frances Tiafoe for London O2 Arena. Before dat match, Andy Murray go start di evening session in singles against Alex de Minaur around 19:00 BST. Federer, wey be 20-time Grand Slam winner, tok last week say e retire for di team event, wey starts on Friday. Di 41-year-old Swiss tok say e go dey ""wonderful"" to play alongside Spaniard Nadal, wey be 36 years and wey get 22 major titles. ""I no dey sure if I fit handle it all but I go try,"" Federer tok. ""Dis one feels a whole lot different. I dey happy to get im on my team and not playing against am."" Nadal tok say e dey look forward to ""unforgettable"" match with im rival against di American duo.\n\n""One of di most important, if not di most important player for my tennis career na leaving,"" di Spaniard tok.\n\n""At di end, dis moment go dey difficult. I dey super-excited and grateful to play with am."" Federer don struggle with knee problem and no feel able to play singles.\n\nIm last competitive match na defeat by Hubert Hurkacz for di last year Wimbledon quarter-finals.\n\nEurope take on a world team for di three-day Laver Cup, wia Italian Matteo Berrettini go take Federer place ova di weekend.\n\nFor Friday day session, Norway Casper Ruud go face Sock and Greek Stefanos Tsitsipas go meet Argentine Diego Schwartzman for singles matches.\n\nDi 21-time Grand Slam winner Novak Djokovic dey also on Team Europe, captained by Bjorn Bjorg.\n\nJohn McEnroe skippers Team World, wey also include American Taylor Fritz and Canadian Felix Auger-Aliassime.\n\nDi Laver Cup, wey dem named afta Australian great Rod Laver, na Federer brainchild and Europe don win all four previous editions of di event wey see total of 10 singles and two doubles matches.\n\nEach match win worth one point on Friday, two points on Saturday, and three points on Sunday, with di first team to earn 13 points wen declared di winners."	https://www.bbc.com/pidgin/articles/c1wnq44p7l2o
entertainment	Erica: BBNaija Kiddwaya mama Susan Waya surprise visit to âElitesâ meet and greet and âKiddricaâ toks dey totori fans	"Fans go gaga afta one video wey show Susan Waya mama of Big Brother Naija lockdown former housemate Kiddwaya show for one Erica meet and greet event for Abuja on Friday night. Di fans wey gada to meet Erica surprise to see Kidd mama. She say ""today na special day because I have to celebrate and welcome two pipo to Abuja, my son, Kiddwaya and di Elites - Erica fans come Abuja. Susan Waya wey hug Erica support di Elites and di ""Kiddrica"" ship wey sail for di house. She add say ""I dey see myself for dis little lady and I dey here to support her. I no fit replace her mother but she na my daughter. And today, I wan confam to you say, I be Kiddrica"". Kiddrica na Kiddwaya and Erica name wey pipo wey dey root for dem and dia relationship join togeda and dem dey call themselves Kiddrica shippers. Wetin Kiddwaya mama tok make dem happy and many pipo don dey comment on top di mata for social media. After her speech, she hug and kiss Erica. Erica, na one of di 20 housemates wey enta di Big Brother Naija Season 5 Lockdown house before dem disqualify."	https://www.bbc.com/pidgin/tori-54399663
politics	Maurice Kamto: Cameroon opposition leader free from house arrest afta 78 days	Life don turn to normal around opposition leader Maurice Kamto e house as de last police komot for night. One of Kamto lawyers write for night say de last policeman don komot  for de house. Release from Cameroon tok-tok pesin Rene Sadi say, goment decide for relax measures weh deh take for counter Kamto e plans afta regional elections pass fain. For 78 days, Maurice Kamto no komot for e house since e bi organise march for chase President Biya for pawa. Also, Kamto bi say regional elections no go hold, if goment no solve Anglophone crisis. But territorial admin minister Paul Atanga Nji bin warn say deh go fit put Kamto for prison again. Authorities bin put police around Kamto e house for September 20, days before de march. Also deh arrest Cameroon Renaissance Movement, CRM party members. Goment say deh don free all of CRM members. As regional elections hold for December 6, police leave Kamto e house. For now, Kamto bi free as police no dey for stop e, but e nova make any statement.	https://www.bbc.com/pidgin/tori-55242174
politics	Imo state news: Hope Uzodinma, police launch âoperation search and flushâ	"South east Nigeria don calm compared to wetin don happen in di last 7 months for di region. For dat period, Police suffer attacks from gunmen for inside di mainly Igbo speaking region of eastern Nigeria, according to different confam tori wey BBC Pidgin don torchlight. Di jaguda boys also target federal property including office of Independent National Electoral Commission, INEC, prison facilities and odas. To address di situation for South eastern Nigeria President Muhammadu Buhari for im interview wit Arise Television say di agitation of Indigenous People of Biafra (Ipob) na ""dot in a circle"" wey no fit exist anywhere. ""Di ones for di south east we know dem, di ones for di north east we know dem,"" President Buhari tok. E no tey afta President Buhari make di pronouncement wen security agencies launch operations for south-eastern Nigeria. Di first one 'Operation Restore Peace' wey Inspector-General of police launch for di region - di operation don yield results wit di arrest of plenty suspected members of di gunmenwey dey disturb di region. Now, di police togeda wit di state goment don launch 'operation search and flush'. Recently Inspector General of Police Usman Alkali flag off of Operation Search and Flush for di state afta di state goment donate vehicles and oda logistic assistance to assist police. Di Police IG Alkali wey commission di operational base of of 'Operation Search can Flush' say im dey happy say Govnor Hope Uzodinma dey committed to restore order for di state. ""'Operation Search and Flush' na to provide visibility policing for all communities for Imo state to avoid attack by jaguda pipo,"" police tell BBC pidgin. Michael Abattam, tot-tok pesin for Imo police say di operation dey in collaboration between police, Army, Civil Defence and oda security agencies wey dey for di state. According to Abattam, ""specifically dis operation na to provide visibility policing for communities. And di major role na to dey carry out steady patrol to ensure say pipo dey safe. ""Di operation go also enlighten our pipo about security. So we except say pipo go support us by offering information on major criminal activities wey dey happen. ""I never sabi wen di operation go end because e just deg start."""	https://www.bbc.com/pidgin/tori-57721460
business	Ghana, Germany relations: Akufo-Addo Ghana plus Angela Merkel German ties explained	"Ghana plus Germany relations be of utmost importance, President Nana Akufo-Addo declare dis week. But wen plus how de west African gold coast and de Western European industrial nation start dis relation? President Akufo-Addo say Ghana dey draw inspiration from de success tori of North Rhine-Westphalia and Germany. North Rhine-Westphalia be Germany's most populous and industrial region. ""We desire to walk hand-in-hand with North Rhine-Westphalia and Germany sake of ""we share attachment of common values. ""And respect for individual liberties and human rights, respect for rule of law and respect for human principles of democratic accountability"". President Akufo wey country dey against gay and LGBT+ pio tok for speech for dema 75th anniversary celebrations. He continue tok say ""we want to build progressive and prosperous nation"". But for de same occasion, Ghanaians in Germany shouted at Akufo Addo to fix de country so demma fit return home. According to Akufo Addo, Ghana be determined say dem go participate fully for de global market place for de basis of things de country dey produce and not for raw materials export. De president tok all dis sweet things wen e meet German Chancellor, Dr. Angela Merkel dis week for Dusseldorf wey dey Federal Republic of Germany. Ghana plus Germany diplomatic relations dey more than 60years. Since Ghana independence, de two countries bilateral development cooperation dey exceed 1.5 billion euro. Ghana plus Germany dey collaborate on a number of diversified interests like youth development, entrepreneurship and on de environment. So far, Germany be one of de main vehicle suppliers to Ghana. De president tok say de establishment of big companies like Volkswagen car assembly in Accra be welcoming news wey more companies dey ready say dem go come Ghana come set-up. Akufo Addo further tok say na im priority be say dem go increase trade and investment cooperation cos dat be one of de way dem go develop healthy economic relations with North Rhine-Westphalia and Germany and de rest of de world. If Ghanaian products be high for global value chain, na im go create jobs give de teeming youth. President Nana Addo extend wishes on behalf of de Economic Community of West Africa States (ECOWAS) wey im be chairman, to de people of North Rhine-Westphalia."	https://www.bbc.com/pidgin/media-58339455
politics	Kogi lawmakers don impeach di deputy govnor	Kogi State House of Assembly don impeach di deputy govnor, Simon Achuba. Na di Majority Leader for di House, Hassan Bello Abdulahi, announce tell tori pipo on Friday. Dis na afta di state chief judge, Justice Nadir Ajana  set up committee to investigate oga Achuba, wey dem say disrespect di office of di govnor Yahaya Bello. Oga Hassan tok say dem bin collect di report, study am, come discuss am well-well before all of dem decide to impeach oga Achuba. Even sef im party di ruling All Progressive Congress follow suspend am. Dis impeachment dey come even as di state dey prepare for dia govnorship election next month wia Chief of Staff, Edward Onojia na Govnor Yahaya Bello running mate.	https://www.bbc.com/pidgin/tori-50102998
entertainment	Brunella Oscar, Williams Uchemba traditional marriage photos, tori and messages from celebs	"Some Nigeria celebrities don shout big congratulations to popular Nigerian child actor wey don turn comedian now, Williams Uchemba as e do im traditional marriage ceremony to e sweetheart Brunella Oscar over di weekend. Comedian Ayo Makun AKA A.Y share di traditional marriage foto of di couple and wish dem God blessings while musician J Martins wish Uchemba wey e call 'childhood' friend and 'brother' happy married life. Di traditional marriage  between Williams Uchemba and Brunella Oscar take place for Alor, Anambra state, wia im wife from come. Dis dey happun afta some weeks ago wey Williams Uchemba bin propose to Brunella and post give im fans for social media say time don reach for am to settle down. E later come reveal say di white wedding go take place November 21, 2020 wia di ogbonge showdown go happun live with enof groove. Uchemba wife na physician for Hill York Medical. Williams Uchemba start im career for movies for early age wia im gain popularity for films like 'Beyond Belief' and 'The World of Riches.' E recently come back as social media comedian wey popular sotey e carry am enter music with im popular catch phrase, ""I don't like what I hate."" For 2018, Actor Williams Uchemba win Individual Social Philanthropist and Best of Social Media award. Uchemba na im bring di social media campaign, 'Project One Million' come wey wan helep poor pipo comot poverty through education and skills plus including how poor pipo fit get cheap house so evri bodi go get roof on top dia head. Later dat year 2018, one controversy of fraud surround Uchemba afta one human right activist, Edafe Okoro share screenshot of how di child actor dey claim to be United Nations ambassador. Edafe Okoro claim say Uchemba request money from am to pay, so dat e go put am among delegation to United Nations youth event for US. According to di screenshot wey go viral on social media, Edafe alert di United Nations Youth Envoy, Ms Jayathma Wickramanayake wey later tweet say dem no get any representative for Nigeria. Uchemba deny di allegation from Edafe plus di claim wey say im dey pose as United Nations ambassador. E say na di handwork of pipo wey dey impersonate am for social media"	https://www.bbc.com/pidgin/tori-54957106
business	Why Japan dey ask 37 million pipo to off lights	"Japan goment don ask pipo for Tokyo and di surrounding area to use less electricity on Monday, as e warn say supplies go dey strained as di country dey face heatwave. Di Ministry of Economy, Trade and Industry expect say demand for power to go dey ""severe"" dis afternoon local time. E say make pipo switch off unnecessary lights but still use air condition to avoid heatstroke. For weeks, officials don dey warn of a power crunch as temperatures dey rise. Over di weekend, di temperature for central Tokyo rise above 35C, while di city of Isesaki, wey dey northwest of di capital,  record 40.2C. Dat na di  highest temperature dem don eva record in June for Japan. June mark di start of summer in Japan, wen temperatures typically dey stay below 30C during di month. For statement on Sunday, di ministry say excess generating capacity for electricity dey expected to drop to 3.7% on Monday afternoon in Tokyo and eight surrounding prefectures/districts. Dem say a buffer of 3% dey necessary for stable power supply. Di goment ask pipo to turn off all unnecessary lights for three hours from 15:00 Tokyo time (07:00 BST) while dem go ""properly use air condition and drink plenti water (hydrating) during hot hours"". Although electricity providers dey work to increase supply, di ministry say di situation dey ""unpredictable"" as temperatures dey climb. ""If demand increase with sudden supply troubles, di reserve margin go fall below di minimum wey dey required of 3%,"" e tok. Japan power supply don dey tight since one earthquake happen for di northeastern region for March and e force some nuclear power plants to suspend operations. Officials also don close several old fossil fuel plants as dem dey attempt to cut carbon dioxide emissions. All dis issues, along with a rise in demand for electricity, don result to a power squeeze. Earlier for dis month, di Japanese goment tell households and companies to save as much electricity as possible during di summer. Meanwhile, Japanese public broadcaster NHK don report say dem don carry 46 pipo for Tokyo go hospital for suspected heatstroke, as of Sunday afternoon. Dem also report say one 94-year-old man for nearby Kawagoe city dey suspected to don die from di heatstroke condition. Di news dey come after Australian officials ask households for New South Wales - a state wey include di biggest city for di country  Sydney - to switch off dia lights in di face of energy crisis. Na only last week den lift restrictions on di Australian wholesale energy market."	https://www.bbc.com/pidgin/articles/czvdw7q7r2eo
entertainment	BBNaija: Kiddwaya, Tolanibaj na new head of house and deputy for Big Brother lockdown season 5	Terseer Waya, aka Kiddwaya don become di new head of house of Big Brother season 5 afta im win di HoH Challenge dis evening. As Head of House, Kiddwaya don get automatic immunity for dis week eviction and exclusive access to di Head of House Lounge for di week. Im also get di power to pick any housemates as in deputy to follow am jolly immunity and di lounge, E don nominate Tolanibaj as im deputy for di house. she go follow enjoy access for Head of House lounge and inmmunity for eviction.. Im go be di second male housemate wey go be HoH afta Ozo wey rule di house week before last. Dis one go make am two weeks back-to-back im don get immunity for di house as e be deputy HoH last week under Erica. Big Brother add more jolly for di mata as im announce say both Head of House and im deputy go fit select one housemate each wey go follow dem jollificate for di Head of House Lounge, only thing be say dis two housemates no go fit sleep for dia. As e be now, na 13 housemates dey on di line for possible eviction.	https://www.bbc.com/pidgin/media-53810157
business	Marwako apologize to customers for Ghana wey suffer food poisoning after dem patronize dema restaurant	"Fast food company for Ghana, Marwako extend apologies to customers wey suffer food poisoning after dem patronize dema food. After initial inquiry into de complaints, de fast food company say dem identify about 53 people wey fall victim to food poisoning. Food and Drugs Authority (FDA) shut some of dia branches down over alleged food poisoning allegations after some Twitter users call de Company out on top social media. Spokesperson, Mohammed Amin Lamptey explain say ""de main tin start on Saturday den Sunday evening. We accept everything, we apologize to de victims."" He add say dem also reach out to de victims to support dem and pay for some of dia medical bills. Food and Drugs Authority for Ghana shut down three branches of de fast food chain after social media reports emerge say some customers including kids experience food poisoning. Although de incident happen for dema East Legon branch, de FDA say dem shut de East Legon branch and two other branches which no dey adhere to good kitchen den storage practice. According to FDA, ""we go investigate dis matter well-well den make sure say we take appropriate actions. One Twitter user after reporting to de hospital for stomach pains reveal say en troubles start after he eat for Marwako. After dis tweet, more Twitter users come out to explain dema own experience with food poisoning and diarrhoea. After dis tweet, more Twitter users come out to explain dema own experience with food poisoning and diarrhoea."	https://www.bbc.com/pidgin/tori-61434202
health	Ghana coronavirus tracker: How govment spend $9,383,487 on cooked food during three-week Covid-19 lockdown	Total sum of money wey govment spend on cooked meals give vulnerable people during de Covid-19 lockdown dey raise questions among Ghanaians. Finance Minister, Ken Ofori-Atta reveal during mid-year budget review say govment spend GHÂ¢54.3 million ($9,383,487) on cooked food to some 470,000 families within Accra and Kumasi during de three-week lockdown. Some of de meals dem share dey include fried rice and chicken, kenkey and fish, jollof rice den stuff give de vulnerable groups. So govment spend GHÂ¢54.3 million on 470,000 people for 21 days of daily meal packages. On average, de estimate of one food pack go cost like GHÂ¢5. So for how much each person go spend dis go be GHÂ¢5x21 days = GHÂ¢105 Now make we multiply GHÂ¢105x470,000= GHÂ¢49,350,000 Total amount wey we arrive at be GHÂ¢49,350,000, so make we subtract am from de GHÂ¢ 54,300,000. Therefore GHÂ¢ 54,300,000- GHÂ¢49,350,000 = GHÂ¢4,950,000. After de calculations you go get difference of GHÂ¢4,950,000. We no sure what dis figure dey cover but e fit cover things like service charge and transport. President Akufo-Addo on March 27 place Accra and Kumasi under lockdown sake of de spread of Covid-19 within these regions. De lockdown wey last three weeks create massive inconvenience give vulnerable groups like head porters, de homeless, street dwellers den stuff who dey feed on dema daily wage. A cross section of Ghanaians however feel de figure no dey correspond to de meals dem share, quality of de food den stuff.	https://www.bbc.com/pidgin/tori-53523715
business	Canada real estate: Trudeau propose ban for foreign buyers of real estate	"Canada Prime Minister Justin Trudeau don propose to ban foreigners to fit buy houses for di kontri for di next two years. Dis na as di kontri dey try to handle some of di worst wahala of affordable housing. Prices don jump pass 20% wey push di average price of houses dem for Canada to almost C$817,000 ($650,000; Â£495,000), wey be nine times di amount of money di average household dey make. Oga Trudeau bin promise to handle di mata of housing affordability during im campaign for di election last year. Trudeau present dis budget proposal on Thursday and togeda wit di temporary ban for foreign buyers, di proposal wan put billions for side to ginger new construction and wan bring new programmes like tax free savings accounts for pipo wey dey buy dia first house. Di proposed ban on foreign buyers howeva no go affect permanent residents, foreign students and workers, and di pipo wey dey buy house wey dem wan live fully. Sabi pipo for di industry say e no clear weda di ban on foreign buyers go address di wahala. Di information on how many foreigners dey buy houses for Canada no dey plenti, but research say dem ammount to small fraction of di market. Ben Myers wey be di president of di advisory company, Bullpenn Research & Consulting in Toronto bin find out say foreigners na only 1% of pipo wey buy houses for 2020 wey reduce from di 9% for 2015 and 2016. Oga Myers say, ""I no tink say e go get big impact. Di pipo wey really wan buy go find way to do am"". E say di high cost of housing na sake of di rate of population growth and di shortage in supply, part of which dey because of rules wey dey reduce development. Dis issues go from bad to worse since di pandemic for 2020 wen Canada policymakers bin slash interest rates to stabilise di economy. Di policy reduce borrowing cost wey make house demand increase even more. According to OECD data, di gap between home prices and incomes for Canada na one of di most dramatic for di world."	https://www.bbc.com/pidgin/world-61036116
entertainment	Coronavirus: Davido say im fiancÃ©e test positive for Covid-19	Nigeria music star David Adeleke, AKA Davido say im fiancÃ©e Chioma Rowland, don test positive to coronavirus. Di musician announce am on Friday night, March 27, 2020, ontop im official Instagram page. Im say although Chioma no dey show any symptoms, dem decide to test sake of dia recent travel history. Di musician say di result of im baby, plus 31 oda of dia close associates come back negative. Davido say Chioma no dey show any symptoms for now, but she dey for quarantine while im don go into full isolation for a minimum of 14 days.	https://www.bbc.com/pidgin/tori-52068398
health	Coronavirus: Covid-19 palliative 4000 bags of âNjohâ rice dey 'scatter' Cameroon	"Cameroon di scatter as kontri pipo di kweshion how health Minister, Manaouda Malachie share 4000 bags of rice. For helep goment fight Covid-19, some good heart pipo and companies di dash goment moni, chop, hand sanitisers and chloroquine tablets and oda tins. For March, ORCA, (company weh e di deal wit furniture and decoration for house) bi dash goment 4000 bags for rice. For dat taim kontri pipo bin joke say, e for good for cook de rice before deh give'am for  goment because deh go 'tief'am. Since 21 July, some kontri man send tweet for Health Minister, ask e how e do wit de 4000 bags of rice. Na so, Manaouda Malachie komot paper how deh share de rice for de ten regions for kontri for make'am clear say e nova tief, de rice. ""Ah wan make e bi clear how deh bi share dis rice for April 29, Manaouda Malachie tweet. Minister say afta meeting wit Territorial Administration, Social Affairs, Women Empowerment and Family ministers, deh consider population for each de ten regions before deh share de rice. Na centre region get de highest, 800 bags of rice, Northwest and Southwest regions get 300 bags each. Regional governors bin suppose take de rice from YaoundÃ© to dia regions by May 1, den share'am for 'vulnerable'-suffer pipo. Just now some kontri pipo say deh nova even see empty bags, odas, di wanda who take de rice for dia regions. But oda congratulate Manaouda Malachie say na transparent minister. No bi only rice, kontri pipo di suspect, as deh also suspect mago-mago for how health ministry di manage moni weh deh dash goment for fight Covid-19. Corruption di climb ceiling for Cameroon, number 153 out of 180 for 2019 Transparency International corruption index."	https://www.bbc.com/pidgin/tori-53511009
business	Indonesia ban export of palm oil: Wetin e mean for Africa wia Nigeria be largest producer	"Indonesia don ban export of any kind of palm oil wit immediate effect. So wetin e mean for Africa? Di Southeast Asian kontri dey account for more dan half of world palm oil supply, don sama ban on anykind Wetin cause di export ban be say Indonesia pipo don start protest against increase for di price of cooking oil. Di price increase don disturb dia local supply. So di question now be say wia Africa wey dey import oil wela go turn to next for supply. For 2021, Africa bin spend five billion dollars to import estimate of four million metric tonnes of palm oil from Indonesia and Malaysia. One tonne of palm oil be about $1,850 for di commodity exchange for Kuala Lumpar, Malaysia. E den add, anoda 150 to 200 US dollars for transport and handling costs, per tonne. Dis mean say, di real cost to deliver one tonne of palm oil anywhere on di continent be about $2,000. Wetin dey dia be say, di ban fit expose Africa largest producer of palm oil-Nigeria wey be former world largest producer for di 1960s. Nigeria bin dey produce one small 1.4m metric tonnes for 2021, compare to Indonesia 44.5 million metric tonnes. Di ban dey come just a month since global sunflower oil supply bin dey thrown off-balance. Na di Ukraine-Russia war, as dat one bin add pressure to household budgets. Indonesia restriction on exports, go now dey somehow for Africa pipo wey dey already struggle wit di effects of high fuel and food price sake of global supply chain wahala. Already, di price of product like soap and cooking oil don increase and di situation fit only get worse. Palm oil dey in use wella to manufacture vegetable oil. But e get plenti products wey dey comot from palm oil: Frying fats, cosmetics and cleaning products like soaps. Importers like India, Bangladesh and Pakistan go try buy more palm oil from Malaysia. But di world second-biggest palm oil producer no fit fill di gap wey Indonesia create sake of labour shortage. Indonesia mostly dey supply nearly half of India total palm oil import. While Pakistan and Bangladesh import nearly 80% of dia palm oil from Indonesia. Connie Magomu, di General Manager, National Oil Palm Project, for Uganda say di ban sef be opportunity. Magomu see am as good chance for Africa kontries to develop dia own palm oil sector. ""E dey very efficient for land use, as e dey produce more oil per unit area dan any oda crop wey we sabi (E dey give between four to 10 times more oil per unit area)."" ""E be also one good crop for poverty reduction sake of once e reach maturity for three and half years. ""E go dey harvested every 10 days for 20 to 25 years"", She add. Uganda don dey promote local production of palm and need at least 100,000 hectares to dey self-sufficient. Kontries for Africa wia di opportunity to grow and expand di production of di commodity be: Nigeria, Ghana, Ivory Coast, Sierra Leone, Uganda, Burundi, DRC Congo and Tanzania."	https://www.bbc.com/pidgin/tori-61260168
politics	Bola Ahmed Tinubu latest news: APC Chieftain no dey hospital for di US	"""Bola Tinubu no get medical problem wey go need hospitalisation."" Dis na wetin Tunde Rahman, di media aide to Mr Tinubu bin tok afta totori dey for news say di National Leader of di All Progressives Congress (APC) dey hospital for di United States. For statement, Rahman tok say oga Tinubu dey ""hale and hearty"". E follow tok for di statement say ""e dey shameful say pipo wey get hand for dis evil no dey taya afta di fact say evri time dey do dis kain fake news, dem go dey wrong."	https://www.bbc.com/pidgin/tori-58043129
health	Covid-19 vaccination: Why Rivers State dey give vaccine without certificate	"Covid-19 vaccination for Rivers State don get small k-leg. Officials don run out of vaccination seals wey dey dem put for di Covid-19 vaccination cards for di oil-rich state. Na so Joseph Urang wey be di State Immunizarion Officer tell BBC Pidgin. Dem don give out over 40, 000 doses of di Moderna vaccine for di first dose so far. But an extra 10,000 doses aftawards na without issuing a certificate to proof say pesin don take am. Dr. Joseph Urang explain say na dis concern make dem stop to give vaccination cards as dem don run out of di seals. ""Dem bin give us 40,000 doses to use for di first dose of di vaccination. ""But now we don give up to 50,000 doses so we don dip hand enter di second dose na im make shortage of about 10,000 dey. Dem give us seal for 40,000 and we don vaccinate like 50,000 and we still dey vaccinate pipo so you see wia di shortage dey. So right now we don exhaust di first dose of di Moderna vaccine and Abuja don promise to replenish us."" Dis one mean say an extra 10,000 pipo wey collect di Moderna vaccine for Rivers State for southern Nigeria no get a proof to show. Covid-19 vaccination card or certificate na requirement wey you gatz give authorities wey go wan know if you don take di vaccine or now. Without di card e fit dey difficult to proof to authorities say you don take di Coronavirus vaccine to immune yoursef against di virus. Dr Urang add say di State also don receive di second dose of di Astra Zeneca vaccine And dem also dey give out di vaccine but di second dose no come wit seal and dem don make request for am. ""We dey hope say between Monday and Tuesday we go get di seals but we no wan stop di vaccination process. ""So we instruct our workers say make dem vaccinate pipo but make dem no release cards. ""But dem must mark wia dem vaccinate dem and take dia basic information wey we put for register. Wen di seals dey available, we go get di information and fill di cards online."" Na wetin di heal official explain. Na from 23 August, 2021 dem begin give di Moderna vaccine against Covid-19 afta di State receive 81,000 doses of di vaccine. Dem also dey give Astrazeneca vaccine to pipo but give serious warning make pipo no mix di vaccine but wait to complete di vaccine. Click here to read how to register for Covid -19 vaccine in Nigeria ."	https://www.bbc.com/pidgin/tori-58546072
business	Why Nigeria goment sue Facebook, Instagram and WhatsApp for N30B	"Nigeria goment don sue Meta incorporated, wey be di owners of Facebook, Instagram and WhatsApp platforms for 30 billion naira. Di Advertising Regulatory Council of Nigeria (ARCON) na dem carry Meta on  go court for Abuja on behalf of di Nigeria goment. According to di statement from di council DG, Dr. Olalekan Fadolapo, ARCON explain why di council dey sue Meta. ""Di Advertising Regulatory Council of Nigeria don carry Meta Platforms Incorporated (wey be di owners of Facebook, Instagram and WhatsApp platforms) plus dia agent AT3 Resources Limited go Federal High Court, Abuja."" ARCON say dem dey sue Meta say dem engage in unlawful advertising inside di kontri. ""Among oda tins, ARCON wan make court say e dey illegal for Meta Platforms Incorporated to kontinu di publication and exposure of different advertisements wey dey directed at Nigerian market thru Facebook and Instagram platforms without making sure say dem screen and approve di advert before exposure."" ARCON also wan court to declare say Meta action na violation of di extant advertising law inside Nigeria. Di Council say Meta kontinu exposure of adverts wey dem no screen and also make di federal goment lose revenue.   As e be so, ARCON dey seek N30b in sanction for di violation. Di council re-state say dem no go permit advertising wey dey irresponsible for di Nigeria advertising space. ARCON say no be say dem wan regulate di online media space but instead na di advertising and marketing communications on di online platforms in line with dia establishment Act. If dis case go ahead, e fit bring Nigeria goment closer to dia goal of controlling social media space inside di kontri. Nigerian authorities don repeatedly try to regulate social media sites. For June, di goment issue draft regulations to âguideâ di operations of international social media companies. Recently, di advertising regulator announce ban on di use of foreign voice-over artists and models in advertisements starting from di beginning of October."	https://www.bbc.com/pidgin/articles/cv2947rne5eo
entertainment	Nickelodeon Kids Choice Awards: Emmaunuella, Ikorodu Bois, and Elsa Majimbo dey part 2021 nominees	"Di ogbonge awards wey dem dey call di Nickelodeon Kids Choice Awards (KCA) don drop dia 2021 nominees list and may fans dey go gaga. Dis year nominees get pipo like Ikorodu Bois, Emmanuella, Elsa Majimbo, Bonang Matheba, Mo Salah, Master KG plus GhettoKids and more. Di competition dey tough for di Favourite African Social Media Star award wey some veterans and some fresh face wey ginger pipo all ova di world. Actor, comedian, Saturday Night Live legend â and Kids' Choice Award winner! â Kenan Thompson, na di host of di show wey go shele on Monday March 15. From now now, fans fit cast votes for Twitter and at KidsChoiceAwards.com, and for Screens Up app wey dey work for iPad, iPhone, and Android devices for di U.S. African celebrities plus fans go dey ready wella to vote for ""Favourite African Act"" and di ""Favourite African Social Media Star"" categories. Nigerian stars na im take over for di  ""Favourite African Social Media Star"" part wey get Ikorodu Bois and Emmanuella as nominees from di kontri, den dem come get Elsa Majimbo from Kenya plus Ghetto Kids, Bonang and Wian Van den Berg. For di ""Favourite Africa Act"" category, dem get South African national rugby team captain Siya Kolisi, Zozibini Tunzi and Emmy-nominated South African actress Thuso Mbedu, den football sports star Mo Salah from Egypt and Sadio Mane from Senegal and den Ugandan singer Sheebah. Last year, South Africa Rapper Sho Madjozi win di title of ""Favourite African Act"" from di virtual awards."	https://www.bbc.com/pidgin/tori-55999739
politics	Sowore Revolution Now: Wetin to sabi about Omoyele Sowore, di man wey dey ginger protest across Nigeria	"Nigerians go wake on Monday August 5, to know weda di protest against bad governance wey Omoyele Sowore dey ginger for , go hold after authorities arrest am last Saturday. Secret spy police - Department of State Services (DSS) don tok say dem arrest  Sowore ""for threatening public safety, peaceful co-existence and social peace inside di kontri."" Since wey dem arrest Sowore, na so many ogbonge Nigerians dey condemn di move, some don say di protest must go on, but who be dis man wey dey dinger Revolution Now across Nigeria? Sowore ('Showore' as dem dey pronounce am) na Nigerian wey don spend di last 15 years to dey work to promote human rights and democracy inside Nigeria, and to stop di military rule and gbege wey foreign oil companies cause for im kontri. For 1989, Sowore follow for student 'I-no-go-gree' waka to protest di conditions wey dey inside one International Monetary Fund (IMF) loan of $120 million goment bin wan use for one Nigerian oil pipeline construction - di IMF loan conditions na to reduce di number of universities in di kontri from 28 to just five. For 1992, wen im dey University of Lagos, Sowore lead 2,000 students in protest against Nigeria  corrupt leaders. Police open fire, kill seven. Sowore chop arrest ontop di mata but he no gree to back down im Aluta struggle for decent education inside im kontri. For early 2018, Sowore launch im presidential election campaign wit 'Our Mumu don do' slogan wey e say na mistake say young pipo comot hand for Nigeria mata. Di 48 year old don enta imprison eight times before now ontop dis Aluta struggle for Nigeria."	https://www.bbc.com/pidgin/tori-49189069
sports	Samuel Okwaraji: Five African footballers wey die for pitch	August 12, 2019, make am 30 years since former Super Eagles player Samuel Sochukwuma Okwaraji die for field. Okwaraji collapse 10 minutes to di end of Nigeria World Cup qualifying match against Angola for 1990 for National Stadium Lagos. According to Wikipedia, im die from complication of hypertrophic cardiomyopathy, im autopsy show enlarged heart and high blood pressure. Before im die, Okwaraji play for some European clubs like AS Roma, NK Dinamo Zagreb, VfB Stuttgart and SSV Ulm. If to say im still dey alive im for be 55 years dis year. To keep im legacy alive im get statue in front of National Stadium Lagos. Official register no dey of pipo wey don die as dem dey play football. So Instead we go use list from Wikipedia. Ivory Coast footballer Cheick Tiote die at di age of 30 afta im collapse during training for China for June 5, 2017. Tori be say Tiote suffer from Cardiac arrest. Cameroon midfielder Patrick Ekeng bin dey play for im club Dinamo Bucharest for Romania wen im die at di age 26. Ekeng fall for pitch for di 70th minute for match wey dem show live for Romania television between Dinamo and Viitorul. E die two hours later for hospital. Gabon international Moise Brou Apanga die from suspected heart attack at di age of 35 for April 26, 2017. Di 35-year-old collapse during training session with im Gabon club FC 105 Libreville. Apanga play for di Panthers for di  Africa Cup of Nations for 2010 and 2012. Zambia International Chaswe Nsofwa bin dey train with im club for Israel wen tragedy happun. Tori be say im collapse for training and later die for Isreali hospital. Marc-Vivien FoÃ© bin dey Cameroon 2003 FIFA Confederation Cup squad,  di tournament wey continental champions from six continents dey play. For dia semi final match against Colombia for June 26, 2003, Foe collapse for field. No player bin dey near am. Afta dem try to revive am for pitch dem stretch am comot. Medics spent 45 minutes to try to restart im heart although im bin dey alive wen im arrive di stadium medical centre, e no tey im die. Dem do Autopsy to find out wetin kill am, di autopsy show say im get hypertrophic cardiomyopathy, wey be heart condition wey fit increase di risk of sudden death during physical exercise.	https://www.bbc.com/pidgin/sport-49320100
sports	Geleta Ulfata: Meet di Ethiopian wey win di 7th edition of di Lagos City Marathon	Geleta Ulfata of Ethiopia don win di 7th edition of di Lagos City Marathon. Ulfata don claim di grand prize of $30,000 im win di 42km race on Saturday, February 12. Im finish di race in two hours 11 minutes and 54 seconds. Di Ethiopian athlete beat 300 marathoners to win di race wey dem start at di entrance of di National Stadium, Surulere. Eko Atlantic City, Ahmadu Bello Way, Victoria Island, na dia be di finish point and Ulfata reach dia before all im opponents. David Barmasai from Kenya naim finish second while Emmanuel Naibei wey also come from Kenya win di third position. Barmasai finish di race in two hours 13 minutes and 33 seconds. Im don collect $20,000 while Naibei go return to im kontri wit $15,000. Dagne Siranesh Yirga from Ethiopia na she be di first woman to cross di finish line at two hours 33 minutes and 50 seconds. Another Ethiopian woman Alemenseh Guta na di second woman to cross di finish line while di third na Naomi Maiyo from Kenya. Before di Marathon happun today, Lagos State goment bin divert traffic and close some roads in di state sake of di competition. Motorists from Eko Bridge wey dey come from Apongbon to Costain Roundabout bin connect to Ebute-Metta, Orile, Nigeria Breweries, Abebe Village, Eric Moore,  Bode Thomas, Adeniran Ogunsanya to link to dia destinations. Na Barmasai win di 5th edition of di competition wey happun on Saturday, February 8, 2020.  Di Kenyan man bin complete di race in two hours 10mins 22 seconds, and claim di grand prize of $50,000. Naibei nai win di 6th edition of di Lagos City Marathon. Na two hours 11 minutes and 37 seconds Oga Naibei take finish di race to claim di grand prize of $30,000.	https://www.bbc.com/pidgin/tori-60358749
politics	Nigeria election: Senate wan make INEC begin do e-voting for future elections	Di Nigeria Senate don begin plans to introduce bill wey go make Nigeria election body di Independent National Electoral Commission (INEC) to begin use electronic voting method for future elections. Di lawmakers also tell INEC to begin operate electronic database wia dem go send all di results for any election. E dey very likely say dis week, di Senate go begin do tok-tok ontop di koko of di bill wey dem wan use change di Electoral Act 2010. Di bill also state say INEC must transmit di informate of accredited voters inside di central data base once dem finish accreditation of voters wey dem go use card reader do. E-voting or electronic voting dey use electronic voting machines or computer wey get internet connection to cast and count votes. Sake of how transparent di system dey, pipo dey fit trust election process because dem believe say e dey secure and e no too get mistakes. Kontris like Namibia, Brazil, Belgium and some odas don adopt e-voting because of di benefits wey e get. E-voting dey also save time instead of to dey spend days and weeks to count votes before dem go announce di winner. House of Representatives member, Duoye Diri na one of di Nigerian politicians wey don call for di adoption of e-voting for di kontri. Im say di use of technology to transmit results from polling units go help reduce election jaguda, katakata and under-age voting. While some kontris dey embrace e-voting, some odas like Netherlands, Germany, Norway don drop am. Netherlands bin ban e-voting for 2007 afta tori of security wahala wit di machines spread evriwia. Some voters also get fear say hackers fit tamper wit di privacy of dia votes. While kontri pipo dey ginger for Nigeria to begin use e-voting, some oda pipo dey call for caution wit di adoption of di system.	https://www.bbc.com/pidgin/50470852
sports	Serena Williams: Simona Halep win her first Wimbledon title in less dan one hour	"Simona Halep beat Serena Williams to win her first Wimbledon title for di 2019 women's finals on Saturday. Halep wey be former world number one play perfect game to beat Serena for straight set victory 6-2 6-2 for match wey last just 56 minutes. Williams wey bin lose last year final to Angelique Kerber bin dey hope to win dis year Wimbledon title so dat she go equal Australia Margaret Court record of twenty-four Grand Slam singles title but e no work out for her. Halep say ""dis na di best match I don ever play,"" na wetin she tok ""Fear catch me small. My belle bin pain me before."" Dis na di third time wey 37-year-old Williams go lose finals inside 12 months, ""She play very well today e be dey like say e go be happun for me,"" na wetin Williams tok. For di seventh year now for di women's single final for Wimbledon all di victory dem end for straight set. Wimbledon increase dia prize money for dis year tournament to Â£38 million. Di men and women singles winners go pocket Â£2.35m each while dey runner up go collect Â£1.175 million"	https://www.bbc.com/pidgin/sport-48975943
sports	Check who Chelsea, Liverpool, Real Madrid go face for Champions League 2022/23 group stage	Liverpool and Rangers go meet for di Champions League group stage, while Manchester City Erling Haaland dey set to face im old club Borussia Dortmund. Scottish champions Celtic dey di same group as defending champions Real Madrid and Chelsea go face AC Milan. Eintracht Frankfurt, wey dey make dia group stage debut, dey di same group as Tottenham. Bayern Munich, Barcelona and Inter Milan dey di same group. Group A: Ajax, Liverpool, Napoli, Rangers Group B: Porto, Atletico Madrid, Bayer Leverkusen, Club Bruges Group C: Bayern Munich, Barcelona, Inter Milan, Viktoria Plzen Group D: Eintracht Frankfurt, Tottenham, Sporting Lisbon, Marseille Group E: AC Milan, Chelsea, RB Salzburg, Dinamo Zagreb Group F: Real Madrid, RB Leipzig, Shakhtar Donetsk, Celtic Group G: Manchester City, Sevilla, Borussia Dortmund, FC Copenhagen Group H: Paris St-Germain, Juventus, Benfica, Maccabi Haifa Di matches go take place between 6 September and 2 November. Dis season Champions League final go take place for Ataturk Olympic Stadium for Istanbul, Turkey, on 10 June 2023. Matchday 1: 6/7 September Matchday 2: 13/14 September Matchday 3: 4/5 October Matchday 4: 11/12 October Matchday 5: 25/26 October Matchday 6: 1/2 November Round of 16 draw: 7 November All dey happun inside 2022.	https://www.bbc.com/pidgin/articles/c03zl093w8xo
business	Onitsha market fire: 'I lose my retirement moni afta 30 years of savings'	"Retired banker Mrs Nkiru Ukwu save all her moni, open shop for Ochanja market, Onitsha Anambra state wit hopes say she go see moni take feed her five children. But dat dream don kpafuka afta serious fire burn down her shop completely on Wednesday, October 17 2019. Di fire bin start afta tanker wey carry petrol fall down come burn Ochanja and Relief markets. Di retired banker wey bin dey in very sad mood, manage follow BBC Pidgin tok. She say, ""I buy shop for one of di plaza inside di market wit three million naira, come even stock my shop for dis coming Christmas season wit two million naira. I bin work for bank for thirty years, na my gratuity and savings I take start di business."" As our tori pesin dey follow Mrs Ukwu dey tok, she break down, begin cry, dey scream say all her gratuity don go like dat. She say she no know wia she go even start from. Very small part of her market still dey come from China and her pikin dey plan to use social media sell am but she say di moni no go too reach anywia. Ebere Ekeopara, our reporter wey dey ground for Onitsha describe how pipo dia dey vex say goment no come to epp dem during di fire and how sadness full everiwia because of di plenti loss of life and property. One man tell Ekeopara say im still dey find im younger brother one day afta di fire, as e no dey ansa im phone. Di man say im call di younger brother wey dey inside di market to comot sharparly, but di response im brother give am say na im wan quick open di safe inside dia shop upstairs so that e go use am buy glue di next week. Di man say now im now know if im younger hear word to come down or e burn inside fire because nobodi dey pick when e call. Our reporter also hear di tori of one woman wey die inside di fire with her pikin. Right now, e no dey clear how many pipo die as goment officials never confam. And frustration dey build for di minds of pipo wey dey di area of di incident. Our reporter say she visit di upper Iweka fire service wey dem dey tok as na im dey near Ochanja, but e dey under lock and key and staff don run comot. Di pipo tok say dem ready to burn down di fire service office along wit anybody wey show face. Tori be say na poo-poo from two trucks wey dey go on dia own dem kolobi to epp quench one of di fire - as na different different parts of di market bin dey burn."	https://www.bbc.com/pidgin/tori-50091510
sports	Anthony Joshua vs Pulev: Tyson Fury, [how much did Anthony Joshua make] Prize money & fotos for AJ last fight	"Anthony Joshua and Tyson Fury fight for 2021 discussion fit finish within a couple of days, Boxing Promoter Eddie Hearn tok. Joshua knockout Kubrat Pulev on Saturday and dis don open road for di fight between di two British boxers. Dem say negotiation go start on Monday and fit be di first fight for history for all four heavyweight titles. ""E no get any reason why we no go complete di deal and move on and solve di oda problems,"" na so Hearn tok. Tori be say many pipo dey tip WBC world heavyweight champion Fury installed as di favourite to beat IBF, WBA and WBO belt holder Joshua if dem fight next. Dem ask Hearn how long di discussion go take to complete di deal, Hearn reply say: ""A couple of days. ""We need to write to di governing bodies and say yes we get deal and we go now tok to di various sites and confirm di dates shortly for wetin I feel say suppose be di end of May."" ""I want di fight next. I no fit wait to knock am out,"" Na so Fury tok for video wey im post on social media on Saturday night. Anthony Joshua take home in di region of Â£10million after im comfortable win against Kubrat Pulev. Meanwhile see fotos dem of how Joshua kpo- kpo Pulev"	https://www.bbc.com/pidgin/sport-55299028
health	Coronavirus tips: How Ghana dey use drone technology fight Covid-19 pandemic	"Ghana start dey use drone delivery technology in de fight against di new coronavirus (Covid-19) disease pandemic wey hit de country. California based company, Zipline wey get dema drone-delivery operations for Ghana start dey fly samples for testing from over 1000 health facilities for rural Ghana go testing centres for Accra den Kumasi. Dem start dey fly some 51 samples from Omenako drone distribution centre go Noguchi Memorial Institute for Medical Research wey dey Accra from Friday April 17, 2020. Zipline CEO, Keller Rinaudo reveal say ""Zipline wan help Ghana in dema fight against COVID-19 pandemic."" ""Using de contactless drone delivery to transport COVID-19 test samples go allow de government respond to de pandemic den help more lives fast,"" Keller Rinaudo talk for statement inside. De use of Zipline drones dey increase de speed at which samples dey catch medical testing centres which dey analyse samples for covid-19. Before de use of drones, Ghana dey rely on truck delivery which dey take time. Issue of distance, road traffic den tins dey reduce number of samples wey health workers fit test. But with drones which fit travel 70 miles/116km's round trip, covid-19 testing centres dey receive samples within hours which dey help dem run more tests. Ghana Prez Akudo-Addo believe say Ghana go fit fight de pandemic if de country fit run more covid-19 tests for places. Ghana so far test some 68,000 people for covid-19 out of which 1042 people test positive for de virus, 99 recover wey 9 die."	https://www.bbc.com/pidgin/tori-52372336
health	Coronavirus update: African leaders collect vaccine live on TV, as countries begin roll out	"Ghana president Nana Akufo-Addo don collect im kontri first dose of di Covid-19 vaccine on Monday, as sign of im leadership but im no be di first African leader to do dis. Many world leaders dey do dis as dia responsibility to spread confidence say di Covid-19 vaccines dey safe. For Nigeria, expectations na say President Muhammadu Buhari, go be di first pesin to collect di COVAX programme vaccine wey don land di kontri on Tuesday 2 March. Dr Faisal Shuaib, wey be di oga of di kontri National Primary Health Care Development Agency (NPHCDA) say di president go do dis live on TV to encourage Nigerians to take di vaccine. Even before im presidency dey official, di then US president-elect Joe Biden, on 21 December 2020, collect vaccine live on television to show im kontri pipo and di world say ""nothing dey to worry about"". Small time after, oda kontri leaders like Israeli Prime Minister Benjamin Netanyahu and Saudi Arabia Crown Prince Mohammed bin Salman begin. And African leaders no dey too far behind for dis 'live on air' vaccination. Make we see wia who don collect, which type dem collect and wia dia kontri dey wit dia vaccination plan. President Wavel Ramkalawan make history on 10 January 2021 when e become di first African leader to collect vaccine live for public. Di Seychelles president take di China-made Sinopharm to mark di start of dia kontri vaccination plan. For one of im kontri most poor township, President Cyril Ramaphosa on 17 February go di Khayelitsha Hospital - wey be public hospital - to collect im vaccine live on television. Dis way di president use one stone to kill two birds: E demonstrate say di Johnson & Johnson coronavirus vaccine safe and say e dey okay to enter public health facility to collect am. Ramaphosa later tweet say di vaccine injection ""dey quick, easy and e no dey pain"". Although no be di president collect di kontri first covid-19 vaccination, president Emmerson Mnangagwa on 18 February say ""thank you"" to deputy Constantino Chiwenga wey do di honours live on television. Chiwenga na also di kontri health minister. E no dey clear whether Mnangagwa collect privately later later. President Macky Sall collect di Sinopharm, for di presidential palace on 25 February. Although im no be di first kontri man to collect as di official roll out start two days earlier. King Mohammed VI mark im kontri vaccination program when on 28 February, e collect di first Covid-19 vaccine for di Royal Place. Di first category of pipo wey go dey vaccinated for di kontri na 75-year-old plus pipo, and health, security, and teaching staff. Di World Health Organisation don maintain say dem no allow companies take any shortcuts for di production of approved vaccines. For im nationwide address, Akufo-Addo rubbish rumours by some Ghanaians say di vaccines fit change pesin DNA and destroy di African race, Modern Ghana bin report."	https://www.bbc.com/pidgin/tori-56236357
entertainment	BBNaija live eviction show today: Tolanibaj, Wathoni and Brighto don chop eviction from Big Brother Naija Season 5	"Tolanibaj, Brighto and Wathoni don become di latest housemates to chop eviction from di Big Brother Naija reality show. Ebuka put shock for di housemates body wen im ask Tolanibaj, Trikytee, Kiddwaya, Brighto, Prince, Erica, Lucy, Neo, Wathoni, Dorathy, Vee and Laycon to stand up. Afta some wait wit tensions high, di show host come confam Tolanibaj, Wathoni and Brighto as di housemates wit di least votes, so dia for, dem gats leave di Big Brother House. Tolanibaj wey be 27-years-old from Lagos State na media pesin wey bin serve as deputy Head of House wen Kiddwaya bin win di HOH challenge. Florence Wathoni Ayansi na fashion entrepreneur wey dey 29-years-old and she be single mother. She say her plans now wey she don comot from di show na to continue wit her fashion business and ""maybe start up TV show for pikin dem."" 29-year-old Ezekiel Bright alias Brighto get plans to ""get more certifications"" as im see imself as career pesin. Viewers of di show no waste time to begin tok about how dem feel about di Sunday eviction. For some of dem, dem feel say di eviction of wathoni come at di right time as she go reunite wit her son wey she don tok before say ""she dey miss"". While for odas, dem feel say Wathoni eviction don clear road for Dorathy and Brighto strike up relationship. Dat whole expectation no last long as Ebuka change am for all di viewers wen im announce Brighto as di third housemate on di night to leave di show. Dis announcement send fans into overdrive as dem bin no expect upto three pipo to go house inside one day."	https://www.bbc.com/pidgin/tori-53968627
politics	Sunday Igboho: Omoyele Sowore allege plot to detain Sunday Adeyemo 12 aides for long	"Di 12 aides of Sunday Igboho go dey free on bail latest on Tuesday, according to close sources. Nigeria secret police (DSS) bin charge dem to court last month. On 4 August, Justice Obiora Egwuatu of di Federal High Court, Abuja bin rule say di aides of di Yoruba-Nation activist fit receive bail, wit conditions. But five days later on Monday, some local tori pipo report say di DSS file remand application for di same court. Di move na to cancel di bail wey di court bin grant all 12 associates of Sunday Igboho, according to di report. ""We no dey aware of dat development. Di only development I sabi na say court grant dem bail. And we dey plan to get dem out today or tomorrow,"" Maxwell Adeleye, di toktok pesin to Prof. Akintoye bin tell di BBC. Professor Banji Akintoye na di leader of di umbrella body of Yoruba Self-Determination Groups, Ilana Omo Oodua [IOO]. IOO wey dey give legal support to Igboho. Igboho wey im real name na Sunday Adeyemo, currently dey detention for Benin Republic. Im dey face court mata dia wey di Nigerian goment carri come against am. Nigerian activist and former presidential candidate Omoyele Sowore, also post court documents. For di post im claim say lawyers to DSS bin use file di application on 9 August. Di BBC no fit independently confam dis court documents. Di DSS no immediately dey available when we reach dem for confamation."	https://www.bbc.com/pidgin/tori-58150467
