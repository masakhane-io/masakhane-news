health	Nyanzvi muNyaya dzeHutano hwePfungwa, Doctor Nzuzu, Vobatsira Vane Matambudziko eZvinodhaka Vari kuZimbabwe	Chizvarwa cheZimbabwe chinogara muJacksonville mudunhu reFlorida muAmerica, Doctor Emmanuel Nzuzu, avo vanove nyanzvi munyaya dzehutano hwepfungwa pamwe nezvekubatsira vane dambudziko nezvinodhaka, vanoti vakazvipira kubatsira vane dambudziko rezvinodhaka vari kumusha. Doctor Nzuzu pari vari zvino vari kumusha kuZimbabwe uko vari kushanda nevanhu vane matambudziko ekutadza kusiya zvinodhaka zvakasiyanasiyana zvinosanganisira mbanje, mapiritsi nedoro, kuburikidza nekuita misangano. Doctor Nzuzu, avo vave nemakore anodarika gumi nemanomwe vachiita basa rekudzidzisa vane matambudziko nezvinodhaka kuburikidza nekushanda muzvipatara zvakasiyanasiyana pamwe nedandemutande ravo, vanoti vakaenda kuZimbabwe nekuona kukura kwedambudziko nezvinodhaka ravanoti rabata nyika. Vanoti kubva pavasvika kuZimbabwe muna Mbudzi, vaita misangano miviri muHarare, uye vane tarisiro yekuti vachange vachiita mimwe misangano kunze kweHarare. Doctor Nzuzu vanoti kune vanoda kubatsirwa vanokwanisa kuvabata panharembozha yavo yavari kushandisa muZimbabwe inoti + 263 776 505 052, kanawo kutsvaga bhuku ravo rakanangana nekubatsira vanenge vaine matambudziko ekukundikana kusiya zvinodhaka rinonzi, “How to Stay Sober”. Vanoda rubatsiro vanokwanisawo zvakare kuenda padandemutande ravo rinoti https://www.howtostaysober.info, apo vanhu vanogona kuenda vachiwana zvidzidzo zvekuti vangakwanise sei kusiya zvinodhaka. Doctor Nzuzu vakaberekerwa kuChipinge vakazoenda kuAmerica muna 2003. No media source currently available 	https://www.voashona.com/a/6876507.html
sports	Ticharonga Cosafa patsva: Destombes	SANGANO reCouncil of Southern Africa Football Association (Cosafa) – iro rinoronga Cosafa Cup – rinoti mitambo yegore rino ichadzoserwa kumashure nekuda kwechirwere cheCovid-19 icho chakakonzera kuti nhabvu imbomira kutambwa kunyika dzakawanda dzepasi rose.   Mitambo yeCosafa Cup yegore rino yange ichifanirwa kutambwa munaChikumi kuDurban, kuSouth Africa.   Asi muhurukuro neKwayedza svondo rino, munyori mukuru weCosafa, Sue Destombes anoti mazuva achatambwa mutambo uyu gore rino achatariswa patsva sezvo pari zvino vanhu vasati vava kutenderwa  kufamba kuenda kune dzimwe nyika nekuda kwecoronavirus.   “Sekuziva kwemunhu wose, chirwere cheCovid-19 chavhiringidza zvakawanda pasi rose. Saka nekuda kwaizvozvo, mazuva achatambwa Cosafa Cup 2020 achasandurwa.   “Cosafa Cup inotambwa panguva iyo mitambo yePSL inenge yapera, saka nekudaro tichamirira kuti mitambo iyi igopera uye hatizive kuti lockdown iyi ichapera rinhi zvekare kuti miganho yenyika inovhurwa rinhi kuti vanhu vagofamba kuenda kune dzimwe nyika,” anodaro Destombes.   Zimbabwe imwe yenyika dzichange dzichitarisirwa kuenda kunokwikwidza kuCosafa Cup uko iine nhoroondo yekuva nyika yakahwina mukombe uyu kakawanda kudarika dzimwe nyika.   Kutaura kuno chikwata ichi chakwanisa kuhwina mukombe uyu katanhatu uye chakapedzisira kuusimudza mugore ra2018.   Gorerakadarika mukombe uyu wakahwinwa neZambia.	https://www.kwayedza.co.zw/ticharonga-cosafa-patsva-destombes/
health	Huwandu hweVanhu Vari Kufa neKubatwa neCovid-19 Hwowedzera Zvakare muZimbabwe	Huwandu hwevanhu vari kufa nekubatwa nechirwere cheCovid-19 munyika hwatanga kukwira zvekare mushure mekumbodzika kwemavhiki apera. NeMugovera bazi rezvehutano rakazivisa kuti vanhu vatatu vakafa nechirwere ichi zvasiya vanhu vafa nechirwere ichi kubva zvachatanga kupararira gore rapera vave chiuru chimwe chete chine mazana mashanu nemakumi matatu nevasere kana kuti 1,538. Asi mukati memazuva manomwe adarika kusvika Mugovera, vanhu gumi nevatatu kana kuti 13 vashaya nechirwere ichi zvichienzaniswa nevanhu vashanu vakafa vhiki rapera. Vanhu zana nemakumi maviri nevatanhatu kana kuti 126 vakabatwa nechirwere ichi neMugovera zvasiya vanhu vabatwa nechirwere ichi kubva zvachatanga kupararira vave zviuru makumi matatu nemanomwe nemazana maviri nemakumi manomwe nevatatu kana kuti 37, 273. Mumazuva manomqwe kusvika Mugovera chete vanhu mazana matatu nemakumi mashanu kana kuti 350 vabatwa nechirwere ichi zvachienzaniswa nevanhu zana nemumwe kana kuti 101 vakabatwa nechirwere ichi mumazuva manomwe svondo rapera. izvi zviri kuwedzerwao nekusamira zvakanaka kwaita zvinhu muzvikoro. Zvikoro gumi nezvishanu zvine vana nevarairidzi vakabatwa nechirwere ichi. Bazi rezvedzidzo rinoti vana vechikoro zana nemakumi matatu nevaviri kana kuti 132 vainge vabatwa nechirwere ichi pachikoro cheSacred Heart Primary neSacred Heart Girls Gigh kuEsigodini, Matabeleland South. Zvikoro zve Girls College ne Mzilikazi Primary zvine vana vabatwawo nechirwere ichi. Mutauriri webazi rezvedzidzo VaTaungana Ndoro vanoti vabereki havafanire kutya hazo nekuti hurumende iri kuita zvose zvakakodzera kuti chirwere chisapararire zvakanyanya vakati hapana munhu ari kubvumidzwa kupinda pachoikoro cheSacred Heart kusvika dambudziko riripo ragadziriswa. Zvichakadaro, vanhu makumi matatu nemumwe kana kuti 31 vakapora kubva kuchirwere ichi zvasiya vanhu zviuru makumi matatu nemana nemazana masere nemakumi matanhatu nevaviri kana kuti 34, 862 vapora kusvika parizvino. Vanhu vachiri kurwara mazana masere nemakumi manomwe nevatatu kana kuti 873. Vanhu vabayiwa nhomba yekutanga yeCovid-19 vave zana rezviuru nemakumi mapfumbamwe nevatatu nemazana mapfumbamwe nemakumi matatu nevatanhatu kana kuti 193, 936. Vabayiwa nhomba kaviri zviuru makumi maviri nemasere nemazana manomwe nemakumi manomwe nevanomwe kana kuti 28, 797.	https://www.voashona.com/a/huwandu-hwevanhu-vari-kufa-nekubatwa-necovid-19-hwowedzera-zvakare-muzimbabwe/5848365.html
sports	Tsigirai Emery: Mkhitaryan	anoti anofunga kuti sitayera yekutamba nhabvu yaUnai Emery ichabhadhara zvikuru kuArsenal uye anokurudzira vatsigiri vechikwata ichi kuti vatsigire murairidzi wavo mutsva uyu.   Chizvarwa chekuSpain ichi chakakundwa mitambo yacho miviri yekutanga agadzwa pachigaro chinopisa zvichitevera kutsiva kwaakaita Arsene Wenger mwaka uno.   MaGunners akakundwa 2-0 neshasha dzePremier League, Manchester City, mumutambo wekutanga ndokuzokundwa unotevera 3-2 neChelsea musi weMugovera, kunyangwe akambomira-mira akanwisa kaviri.   Mkhitaryan anoti Emery anoda nguva yekuronga tsoro dzake muchikwata ichi sezvo ari kuedza kushandura mashandiro aiitwa naWenger uyo akarairidza Arsenal kwemakore 22.   “Hazvina kunyanyosiyana asi pane zvimwe zvakangosiyana hazvo nekuti vanhu vaviri ava vakasiyana uye vari kutamba kana kufunga nezvimwe zvakasiyana,” anodaro.   “Emery akachengeta mafungiro aWenger asi ari kuvaka zvimwe zvitsva. Anoziva kuti anogona kuunza zvimwe zvinhu zvitsva kuchikwata chino. Hazvisi nyore nekuti zvinoda nguva chete.   “Tinofanirwa kuramba tichishanda nesimba nekuti tine murairidzi mutsva, mafungiro matsva uye tinoda kutamba nenzira yakasiyana sepanguva yaWenger,” anodaro. – Sportsmail Football	https://www.kwayedza.co.zw/tsigirai-emery-mkhitaryan/
politics	Makerere Oshora Bhiri reKuvandudza Mutemo weMashandiro eMasangano Akazvimirira Oga	Vamwe vemakereke vanoti bhiri rinoona nezvekunyoreswa nemashandiro\nemasangano akazvimiririra oga kana kuti Private Voluntary Organisation\nAmendment Bill richaderedza rubatsiro rwavanopa kune vanotambura.\n\nSachigaro wemubatanidzwa wemakereke mudunhu reMashonaland West\nreZimbabwe Heads of Christian Denominations-ZHCD-Pastor Tafadzwa\nMafukidze vanga vari pamusangano wemusi weChina vakati bhiri iri rikave\nmutemo richakanganisa basa ravanga vachiita rekubatsira\nvanhu munyaya dzezvekudya, dzidzo nezvehutano.\n\nVachipa pfungwa dzekereke kukomiti yeparamende inoona nezvemabasa\nnekugara zvakanaka kwwevanhu VaMafukidze vakati bhiri iri richaitawo kuti kushanda kwemasangano anoshanda akazvimiririra kuome kudarika zviripo parizvino.\n\nMumwe mudzimai apinda mumusangano wanhasi Muzvare Patricia Chibaya\nvakati hurumende inofanirwa kuregedza vemasangano akazvimirira\nvachiita basa ravo vakasununguka. Muzvare Chibaya avo vari kukwikwidza kuita kanzura muChinhoyi\nmusarudzo dzema by-elections kupera kwemwedzi uno vakamirira bato\nreCitizens Coalition for Change vanoti vemasangano akazvimiririra\nvakabatsira madzimai akawanda kuti vasatye kukwikwidza. Asi mumwe wechidiki wekuMakonde, VaGodknows Muzhandamhuri vanoti bhiri iri rakanaka rakadaro vachiti vemasangano akazvimiririra vanokurudzira\nvanhu kuti vapandukire hurumendep.\n\nVanhu vakawanda vati panyaya yekufambiswa kwemari ingangoshandiswa\nmunyaya dzezvehutototo pane mitemo yakawanda inodzivirira izvi\nyakafanana neweMoney Laundering Act. Vanhu vakaratidza kusafara nemasimba akawanda ari kupihwa kugurukota\nrehurumende pabhiri iri, simba ravati rinogona kushandiswa zvisiri\nizvo sezviri kuitika. Gurukota rezvemitemo Vaziyambi Ziyambi vakaudza Studio 7 kuti hurumende ichatanga yanzwa pfungwa dzevanhu isati yavandudza mutemo. No media source currently available 	https://www.voashona.com/a/6469668.html
business	Vamwe Vashandi Mubazi reKurima Vanoti Hurumende Haisi Kuvabata Zvakaenzana.	Sangano rinomirira vashandi mubazi rezvekurima, reZimbabwe Agricultural Professionals and Technical Association (ZAPTA) rinoti hurumende haisi kubata zvakanaka vanhu vanoshanda mune zvekurima richiti nhengo dzaro dziri kushandiswa dzisina zvekuzvidzivirira kubva kuCovid-19. Munyori weZAPTA, VaZivaishe Zhou, vaudza Studio 7 kuti vashandi vebazi rezvekurima vanoshandira mumaguta akaita se Harare vari kubatsirwa nezvekuzvidzivirira asi avo vanonzi vashande mazuva ose mumaruwa havasi kupiwa zvekuzvidzivirira kubva ku Covid-19. VaZhou vanoti hurumende inofanira kukoshesa hupenyu hwevashandi vose kusvika kuma wadhi emumaruwa. Studio7 yakundikana kubata mukuru anoona nezvevashandi mubazi rezvekurima, VaGibson Chijarira, sezvo nharembozha yavo yanga ichinetsa kubata. No media source currently available   	https://www.voashona.com/a/zimbabwe-agriculture-workers-accuse-govt-of-not-treating-them-fairly-zivaishe-zhou/5750432.html
health	Zvizvarwa zveZimbabwe Zviri muSouth Africa Zvotaura nezveCoronavirus	Mutungamiriri wenyika yeSouth Africa VaCyril Ramaphosa nemusi weSvondo vakatora matanho akaomarara mukuyedza kurwisa pamwe nekudzivirira kupararira kwechirwere checoronavirus chatekeshera pasi rose Vanhu makumi matanhatu nevana vabatwa nechirwere ichi munyika iyi. VaRamaphosa vakazivisa kuti South Africa kutanga nemusi weChitatu inenge yave kuvhara mimwe miganhu yayo uyo kurambidza kushanyira kana kutambira vanhu vari kubva kunyika dzabatwa nechirwere ichi dzinosanganisira Italy, Iran, South Korea, Iran, Spain, Germany, US, Britain ne China. Zvikoro zviri kuvharwawo musi uyu uye vanhu vari kurambidzwa kuungana kusanganisirawo kumiswa kwemitambo. MuSouth Africa mune zvizvarwa zveZimbabwe zvakawanda zviri kubatwa mumambure ezviri kuitwa kudzivirira chirwere ichi. VaOffice Jaka, avo vanobva kuKwekwe, vanoti vane chivimbo chekuti South Africa ichakwanisa kupedza dambudziko iri kunyange hazvo riri basa guru. Asi va Jaka vanoti varikunyanyo shungurudzika zvikuru, nevana vavo vaviri varikuita zvidzidzo zveElectrical Engineering kuChina. VaEmmanuel Mboti vanotiwo kunyangwe hazvo zvaitwa naVaRamaphosa zvakanaka, vichakanganisa hupfumi hwenyika yavo. Vaenderera mberi vachiti kumiswa kwemitambo kuchakanganisa kurarama kwevakawanda. Chimwewo chizvarwa cheZimbabwe chechidiki, chinogara muSouth Africa, VaMunyaradzi Mukanyiwa, vanoti vanowirirana nemashoko ataurwa naVaMbote. No media source currently available   	https://www.voashona.com/a/zvizvarwa-zvezimbabwe-zviri-musouth-africa-zvotaura-nezvecoronavirus-/5331060.html
business	Dare rePamusoro Rotonga Kuti Makurukota Ataurire Ruzhinji nezveMabhizimisi Avainawo	Dare repamusoro reHigh Court rinoti gurukota rezvemitemo VaZiyambi Ziyambi nemuchuchisi mukuru wehurumende, VaPrince Machaya vakatyora bumbiro remitemo nekutadza kwavakaita kudzika mutemo unosungira vakuru-vakuru muhurumende kubuditsa pachena hupfumi hwavo. Izvi zvinotevera chikumbiro chakasvitswa kudare nenhengo yeparamende inomirira Harare North, VaAllan Rusty Markham kuti bumbiro remutemo ritevedzerwe. Mutongi wedare repamusoro, VaJacob Manzunzu, nezuro vakatura mutongo wekuti VaZiyambi naVaMachaya havana kudzika mutemo unosungira vakuru-vakuru muhurumende kuti vaburitse pachena hupfumi zvavakati zvinopesana nezvavanosungirwa kunge vakaIta zviri mubumbiro remitemo renyika. Pasi pechikamu 198 (a) chebumbiro remitemo, paramende inofanira kudzika mutemo unoona kuti vakuru-vakuru muhurumende vaburitsa hupfumi hwavo pachena nguva nenguva nekutara zviga zvinofanira kuetevdzerwa nemakambani ehurumende pamwe nekurangwa kwevanenge vatyora mutemo uyu. Nokudaro, VaManzunzu vakapa VaZiyambi naVaMachaya mwedzi mitatu yekuona kuti mutemo uyu wadzikwa. VaMarkham vaudza Studio 7 kuti vari kufara zvikuru nemutongo uyu. VaManzunzu vakati zviri mubumbiro remitemo zvinofanira kuzadziswa uye hazvifanire kutora nguva kuzviita nekudaro vakakurudzira VaZiyambi naVaMachaya kuti vatore matanho ekuti mutemo unobata nyaya iyi wadzikwa. Mumiririri weHighfield West muparamende uye vari nhengo yekomiti yePublic Accounts mudare iri, VaHappymore Chidziva, vati chinhu chakakosha zvikuru kuti mutemo uyu udzikwe vachiti izvi zvinobatsira zvikuru mukurwisana nehuori uhwo hunonzi hwatambarara serunyemba munyika. Mukuru wesangano reTransparency International Zimbabwe, VaTafadzwa Chikumbu, vati zvakakosha kuti veruzhinji vazive kuti vatungamiri vavo vari kuwana sei mari dzavo kuti pasaite huori. Vanokokera bato reZanu-PF mudare reparamende VaPupurai Togarepi vaudza Studio 7 kuti mutemo unofanira kutevedzerwa asi vakati zvakakosha kuti nekune vamwe vemabhizimisi zviitwe kuti vasaite huori. VaMachaya vati titaure naVaZiyambi nezvenyaya iyi asi VaZiyambi vanga vasiri kudaira nharembozha yavo uye vanga vasati vapiundura mibvunzo yatavatumira kuti tinzwe kuti vachapikisa mutongo uyu here kana kuti kwete uye kuti matanho api avachatora. Asi pakunzwikwa kwenyaya iyi, vaviri ava vakaudza dare kuti kudzikwa kwemutemo uyu hachisi chinhu chinofanirwa kuitwa naivo chete vachiti vedare reparamende nedare remakurukota ehurumende vanofanirawo kuunzwa kudare kuti vazvipindurire sezvo vane chekuita nekudzikwa kwemutemo uyu. Hatina kukwanisa kutaura nemutauriri wedare reparamende, VaJacob Mudenda, sezvo vari kuRwanda kwavari kupinda mumwe musangano vachimirira paramende.  No media source currently available 	https://www.voashona.com/a/6795260.html
politics	Vagari vemuMasvingo Vopomera Mauto neMapurisa Mhosva yeKutyora Kodzero dzeVanhu	Vamiriri vemapato anopikisa vari kupomera mapurisa nemauto mhosva yekutyora kodzero dzevanhu. Mashoko aya akabuda pamusangano wakakokerwa neNational Transitional Justice Working Group, musi weChishanu paMasvingo Civic Center. Vemasangano akazvimirira vakati mapazi ehurumende ari kutadza basa raanofanira kuita rekuchengetedza runyararo nenyaya yekuti vari kutsigira nekushandiswa nemusangano weZanu PF. Vanokokera mabasa musangano reNational Transitional Justice Working Group VaDzikamai Bere vanoti chinangwa chavo ndechekuunza kupodzwa kwemaronda munyika uye kugadzirira kudzokazve National Peace and Reconciliation Commission iyo yakambomiswa nehurumende ichida kukwenenzverwa. Mutauriri we MDCT muMasvingo VaSimon Mupindu ndemumwe wevanhu vakashoropodza mapazi ehurumende. “Mapazi edu senyika ari kurasika zvakanyanya nenyaya yekuti vanofamba nebato rinotonga pane kuti vaite basa vakazvimirira. Havachagoni kuchengetedza runyararo kuvanhu vavanofanira kuchengetedza saka vari kukanganisa bumbiro remutemo.” Mapazi akanyanya kushorwa anoti, mapurisa, masoja, vasori pamwe chete ne madzishe ayo ari kupomerwa mhosva nyekutyora bumbiro remutemo. Muzvare Hilda Sibanda, mutungamiriri weRenewal Democrats of Zimbabwe vanoti mapurisa eZRP ari pamberi pakukonzera mhirizhonga. “Isu semusangano tinoona sekuti ndiwo anotonyanyokuwedzera mhirizhonga semufananidzo we mapurisa kuNorton aitorova vanhu vari kudivi rerimwe bato iro riri kutonga.” VaJefreson Chitando veZimbabwe People First vakashoropodza mauto vachiti vari kushungurudza vanhu. “Tinoona kuti bumbiro renyika riri kubvorongwa ne masoja ayo ari kufamba achishungurudza vanhu uye varikufamba vachimanikidza vanhu kuti vavhotere musangano we Zanu PF saka isu toona sekuti ndizvo zvakashata.” Vanoongorora zvematongerwe enyika Dr Takavafira Zhou avo vanotungamirawo sangano rePTUZ vakataurawo pamusangano uyu vakati mamwe mapazi ehurumende ari kukundikana ndee matare edzimhosva pamwe nemadzishe. “Vematare kana vaita basa ravo vapa kutonga kwavo vanoshoropodzwa saka vamwe vakutotsigira bato apowo madzishe kumaruzevha vanogova chikafu vachinyima avo vekumapato anopikisa saka izvi zvinoda kudzivirirwa kuti mapazi akadai akurudzire runyararo munyika.” Asi vaimirira Zanu PF pamusangano uyu, VaDaniel Shumba vanova nhengo yeparamende ye Masvingo Urban, vakaramba kuti musangano we Zanu PF unoshandisa mapazi ehurumende kunkonzera mhirizhonga. “Toda kugadzira kuti dai ruzhinji rwevanhu munyika rwaziva chokwadi pane kungoita ruzha pasina ruzivo, mapazi aya anofanira kutsigirwa nehurumende kana yadaro inokanganiswa nevekunze kwenyika vanoda kubvisa hurumende pachigaro chekutonga.” Asi vemasangano akazvimiririra vanoti vatungamiriri ve mauto, mapurisa pamwe nemadzishe vanogara vachitaura kuti vanotsigira mutungamiriri we Zanu PF VaRobert Mugabe nokudaro izvi zvinoita kuti vazotumwa kuita zvakaipa kuvatsigiri vemapato anopikisa. Vakatizve mhirizhonga iri kuitika munyika ichikonzerwa nemapurisa nemauto inoratidza kuti sarudzo dzekusarudza mutungamiriri wenyika muna 2018 dzinogona kuona mhirizhonga yakawanda nekudeuka kweropa. Hatina kukwanisa kubata mutauriri wemapurisa Senior Assistant Commissioner Charity Charamba kanawo vatauriri vemauto.  	https://www.voashona.com/a/zimbabwe-matongerwo-enyika/3565747.html
sports	Dynamos Yotatsurana neFC Platinum Mumutambo Wakakosha weCastle Premier Soccer League	Dyanamos iyo ine gakava mumba mayo iri kutarisirwa kutamba nechikwata chiri kutungamira gungano reCastle Premier Soccer Leagur cheFC Platinum mumutambo wakatarisirwa neveruzhinji munyika neMugovera. Nhengo yeDynamos Supporters Association Muzvare Judith Nyatsanza vanoti vateveri vechikwata ichi vanofanira kubatana vakananga kuZvishavane kuti vanokunda FC Platinum. Chikwata ichi chirikubaka moto nekudzima zvekuti vateveri vavo havasisina chivimbo nechikwata chavo mumitambo mitanhatu yasara. Muongorori wezvemitambo VaDannyboy Muneri vanoti vachitarisa matambiro anga achiita zvikwata izvi Kugona Kunenge Kudada iri kukunda. VaMuneri vanofembera zvibodzwa zvavanofunga kuti FC Platinum inokunda nazvo. Chikwata chiri pachidanho chechitatu Highlanders chiri pamusha neMutare City Rovers apo Caps United iri pamusha zvekare neTsholotsho Pirates. Mutare City Rovers irikusangana ne Ngezi Platinum Stars panguva iyo Triangle ine Chapungu. ZPC Kariba ichatamba neHarare City Chicken Inn ichivhara musangano neNgezi Platinum Stars	https://www.voashona.com/a/zimbabwe-mitambo/3522355.html
business	Vagari vekuMasvingo Vochema neKukwira kweMitengo yeZvekudya	Vagari vemudhorobha reMasvingo vochema-chema kuti mitengo yezvinhu, kunyanya chikafu, yakakwira zvisingaiti muzvitoro apo hurumende iri kuti mamiriro ehupfumi hwenyika hwaka gadzikana. Vamwe vagari vataura neStudio 7 vanoti vakashamisika svondo rino mitengo yezvikafu zvakaita sehupfu, mafuta ekubikisa pamwe nenyama zvamuka zvakakwira mutarara. Amai Rumbidzai Magomo vemumusha we Mucheke F, vanoti hupenyu huri kuramba huchivaomera nekukwira kwaita mitengo svondo rino. Chisaga chehupfu cinorema makirogiramu gumi chave kuita mazana mashanu nemakumi mashanu emadhora e RTGS kubva mumazana mana muchitoro che OK. Apowo kirogiramu imwe chete yenyama, yaiita mazana matatu emadhora eRtgs yave kuita mazana matanhatu emadhora akaraudzira, zvimwe chete nemafuta ekubikisa. Marita maviri aiita zana nemakumi manomwe emadhora ave kuita mazana maviri nemakumi mashanu emadhora e RTGS. Vagari vazhinji vanoti mitengo iri kukwira asi mihoro yavo isiri kukwira nekudaro zvichawedzera kutambura kwavo sezvo kuwana chikafu chakakwana kunenge konetsa. Muzvare Eve Mamombe, vanoti kukwira kuri kuita mitengo yechiakafu munyika kwovashaisa hope. Sangano rinomiriria vashandi munyika, reZimbabwe Congress of Trades Unions(ZCTU), rinoti mihoro yakatarwa nehurumende yevashandi vepasi inokwana zvikamu gumi nezviviri kubva muzana pamari inodiwa kushandiswa nemhuri yevanhu vashanu munyika. Sangano rinomirira vatengi munyika reConsumer Council of Zimbabwe rinotiwo mhuri yevanhu vatanhatu inoda mari inosvika zviuru makumi maviri nechimwe yemaRTGS apo vashandi vazhinji vachiwana mari isingapfuuri zviuru zvishanu zvemadhora emunyika pamwedzi. Mutungamiriri we ZCTU munyika VaPeter Mutasa, vanoti vashandi vari kunonga svosve nemuromo uye vadzorerwa munguva yehutongi hwevapambepfumi. Studio 7 yatadza kunzwa divi rehurumende panyaya iyi sezvo gurukota rezve maIndasitiri nekutengeserana munyika, Amai Sekai Nzenza vanga vasingadairi nharembozha yavo. Asi vachitaura mudare reparamende munguva pfupi yapera Amai Nzenza vakati hurumende iri kushushikana nekukwira kwemitengo uye vachashanda nemamwe mapazi ehurumende kuti vagadzirise nyaya iyi. Asi vamwe vagari vanoti zvinoshamisa kuti hurumende inogara ichiti zvinhu zvakanaka munyika iyo mitengo ichikwira kudai. VaLovemore Mashinga vanoti ivo nenyaya yekudhura kuri kuita zvinhu vave kutodya kashoma pazuva. Vanoona nezve hupfumi hwenyika vanoti mitengo iri kukwira mumari yemunyika nekuti iri kukwikwidzana ne mari yekunze yakasimba yeku America iyo yave kubvumidzwa kutenga. No media source currently available 	https://www.voashona.com/a/zimbabwe-basic-commodities-price-hike-in-masvingo-shocks-residents/5633141.html
politics	Mapurisa Ozara Mudhorobha reChitungwiza Kudzivirira Vanhu Kuratidzira	Mapurisa anodzivirira nyonga-nyonga nemusi weChishanu akapinda Chitungwiza uye ange ari panzvimbo zhinji dzemabhizimisi mudhorobha iri zvisinei nekuti mapato anopikisa pasi pesangano reNational Electoral Reform Agenda kana kuti NERA ange amisa kuratidzira kwaange akaronga mudhorbha iri.Mapuerisa Papinda Studio 7 mudhorobha iri panguva dzekuma9 mangwanani, mapurisa anodzvirira nyonga nyonga ange atozara mumusha weChitungwiza uye motokari dzinodira mvura inovava kana kuti maWater Canons dzange dzakamira mumisha mizhinji yakaita sekwaChigovanyika pamwe nekuSt Marys. Mune mimwe misha yakaita seZengeza, kwaSeke pamwe nepaMakoni mapurisa ange aine tsvimbo nezvombo zvehondo ange achitenderera izvi zvavhundutsa vakawanda. Mukuru weChitungwiza Residents Trust, VaMarvelous Khumalo vaudza Studio 7 kuti kupinda kwemapurisa anodzivirira nyonga nyonga mumusha weChitungiwza kwatadzisa vanhu vakawanda kuenda kubasa kuHarare sezvo vanhu vaange vachifunga kuti muHarare mange makazarawo mapurisa. VaKhumalo vanotiwo kana vanozviitira mabasa emaoko vakanganiswawo nhasi. Mutauriri weMDC inotungamirirwa naVaMorgan Tsvangirai muChitungwiza VaBernard Mazhindu vaudza Studio 7 kuti vashamisika kuti mapurisa auuya muChitungwiza akawanda zvinotyisa zvisinei nekuti NERA yange yamisa kuratidzira kwange kwakarongwa nhasi. VaMazhindu vanoti vanhu vemuZimbabwe vari kushushikana zvikuru kuti mapurisa ave kurambidza vanhu kuratidzira kutsutsumwa kwavo. Mumwe mugari wemuChitungwiza, VaCollin Kunaka vanoti vashamisika nekuita kwemapurisa uye vanoti vatadza kuita zvavange vachida kuita vakatya mapurisa. VeNERA vanoti vambomisa kuratidzira vachiti vari kuda kutsvaga nzira dzekuti kuratidzira kwavo kungaite mutsindo sei. Vanotiwo nhengo dzavo dzakawanda dziri kusungwa uye mari yechibatiso iri kudiwa nematare yakawandisisa. Sachigaro wekomiti yeNERA inoona nezvemutemo VaDouglas Mwonzora vaudza Studio 7 kupinda kwemapurisa muChitungwiza kunoratidza kuoma moyo kwemapurisa. Vatiwo vafara chose kuti mapurisa nhasi ashandisa mari yawo kuenda kuChitungiwza kunyange hazvo pasina zvange zvichiitika ikoko. Zvichakadai muHarare mapurisa ange akawanda mumigwagwa semazuva ose kunyange hazvo pasina kuratidzira kwaitika. Kubvira pakatanga veNERA kuratidzira mapurisa ave kugara ari mumumigwagwa zuva nezuva sezvo ari kufungidzira kuti vanhu vanogona kuratidzira nguva ipi zvayo. VeNERA vanoti vacharamba vachiratidzira kudzamara hurumende yavandudza mitemo yesarudzo kuti nyika iite sarudzo dzakachena. No media source currently available  	https://www.voashona.com/a/zimbabwe-matongerwo-enyika/3522362.html
politics	VaDos Santos Varadzikwa Nhasi Vopinda Muchikwata cheVatungamiri veNyika dzemuAfrica Kusanganisira VaMugabe Vakafira Kunyika Dzakabudirira	Mutungamiri wenyika VaEmmerson Mnangagwa vabatana nhasi kuLuanda, Angola nevamwe vatungamiri venyika dzemuAfrica parufu rwevaive mutungamiri wenyika iyi, VaJose Eduardo dos Santos avo vakashayikira kuSpain musi wa 8 Chikunguru. VaDos Santos varadzikwa nhasi pazuva ravangadai vasvitsa makore makumi masere. Vamwe vatungamiri vange vari parufu apa vanosanganisira VaCyril Ramaphosa, South Africa, VaFelix Tshisekedi, DRC, uye mutungamiri wePortugal VaMarcelo Rebelo de Sousa. VaDos Santos vari pakati pevatungamiri venyika dzemuAfrica vakafira kunyika dzekumawirira nekumabudazuva vachirapwa sezvo zvipatara zvakawanda munyika dzavo nemuAfrica zvisina zvikwanisiro. Vamwe vatungamiri vakafira kunze vanosanganisira VaRobert Mugabe vakafira kuSingapore, VaLevy Mwanawasa vekuZambia vakafira kuFrance, VaMichael Sata vekuZambia zvekare vakafira kuBritain, VaMeles Zenawi vekuEthiopia vakafira kuBelgium, VaUmaru Musa Yar’Adua vekuNigeria vakafira kuSaudi Arabia. Ko chii chinopa kuti vatungamiri venyika dzemuAfrica vanorapwa kunze kana vachinge varwara uye dzimwe nguva kufa vari kunyika dzakabudirira? Vaimbova gurukota rezvehutano munguva yehurumende yemubatanidzwa Dr Henry Madzorera vaudza Studio 7 kuti vatungamiri venyika dzemuAfrica havaendese mari kumapazi ezvehutano sezvinosungirwa nechibvumirano chavakanyorerana cheAbuja Declaration. Chibvumirano ichi chinokurudzira hurumende kuti dziendese zvikamu gumi nezvishanu kubva muzana zvebhajeti kubazi rezvehutano. No media source currently available 	https://www.voashona.com/a/6720168.html
business	Mapurisa Anorambidza Vanotengesera Mumigwagwa Kufora Vachinyunyuta neKushungurudzwa neMapurisa	Mapurisa muHarare nhasi anonzi anyima mvumo yekufora kunhengo dzesangano revanorarama nekutengesera mumigwagwa reVendors Initiative for Social and Economic Transformation, VISET, idzo dzanga dzichida kuratidzira kwadzinoti hutsinye hwemapurisa zvichitevera kushaya kwemumwe wavo ari muhusungwa. VaTafadzwa Hilton Tamangani vakashaya vari muhusungwa kuHarare Remand Prison mushure mekusungwa pamwechete nevamwe gumi vanotengesera mumigwagwa vachipomerwa mhosva yekurova mupurisa. Mukuru wesangano reVISET, VaSamuel Wadzayi, vanoti vakanga vakanyorera mapurisa neMuvhuro svondo rapera vachiazivisa nezvehurongwa hwavo hwekuda kuratidzira uhwu. Asi vanoti vazoshamisika vachiwana mhinduro inovaudza kuti tsamba yavo yakanga isiri kuwirirana nezvinodiwa nechikamu 25 chemutemo wePublic Order and Security Act (POSA) (Chapter 11:17), nekudaro vakanga vasingafanirwe kuenderera mberi nekuratidzira uku. Studio 7 yakundikana kubata Mutauriri wemapurisa Assistant Commissioner Paul Nyathi. Asi vaWadzayi vanoti vari kupikisa danho remapurisa iri kuburikidza nekumhanyira kudare repamusoro reHigh Court. No media source currently available 	https://www.voashona.com/a/zimbabwe-republic-police-vendors-march-ban-samuel-wadzayi/5142382.html
business	Zvizvarwa zveZimbabwe Zviri muAmerica Zvawaniswa Mukana Weku Tenga Dzimba ne Steward Bank	"No media source currently available Bhanga re Steward Bank rinoti rine hurongwa hwekuti zvizvarwa zveZimbabwe zviri muAmerica zvikwanise kutenga dzimba pasina kusungirwa kubhadhara zvikamu kubva muzana zvemari yemba inenge ichida kutengwa. ​Mumwe weavo vari kuronga chirongwa ichi muAmerica vakamirira Steward Bank, muzvare Revesayi Nyahasha, vanoti vachange vachiparura chirongwa ichi kuzvizvarwa zveZimbabwe zviri kuDallas Texas neMugovera. Izvi zvinotevera chirongwa chekutanga chakaitirwa muWashington DC neChishanu chapfuura. Muzvare Nyahasha vanoti zvakakosha kuti vanhu vawane pekusvikira kana vachinge vashanya kumusha pavanoti pavo, uye vanokwanisawo kuchengeta hama dzavo mudzimba idzi dzinenge dziri mumazita avo. ""Chirongwa ichi chirikutambirwa zvakanaka chaizvo muAmerica uye tiri kushandisa chizvino zvino chema Apps mukubatsira vanenge vachida kupinda muchirongwa ichi padandemutande. Vanokwanisa kushandisa app yedu mukuvhura bhuku rekubhangi yedu uye mukuzo tenga imba pasi pechirongwa chedu ichi,"" Muzvare Nyahasha vaudza Studio 7. "	https://www.voashona.com/a/zimbabwe-africa-diaspora/4600200.html
business	South Africa Yozeya Nzira dzeKuti Zimbabwe Yobuda Sei Mukanwa Mamupere	Nhasi bazi rinoona nezvekudyidzana nedzimwe nyika muSouth Africa raita musangano muPretoria wange wakanangana nekuzeya matambudziko ari muZimbabwe uye kuti angagadziriswe sei. Gurukota rinoona nezvekudyidzana nedzimwe nyika muSouth Africa Amai Naledi Pandor vanoti South Africa inofunga kuti vana veZimbabwe vakabatana vanokwanisa kugadzirisa matambudziko akatarisana nenyika yavo vavakidzani vozongobatsirawo zvishoma. Mashoko aya atsinhirwa nemumiriri weZimbabwe kuSouth Africa VaDavid Hamadziripi avo vange vari mumwe munyarikani pagungano vatambirawo mashoko aAmai Pandor ekuti zvirango zvavati zvakatemerwa Zimbabwe zvibviswe. No media source currently available Vaive mutevedzeri wemutungamiri wehurumende yeZimbabwe Muzvinafundo Arthur Mutambara vange vari pamusangano uyu vatiwo zvakakosha kuti zvirango zvibviswe asi Zimbabwe inofanira kutanga yazvichenura nekuita zvido zvevana vayo vose. No media source currently available Vamwe vataura pamusangano uyu vanosanganisiri mukuru wechikoro cheUNISA VaMandla Makhanya uye VaSomadoda Fikeni vepaUNISA zvekare, VaPhilani Mthembu veInstitute for Global Dialogue, VaShingirirai Mutanga veAfrica Institute of South Africa, VaPhilani Mthembu veInstitute for Global Dialogue, VaShingirirai Mutanga veAfrica Institute of South Africa 	https://www.voashona.com/a/south-africa-yozeya-nzira-dzekuti-zimbabwe-ingabude-sei-mukanwa-mamupere/5171009.html
sports	NDAROVERA HOKO: CHIPEZEZE	MUBATI wepagedhi weWarriors Elvis Chipezeze anoti atoroverera hoko pagedhi uye acharwa semvumba kuti arambe achibatira chikwata chenyika ichi.   Chipezeze nguva yadarika akapomerwa mhosva nevatsigiri venhabvu vachiti ndiye akadyisa maWarriors apo akazvamburwa 4 – 0 neDemocratic Republic of Congo kumakwishu eAfrcia Cup of Nations (Afcon) ayo akaitirwa kuEgypt.   Asi murairidzi wemaWarriors mutsva, Joey Antipas, akamupa mumwe mukana ndokumushevedza kuzotambira chikwata chenyika murwendo rwekurwira kuenda kuQatar 2022 World Cup.   Muhurukuro neKwayedza kunhandare yeNational Sports Stadium nemusi weChipiri chino apo maWarriors ange achangobva kukunda Somalia 3-1, Chipezeze anoti akambobatikana zvikuru nezvakataurwa nevanhu nekuda kwemutambo weAfcon asi akaramba achishanda nesimba.   “Zvakawanda zvakataurwa asi ndakawana rutsigiro kubva kuvanhu vakawanda nemurairidzi wangu uye mhuri yangu. Zvinowanikwa munhabvu asi chikuru kuramba ndichingoshanda nesimba chete,” anodaro.   Mutambi uyu – uyo anotambira Baroka FC yekuSouth Africa – anoti chivimbo china Antipas maari anochikoshesa zvikuru.   “Rutsigiro rwandapihwa nemurairidzi runondikoshera zvikuru saka ini ndinofanirwa kuramba ndichishanda nesimba chete.   “Kundigadza kwaaita kuve mubati wemaWarriors kunorakidza kuti anovimba neni saka iniwo ndicharwa semvumba uye ndichishanda nesimba kuti ndirambe ndiri mubati wemaWarriors,” anodaro Chipezeze.   MaWarriors akabudirira kupinda mumapoka (group stages) ekurwira kuenda kuQatar 2022 World zvichitevera kuhwina kwaakaita 3 -1 nemusi weChipiri chino.    Vatambi vanoti Marshall Munetsi, Knowx Mutizwa naKhama Billiat ndivo vakanwisa.   Mumutambo wekutanga wakatambirwa kuDjibouti svondo radarika, maWarriors akakundwa neSomalia 1 – 0.	https://www.kwayedza.co.zw/ndarovera-hoko-chipezeze/
health	Hurumende Yokundikana Kutengera Vashandi vemuZvipatara Zvinodzivirira Covid-19	Mutungamiri wesangano revakoti reZimbabwe Nurses Association VaEnoch Dongo vanoti chimwe chave kupa kuti chirwere checoronavirus chipararire zvakanyanya munyika inyaya yekuti vakoti navanachiremba havana zvikwanisiro zvekuzvidzivirira kutapurirwa chirwere ichi kana kuti maPPE. VaDongo vanoti vave nenguva yakareba vachikumbira kuti vawane zvikwanisiro zviri kukona n’anga murapwa achida. No media source currently available Kubva zvakatanga kupararira chirwere ichi munyika muna Kurume, vashandi vemuzvipatara kusanganisira vakoti navanachiremba vabatwa nechirwere ichi vadarika mazana matau nemakumi maviri nevatatu. Vakoti vanoti zvekupfeka vave kutozviona kumarinda eHeroes Acre sepakashaya gamba renyika VaPerrance Shiri avo vakaradzikwa nemusi weChina.	https://www.voashona.com/a/hurumende-yokundikana-kutengera-vashandi-vemuzvipatara-zvinodzivirira-covid-19/5529538.html
sports	‘Ndinoda kutambira maGems’	  MUTAMBI wenetball ari kusimukira wepachikoro cheMpopoma High School, kuBulawayo anoti shuviro yake kuzotambira chikwata chenyika chemaGems mune neramangwana.   Zvichitevera kudadisa kwakaita chikwata chemaGems kumakwishu eVitality World Cup ayo akaitirwa kuLiverpool, kuEngland nguva pfupi yadarika, mutambo uyu wave kuteverwa nevanhu vakawanda avo vanosanganisira Nicole Ayanda Muzanenhamo (17).   Nguva pfupi yadarika, Muzanenhamo akavhoterwa kuve Player of the Tournament kumakwikwi eStella Netball Tournament ayo akaitirwa kuGweru.     Mutambo uyu wakazohwinwa nePamushana High School iyo yakakunda Chibi mufainari.   Muhurukuro neKwayedza, Muzanenhamo anoti maGems akapa shungu kuvatambi venetball vari kusimukira.   “MaGems akatifadza nyika yose uye isu sevasikana vechidiki vari kusimukira mumutambo uyu zvinotituma kuti tishande nesimba sezvo tichiona kuti mberi uko kune chiedza chakanaka.   “Ini remangwana rangu ndinoda kuzotambira maGems uye ndizvo ndiri kutoshanda ndakatarisa nekuti zvinouya nemikana yakawanda yakasiyana,” anodaro Muzanenhamo.   Kasikana aka kanoti kanoyemura zvikuru mutambi wemaGems – Felistus Kwanga – uyo akakurira kuBulawayo uye aive muchikwata chemaGems chakaenda kuLiverpool.   “Ndinotevera chaizvo Felistus Kwanga, ndinomutora sasisi vangu saka ndinoda kusvika paasvika mumutambo uyu.   “Kwanga akapfuura nemumitambo yakasiyana kusanganisira Stella Tea U17 Tournament, iniwo ndikaitambawo saka ndiri kuona kuti ndiri kufamba mugwara chairo,” anodaro Muzanenhamo.   Parizvino Muzanenhamo ari kutambira zvikwata zvakasiyana zvenetball kuBulawayo.	https://www.kwayedza.co.zw/ndinoda-kutambira-magems/
business	Kupisa Kwekunze Kotarisirwa Kuenderera Mberi Kunzvimbo Dzakawanda Zvokanganisa Varimi	"Bazi rezvemamiriro ekunze remeteorological Services Department rinoti kupisa kwekunze kuchaenderera mberi kunzvimbo dzakawanda kunyangwe dzimwe nzvimbo dzichawana mvura pano neapo. Bazi iri rinoti kutanga musi wa 10 mwedzi uno ndipo pari kutarisirwa kuti pachanaya mvura. Vanokokera mabasa muzimbabwe Farmers Union Amai Margaret Hoshiki vanoti kusanaya kwemvura kwave kupa kuti varimi vakawanda vaomerwe sezvo pasina tarisiro yekuti goho remwaka uno rinenge rakanaka. Vakurudzira varimi kuti vasarambe vachidyarurura Mbeu dzinonoka kuibva. ""Tino kurudzira kuti varimi varime zvirimwa zvakadayi semamapfunde mapfupi anokurumbidza kuibva, ne mbesa dzinokurumidza kuibva kana kuti ma ""small grain"" sezvo mwaka usina kumira zvakanaka,"" Amai Hoshiki vaudza Studio 7. Vaenderera mberi vachiti, ""Tinokurudzira kuti kana mvura yango tanga kunaya varimi ngava kande mbesa dzinokurumbidza kuibva kana chiri chibage ngava kande mbese chechibage chinonzi tsoko icho chinokurumbidza kuibva."" No media source currently available  "	https://www.voashona.com/a/kupisa-kwekunze-kotarisirwa-kuenderera-mberi-kunzvimbo-dzakawanda-zvokanganisa-varimi/5231331.html
health	Bazi rezveKugara Kwakanaka kweVanhu Rinoti Vakaremara Vari Kubatsirwa muNguva Ino yeCovid-19 Lockdown	"Gurukota rezvemabasa, vashandi nekugara zvakanaka kwevanhu, Muzvinafundo Paul Mavima, vanoti bazi ravo riri kubatsira vakaremara vakarasikirwa nemihoro munguva ino yemutemo unorambidza kufambafamba kwevanhu, kana kuti lockdown, kuburikidza nechirongwa chavakaparura chakanangana nekubatsira vanotambura. Vachitaura neStudio 7 vari kuCongo Brazzaville, uko vari kumusangano wechinomwe webudiriro mudunhu reAfrica, kana kuti ""Africa Regional Forum on Sustainable Development"", uyo wakapetwa nemusi weChina, Professor Mavima vanoti bazi ravo rakakwanisa kunyoresa vanhu vanosvika zviuru mazana matatu negumi, kana kuti 310 000, pasi pechirongwa ichi. Vanotiwo vave nemakore maviri vaumba bazi rinomirira vakaremara, iro riri kutungamirwa naDoctor Christine Peta. Professor Mavima vanoti munguva ino bazi ravo riri kubatsira vakaremara kuburikidza nehomwe yemari yavakaisa parutivi yekubatsira vanoda kutanga zvirongwa zvekuzvibatsira, uye ivo segurukota vari kukurudzira kuti vanhu vanyorese kumahofisi ebazi ravo ari nyika yose kuti vabatsirwe. No media source currently available "	https://www.voashona.com/a/zimbabwe-ministry-of-labor-says-it-is-assisting-disabled-people-during-lockdown/5802657.html
politics	Mapato Anopikisa Orwisa Kuti Avewo neChekuita muZEC	Mapato anopikisa ari pasi pemubatanidzwa uri kurwira kuti mitemo ine chekuita nesarudzo ivandudzwe, weNational Electoral Reform Agenda, NERA, nemamwe akazvimirira neMuvhuro akaita musangano neZEC kuti vajekeserwe nezvemamiriro achange akaita zvinhu panguva yesarudzo dza 2018, uye kuti apewo pfungwa dzawo. Vari kutaura vakamirira NERA, VaDouglas Mwonzora vebato reMDC T vanoti semapato anopikisa, vaive nezvinhu zvitatu zvavanoda kuti ZEC igadzirise, zvinosanganisira kuti semapato vange varipowo panosarudzwa neZEC nzvimbo dzekuvhotera. Vanoti vanodawo kuti mapato ezvematongerwo enyika apindewo mumakomiti eZEC, ayo vanoti akazara nemauto nevasori, uye vanodawo kuti vange varipowo panodhindwa magwaro ekuvhotesa. VaMwonzora vanoti chikuru chanyanya kuti mapato anopikisa adewo kuve nechekuita nemafambisirwo enyaya dzesarudzo neZEC ndechekuti zvinhu zvose zvairerekera kubato riri kutonga reZanu PF. No media source currently available 	https://www.voashona.com/a/zimbabwe-politics-nera-elections-zec/3586373.html
sports	Tinoda kushaina: Mapeza	MURAIRIDZI weFC Platinum Norman Mapeza anoti ane chishuviro chekuti chikwata chake chive chimwe chezvikuru muAfrica nekudaro vacharwa semvumba apo vari kusangana nedzimwe shasha mumutambo weChampions League.Pure Platinum Play, sezita remadunhurirwa reFC Platinum, yakabudirira kupinda mumini-league reChampions League uye yakaiswa muboka rine zvikwata zvinoti Orlando Pirates yekuSouth Africa, Esperance of Tunisia (shasha dzeChampions League) neHoroya yekuGuinea.   Aka kachange kari kekutanga FC Platinum ichikwikwidza mumini-league iyi sezvo kare yaingoburitswa kumaprelimaninary round rekurwira kuenda kumini-league.   Achitaura neKwayedza svondo rino, Mapeza anoti chikwata chake chiri pachiri nekuti chakashanda nesimba uye chinoda kuve chikuru muAfrica.   “Kunzi unzi uri chikwata chihombe unofanirwa kusangana nezvimwe zvihombe, saka ndizvo zvatiri kutarisira kuona zvichiitika.   “Zvinhu zvatange tichishandira kwemakore akawanda tichimbokundikana, asi tavemo, tinofanirwa kungotenda.   “Zvose tichangozvisiya mumaoko aMwari, ndiye anoziva ramangwana redu kuti rakamira sei uye ndiye achatitungamira mumitambo yedu yose,” anodaro Mapeza.   Mumutambo wekutanga weFC Platinum, chikwata ichi chichasangana neOrland Pirates musi wa11 Ndira kuZvishavane mumutambo uyo inofanirwa kuhwina kuitira kuti itange zvine mutsindo kana ichida kubudirira kufambira mberi mumakwishu aya.   Zvakadai, Mapeza anoti mwaka wegore ra2019 shuviro yechikwata chake kuti chipinde muboka rezvimwe zvinoti Dynamos FC neHighlanders kuburikidza nekuhwinha mukombe weCastle Premiership katatu kakatevedzana.   Munhorowondo yenhabvu yemuZimbabwe, zvikwata zviviri chete zvinoti Dynamos FC neHighlanders ndizvo zvakakwanisa kuhwina mukombe weligi makore matatu akatevedzana.   Dynamos yakazviita kaviri kekutanga kubva mugore ra1980 kusvika 1983 uye ikazozviita zvakare kubva 2011 kusvika 2014 apo yairairidzwa naKallisto Pasuwa kozoti Highlanders yakazvikwanisa kubva 1999 kusvika 2002.   “Isu tinotambira nhabvu kuhwina uye ndizvo tichangoita mwaka mutsva unotevera.   “Asi zvose tinongozvisiira mumaoko aMwari ndivo vanoziva uye ndivo vanotungamira. Hatikwanise kuronga zvepano pasi, Mwari ndivo vanotirongera.   “Asi isu chikuru kuti tirwe kuchengetedza mukombe wedu chete,” anodaro Mapeza.	https://www.kwayedza.co.zw/tinoda-kushaina-mapeza/
business	Platform for Youth Development Yorwisa Kuti Mhuri Dzisabviswa kuMunyokowere, kuChipinge	Sangano revechidiki rePlatform for Youth Development rinoti rave kushanda nemagweta eZimbabwe Lawyers for Human Rights mukuedza kumisa kubviswa kwemhuri dzinodarika mazana mashanu dzigere Munyokowere kuChipangayi, mudunhu reChipinge kuManicaland. Mhuri idzi dzinonzi dzakatopiwa tsamba dzekudzizivisa kuti dzinge dzabva panzvimbo iyi mukati memazuva manomwe, kukundikana kwadzo dzinozobviswa nechisimba. Mutungamiri wePlatform for Youth Development, VaClaris Madhuku, vanoti mhuri idzi dzakatambira matsamba aya, ayo anonzi akanyorwa musi wa 27 mwedzi wapera, dzichiziviswa kuti dzinge dzabva munzvimbo iyi panopera zuva nemusi wa 05 mwedzi uno. VaMadhuku vanoti matsamba aya akabva kuhofisi yebazi rezveminda nekugariswa patsva kwevanhu, kunyange hazvo mhuri idzi dzagara panzvimbo iyi kubva muna 1992 padzakagariswa zviri pamutemo nevaive mudzviti wedunhu iri. Vanoti chakaita kuti mhuri idzi dzigariswe panzvimbo iyi chaive chikumbiro chevarimi vachena vaiveko vaida kuti vabatsirwe nemasvikiro kuchenesa nzvimbo yavo., Asi vanoti chiri kunyanya kurwadza mhuri idzi ndechekuti hurumende haina kutanga yagara navo pasi isati yavapa matsamba ekuti vabviswe aya. Vanoti hapana kana hurongwa huripo hwekuti vana vechikoro vachaita sei, uye hapana nzvimbo yavati varatidzwa yekunzi ndiko kwavachaendeswa. Studio 7 haina kukwanisa kunzwa kubva kubazi rezvekurima nekugariswa patsva kwevanhu pamusoro penyaya iyi. No media source currently available 	https://www.voashona.com/a/zimbabwe-politics-evictions-munyokowere-/4904684.html
sports	Go Warriors Go: Vatsigiri	VATSIGIRI venhabvu vanoti chikwata chenyika chemaWarriors chinoda minamato yakasimba apo chiri kunanga kuCameroon kunokwikwidza kumutambo weAfrican Nations Championship (CHAN) uyo unotanga nemusi weMugovera.   Rwendo rwemaWarriors rwekuenda kumutambo uyu rwange rusiri nyore sezvo gadziriro dzacho dzakambosvika pakumiswa zvichitevera kubatwa kwainge kwaita vatambi 15, kusanganisira dzimwe nhengo dzechikwata ichi, nechirwere cheCovid-19.   Chikwata chaZdravko ‘Loga’ Logarusic chakasimuka nemusi weChitatu chakananga kuCameroon uko chichanovhurira mutambo weCHAN chichisangana necheIndomitable Lions cheCameroon.   Muhurukuro neKwayedza, mutungamiri wesangano reFriends of the Warriors – Edward Chimedza – anoti makwikwi eCHAN egore rino akasiyana neemakore adarika nekuti maWarriors achange asina vatsigiri.   “Tange tiri kuona zvange zvichiitika mune mitambo yakasiyana yakadai seweFC Platinum, kubirirwa kwayange ichiitwa pachishandiswa Covid-19. Saka tiri kuzvityirawo kuti ndizvo zvinogona kuitika kumaWarriors edu paari kuenda kuCameroon. Tinoda kuti anohwina pasina kubirira uye tiri kuda kuona nhabvu inonakidza ichitambwa.   “Saka isu chatichangoita sevatsigiri kungoisa minamato yakasimba kuti vakomana vedu vanotimirira uye rwendo rwavo rwunge rwakajeka rwuchiendeka,” anodaro Chimedza. Chikwata cheFC Platinum masvondo adarika chakaenda kuTanzania uko chakatamba necheSimba Football Club mumutambo wechipiri wekurwira kuenda kumakwikwi eCAF Champions League group stages. Vatambi veFC Platinum vachisvika kuTanzania, vakaongororwa denda reCovid-19 asi havana kuziviswa zvakabuda muongororo iyi pachiri nenguva. Chikwata ichi chakazoziviswa kwasara maawa maviri kuti mutambo uyu uchitanga kuti vatambi vacho vashanu vane denda iri izvo zvakakatyamadza FC Platinum ndokukanganisa hurongwa hwavaive vanaho. FC Platinum yakazokundwa mutambo uyu 4-0 zvakaita kuti ibve yaburitswa mumutambo uyu. Mutsigiri mukuru wenhabvu Adomsi ‘Admoski’ Mukwasi anoti chikwata chaLoga chakasimba zvikuru uye chichanokonzeresa kumutambo uyu zvekuti chichasvika kuquarter-final chaiko.   Munhorowondo yemaWarriors kuCHAN, mugore ra2014 chikwata ichi chakasvika kusemi-fainari yemutambo uyu uko chakazoburitswa neLibya 5-4 kumapena mushure mekunge mutambo uyu wapera uri mangange 0-0.   Adomski anoti maWarriors achanyora nhorowondo zvakare gore rino kuCameroon uye vanoda minamato yenyika yese kuti vanokunda.   “Isu mumutambo weCHAN tagara hedu tinositamba zvinonwisa mvura saka naizvozvo tiri kutarisira kuti Loga nevakomana vake vachanotibatira basa. Tichavaisa mumitamato yedu kuti vatambe zvinonwisa mvura uye vagonobudirira kuCameroon.   “Chikwata chedu chakasimba uye vatambi vacho vane tarenda rinodadisa,” anodaro Adomski. Zvakadaro, maWarriors ari kuenda kumutambo uyu ariwo chikwata choga chiri kubva kunyika isiri kutambwa nhabvu pari zvino nekuda kwechirwere cheCovid-19.   Gore rapera, nhabvu haina kumbobvira yatambwa munyika muno nekuda kwedenda iri uye pari zvino hazvisati zvave zivikanwa kuti mitambo yePremier Soccer Leage ichatambwa here.	https://www.kwayedza.co.zw/go-warriors-go-vatsigiri/
business	Kukwira kweMitengo yeZvakawanda Kwosiya Veruzhinji, Varimi, Vaomerwa	Kunyange hazvo mutungamiri wenyika, VaEmmerson Mngangagwa vakavimbisa masvondo mashoma adarika kuti hurumende ichadzorera mari muzvitengeswa senzira yekubatsira vanhu, vanhu vari kuti hapana chati chamboshanduka munyaya dzemitengo yezvinhu. Vanhu vakawanda vanonzi vari kuchema kuti mitengo yezvinhu zvavanoda zuva nezuva, kusanganisira zvekurimisa zvemwaka uno, iri kukwira zvisina mukare akamboona, izvo zvave kusiya vakawanda vachishaya pekutangira. Mutengo wezvekudya zvinosanganisira upfu nechingwa unonzi uri kungokwirawo pamadiro. Semuenzaniso, mutengo wechingwa unonzi wakakwira kubva pamadhora gumi nemana anemasendi makumi manomwe nemashanu ukaenda pamadhora gumi nemasere ane masendi makumi mana nemashanu parofu. Mutengo weupfu wakakwirawo mwedzi wapera nezvikamu zana kubva muzana. Nyanzvi mune zveupfumi vachitungamira sangano reLabour and Economic Development Research Institute of Zimbabwe, Doctor Godfrey Kanyenze, vanoti kukwira kwemitengo yezvinhu uku hakufanirwe kukatyamadza vanhu nekuti hurumende yakatozivisa kare kuti mitengo yezvinhu ichafambidzana nemisika yemari, iyo inomirawo nemari yekunze kwenyika, zvikuru nedhora rekuAmerica. Doctor Kanyenze vanoti zvinozivikanwa kuti musika wemari uyu hauna kumira zvakanaka sezvo uri kungoenda nzira imwechete, yekudonha kwehuremu hwemari yemunyika. Mutewedzeri wemunyori mukuru weZImbabwe Congress of Trade Unions, VaThomas Masvingwe vanoti kukwira kwemutengo wechingwa uku kwaomesera veruzhinji, zvikuru vashandi zvikuru, avo vanga vave kurwisa kuti vangokwanisa kuwana chikafu kaviri pazuva, mangwanani nemanheru. Matambudziko ekukwira kwemitengo yezvinhu anonzi haasi kunzwengawo varimi, avo vanonzi vapererwa nemazano nekuda kwekuramba mitengo yezvikwanisiro ichikwira. Mukuru weTobacco Industries and Marketing Board, Doctor Andrew Matibiri vanoti kukwira kwemitengo yezvekurimisa kuri kubata varimi vose, kusanganisira varimi vefodya, izvo zvinogona kudzikisa ndimo mwaka uno. Doctor Matibiri vanoti chimwe chiri kunyanyonetsa varimi kushaikwa kwemagetsi, ayo ari kudzimwa dzimwa, izvo zviri kukanganisa vaya varimi vakanga vadyara fodya yekudiridzira. Tsaga refotereza yepamusoro rine huremu hwemakirogiramu makumi mashanu rinonzi rave kutengeswa muzvitoro zvakawanda zvinotengesa zvekurimisa nemutengo uri pakati pemadhora mazana mashanu nemakumi manomwe nemazana matanhatu. Tsaga refotereza yepasi rine huremu hwumwechetehwo rinonzi rave kutengesewawo nemadhora emunyika ari pakati pemazana mana nemakumi manomwe nemazana mashanu emadhora, zvichienderana nekuti uri kushandisa nzira dzipi dzekubhadhara. Chimwe chinonzi chiri kukonzera kukwira kwemitengo zvakanyanya mutengo wemafuta edzimotokari, uyo wanga uchikwidzwa svondo roga roga. Doctor Kanyenze vanoti dambudziko remunyika iri rinogona kupedzwa chete kana pakaitwa munonera pamwe chuma chemuzukuru mune zveupfumi pamwe nezvepatongerwo enyika. Kusvika izvi zvaitika, veruzhinji vanonzi vacharamba vachinonga svosve nemuromo. No media source currently available  	https://www.voashona.com/a/zimbabwe-prices-commidities-bread-fertilizers/5191037.html
business	CZI Yozeya neChina Mamiriro Akaita Hupfumi	Sangano reConfederation of Zimbabwe Industries, CZI, iro riri kuti zvinhu hazvina kumira zvakanaka mumaindasitiri, riri kuita musangano wakakosha svondo rino kuti rione kuti zvinhu zvavandudzwa kuitira kuti makambani atange kushanda zvakanaka. Musangano uyu uri kuitirwa kuCrown Plaza muHarare neChina. Vari kutarisirwa kupinda mumusangano uyu vakamirira mapazi ehurumende vanosanganisira gurukota rezvemari, VaPatrick Chinamasa, gurukota rezvemigodhi, VaWalter Chidhakwa, uye gurukota rezvemaindasitiri, VaMike Bimha. Mukuru weCZI, VaClifford Siwela, vaudza Studio7 kuti vamwe vari kutarisirwa kuvako vamiriri veInternational Moneteray Fund neWorld Bank vari munyika, nyanzvi munyaya dzezvehupfumi nevamwe. Nyanzvi munyaya dzezvehupfumi, uye vachishanda neResources Exploitation, VaWashington Mehlomakulu, vanoti CZI inofanira kubuda nezvisungo zvainozoendesa kuhurumende kwete kumirira hurumende kuti iuye nezvisungo nekuti inenge yawandirwa nezvekuita. VaMehlomakulu vanoti basa rehurumende ndere kugadzira migwagwa, magetsi nezvimwe kwete kuronga zvemakambani. No media source currently available Sangano reCZI rinoti makambani emuZimbawe ari kushanda ari pasi pezvikamu zvitatu nezvitanhatu kubva muzana izvo zvopa kuti vanhu vakawanda varasikirwe nemabasa. 	https://www.voashona.com/a/zimbabwe-economy/2604994.html
sports	WARRIOR AFCON 2019: DeMbare 0, Bosso 0	ZVIKWATA zvinoti Dynamos FC neHighlanders hazvina kana mutambi mumwechete akasarudzwa kuti anotambira maWarriors kumakwishu eAfrica Cup of Nations (Afcon) pamwechete neCosafa Cup izvo zvasiyana nakare apo zvaibura vatambi vakawanda vaive shasha vaitambira chikwata chenyika ichi.   Kubva kare, DeMbare neBosso ndizvo zvaive zvikwata zvikuru muZimbabwe asi parizvino zvinotaridza kuti masamba asiyana sezvo matambiro ezvikwata izvi muPremier Soccer League adzikira zvikuru.   Kune zvimwe zvikwata izvo zvainonekwa sezvidiki zviri kutamba nhabvu inonwisa mvura.   Semuenzaniso, Herentals FC ine mutambi wayo Richard Hachiro ari muchikwata chemaWarriors,  Yadah Stars ina Leeroy Mavhunga kozoti Chapungu ina Talbert Shumba neFC Platinum ina Lawrence Mhlanga.   Svondo rino, Kwayedza yakaita hurukuro nevakuru veBosso neDeMbare pamusoro pekudzikira kwaita zvikwata izvi munyaya dzenhabvu.   Sachigaro weHighlanders – Kenneth Mhlophe – anoti ivo sechikwata vari panguva yekuvaka izvo vakatanga gore radarika.   Anoti chikwata chavo ndicho chimwe chine vatambi vechidiki muPSL saka makore anotevera vanogona kubura vatambi vakawanda vachazotambira maWarriors.   “Isu tiri panguva yekuvaka zvakatanga gore radarika, izvi zvinozivikanwa nemunhu wese, vatambi vedu vachiri vechidiki.   “Kutaura kuno tine vatambi vaviri vakashevedzwa kuchikwata chemaUnder-23 saka zvinorakidza kuti tiri kufamba negwara chairo,” anodaro.   Anoenderera mberi achiti Prince Dube – uyo akashavedzwa kumaU-23 – ane ramangwana rakanaka.   “Tina Prince Dube, mutambi ane tarenda rinonwisa mvura. Akaenda kuSouth Africa akanokanganiswa ikoko sezvo aisatambiswa asi akadzoka tiri kumubika patsva, gore rinotevera muchamuona ari kumaWarriors.   “Iye zvino ari kumaU-23, kutoshevedzwa ikoko kunorakidza kuti varairidzi vemaYoung Warriors vanozviziva kuti ane tarenda rinodadisa,” anodaro Mhlophe.   Maneja weDeMbare – Richard Chihoro – anoti chikwata chavo gore rino chakavakwa patsva saka vatambi vavo vachiri kumbodzidzana.   “Zvamunongoziva isu gore rino takatenga vatambi vatsva saka vange vachiri kumbodzidzana, mukatarisa matambiro atiri kuita vave kuita vachibatana, vachigona uye vachisimuka.   “Zvinonetsa kuti vangotanga nekupinda musquad asi tinoziva kuti munguva inotevera kuDeMbare kuchabva vatambi vakawanda vachienda kumaWarriors. Hazviite kuti kushaye vatambi vanobva kuDeMbare vachienda kumaWarriors, kana chikwata chedu changobatana vakawanda vachaenda,” anodaro Chihoro.   Paakabvunzwa neKwayedza kuti pavatambi vari muchikwata chavo parizvino ndevapi vaanofungira kuti vanogona kukwana kumaWarriors, Chihoro anoti, “Parizvino kutaura chokwadi hapana mutambi watinaye anokwana kumaWarriors.”   Zvakadai, nemusi weMugovera uno maWarriors achatanga kurwira kuchengetedza mukombe wavo weCosafa Cup apo achasangana nechikwata chichapedza chiri pamusoro muboka reGroup A kuDurban, kuSouth Africa.   Chikwata chaSunday ‘Mhofu’ Chidzambwa chiri kushandisa makwishu aya segadziro dzemutambo weAfcon uyo uchatanga nemusi wa21 Chikumi apo maWarriors achasangana neEgypt.   Mumakwishu ekupedzisira eAfcon ayo akaitirwa kuGabon mugore ra2017, DeMbare yaive nevatambi vaviri vaive muchikwata chemaWarriors vaiti Tatenda Mkuruva uyo aive mubati wepagedhi naElisha Muroiwa uyo aivhara bhora pamwechete naCosta Nhamoinesu.   Bosso yakapedzisira kuita vatambi vakapinda muchikwata chemaWarriors mugore ra2017 apo paiva naPrince Dube naHonest Moyo avo vakatakurwa naMhofu kuenda kuCosafa Cup. Muchikwata ichi maive zvakare naOcean Mushure weDynamos uyo akatamba zvainwisa mvura.	https://www.kwayedza.co.zw/warrior-afcon-2019-dembare-0-bosso-0/
politics	Zimbabwe Yokurukurwa kuMusangano weAfrican Commission on Human Rights	Zimbabwe yange iri mugango kumusangano weAfrican Union unoona nezve kuchengetedzwa kwekodzero dzevanhu kana kuti African Commission on Human and People’s Rights uyo uri kupembererawo makore makumi matatu Africa yatanga boka rinoona nezvekodzero dzevanhu iri. Nyaya dzakazeyiwa pane zviri kuitika muZimbabwe inyaya yehurumende yekudzinga vanhu papurazi reManzou kuMazowe kuti ripihwe mudzimai wemutungamiri wenyika, Amai Grace Mugabe, uye nyaya yekudzingwa basa zvisina kujeka kwemuchuchisi mukuru wehurumende, VaRay Goba. Mumakore apfuura Zimbabwe ndiyo inonzi yaigara iri mudariro ichipomerwa mhosva yekutyora kodzero dzevanhu asi zvinonzi zvave nanu. Nyaya yekudzingwa basa kwaVaGoba yange ichinzwikwawo mudare repamusoro nhasi muHarare mushure mekunge sangano reZimbabwe Lawyers for Human Rights, ZLHR raendesa mutungamiri wenyika, VaRobert Mugabe, neJudiciary Servces Commission vachiti vakatyora bumbiro remutemo. Masangano akawanda ekuZimbabwe anorwira kodzero dzevanhu, kusanganisa ZLHR, ari kumusangano uyu. No media source currently available 	https://www.voashona.com/a/zimbabwe-african-commission-human-and-peoples-rights-ray-goba/4098976.html
politics	Zvizvarwa zveZimbabwe Zviri KuBritain Zvoronga Kuratidzira Kwakasimba	Zvizvarwa zveZimbabwe zviri kuBritain zvine hurongwa hwekuungana zvichiratidzira mukupera kwesvondo pasi pehurongwa huri kutungamirwa nesangano rinorwira hutongo hwejekerere, reFree Zimbabwe Advocacy Group. Sachigaro wesangano iri, VaJoshua Chigwangwa vanoti vatora danho iri senzira yekupa mukana kuvana veZimbabwe wekuti vazivise pasi rose nezve mamiriro akaita zvinhu munyika munyaya dzezvematongerwo enyika pamwe nemamiriro azvehupfumi. Hurongwa uhwu, uhwo hwuri kuitwa pasi pezita rekuti #zimbabweriseupuktour2016, hwakaonawo sangano iri richikoka varwiri vekodzero vanoti Vasten Zvorwadza, Doctor Patson Dzamara, Muzvare Linda Masarira pamwe nePastor Evan Mawarire ve#thisflag. VaqChigwangwa vanoti hurongwa hwavo hwaifanirwa kutanga neMuvhuro wesvondo rino, asi vakasangana nematambudziko akaita kuti hunonoke, akaita sekunonoka kugadziriswa kwemagwaro ekufambisa aPastor Mawarire pamwe neDoctor Dzamara, asi iye zvino zvinhu zvave kufamba zvakanaka. Vanoti pane hurongwa hwekuti Pastor Mawarire vanotaurawo pamisangano yavakakokwa nemasangano anosanganisira Chatham House pamwe neparamende yeBritain. No media source currently available 	https://www.voashona.com/a/zimbabwe-politics-uk-mawarire-chigwangwa/3558168.html
health	Chizvarwa cheZimbabwe Chopona Nepasaka reShumba kuSouth Africa Mushure Mekutemwa neDemo	Chimwe chizvarwa cheZimbabwe VaImmanuel Zinja vanoti vanotenda Mwari kuti vachiri vapenyu mushure mekuda kupondwa kwavakaitwa kunzvimbo yeBredasdorp kuWestern Cape mavhiki apfura nezvizvarwa zvemuSouth Africa zvainge zvapihwa mvumo yekuratidzira murunyararo nemapurisa asi zvikazotanga mhirizhonga. VaZinja vaudza Studio 7 kuti vakapona nepaburi retsono mushure mekutemwa nedemo mumusoro nemhomho yevairatidzira ichiti zvizvarwa zveZimbabwe zvidzokere kumusha kwazvo sezvo zvainge zvotorera zvizvarwa zveSouth Africa mabasa. VaZinja vanoti vakaenda kuSouth Africa mugore ra 2014 umo vange vachiita basa rekutema huni vakazotora mudzimai wavo kuti auye kuzogara vano. Vanoti mudzimai wavo uyu akazvitakura parizvino. Vaenderera mberi vachiti vamwe vana vavo vari kuZimbabwe uye vari kutsvaga rubatsiro rwekuti vadzokere kumusha sezvo basa rakapera uye vave kurwara.	https://www.voashona.com/a/6525036.html
health	Vanhu Makumi Matatu neVashanu Vofa neCovid-19 neMusi weChitatu	Bazi rezvehutano rinoti vanhu makumi matatu nevashanu vakashaya nechirwere cheCovid-19 nemusi weChitatau zvasiya huwandu hwevanhu vafa nechirwere ichi hwave zviuru zvitatu nemazana manomwe negumi nemumwe kana kuti 3, 7011. Vanhu chiuru chimwe chete nemakumi mapfumbamwe nemumwe kana kuti 1, 091 vakabatwa nechirwere ichi zvasiya vabatwa nacho kusvika parizvino vave zana rezviuru negumi nevatatu nemazana mashanu nemakumi maviri nematanhatu kana kuti 113, 526. Vanhu chiuru chimwe chete nemazana mana nemakumi maviri nevana kana kuti 1, 424 vakapora kubva kuchirwere ichi zvasiya vapora vave zviuru makumi masere nemaviri zvine mazana mapfumbamwe nemakumi mapfumbamwe nemana kana kuti 82 994. Bazi rezvehutano rinotiwo vanhu miriyoni imwe chete nezviuru mazana manomwe nemakumi mananemazana mashanu nemakumi mapfumbamwe nevasere vabayiwa nhomba yekudzivirira Covid-19 kekutanga. Vabayiwa kechipiri sezviri kukurudzirwa vave zviuru makumi masere nemakumi matanhatu nematatu zvine mazana matanhatu nemakumi matanhatu nevanomwe kana kuti 863, 667. Hurumende inoti ine chinangwa chekubaya vanhu mamiriyoni gumi nhomba kana kuti zvikamu makumi matanhatu kubva muzana kuti ishande zvinotarisrwa	https://www.voashona.com/a/vanhu-makumi-matatu-nevashanu-vofa-necovid-19-nemusi-wechitatu-/5992057.html
sports	Zvikwata zvehandball hutu kuZambia	ZVIKWATA zviviri zvemutambo wehandball mumapoka anoti Under18 ne21 svondo rino zvakaenda kuLusaka, kuZambia uko zviri kutarisirwa kukwikwidza mumitambo yeAfrica Zone 6 International Handball Federation Challenge Trophy.   Zvikwata zviviri izvi zviri kurwira matikiti ekuzoenda kunokwikwidza kumitambo mikuru yevechidiki ichaitirwa kuMacedonia kozoti yevakuru iyo ichaitirwa kuSpain gore rino.   Munyori mukuru wesangano reZimbabwe Handball Association, Edson Chirowodza, anoti zvikwata zvavo zvicharwa sebvumba kuti zvigokwanisa kuenderera mberi mumutambo uyu.   “Uyu mukana mukuru wezvikwata zvedu kuti zvigoenda kunokwikwidza kuEurope zvakamirira Africa, saka takagadzirira nepatinokwanisa napo kuti tigohwina.   “Tinovimba zvikuru kuti svondo rino ticharwa semvumba tigosimudza mukombe nekuti hakuna zvimwe zvatiri kutsvaga kunze kwekuhwina chete,” anodaro Chirowodza.   Mutambo uyu une zvikwata zvisere izvo zvakaiswa mumapoka maviri anoti Group A neB uye chikwata cheZimbabwe chevechidiki cheU19 chakaiswa muboka rine zvimwe zvinosanganisira Madagascar, Lesotho neSeychelles kozoti chevakuru chiri muGroup A zvakare umo mune Madagascar, South Africa neSwaziland.	https://www.kwayedza.co.zw/zvikwata-zvehandball-hutu-kuzambia/
business	Hurumende Yombomira Kupa Magwaro Ekurima Mbanje	"Mutevedzeri wegurukota rezvehupfumi, VaTerrance Mukupe, vanoti hurumende yambomira kupa vanhu marenzenise ekurima mbanje nokuti vanhu vanyorera kuti vanoda marezenisi aya vawandisa. VaMukupe vativo hurumende inoda nguva yekumbotura mafemo ichiona kuti hurongwa uhu hungafambiswa sei. ""Tanga tisingatarisiri kuti kuchaita vanhu vakawanda kudaro vanoda marezenisi nekuti vanhu vauya vapfuura mazana matatu vanoda marezenisi. Saka unoona kuti kana wange uchida kupa vanhu vashanu chete, unozosarudza sei pasingaitwe huori,"" VaMukupe vakaudza Studio 7. Vanoenderera mberi vachiti, ""Saka tirikunyatsotarisa kuti tozviita sei. Tinofanira kunyatso kunzwisisa kuti chinofanirwa kuitwa chii uye tinozviita sei. Uyezve tinofanira kuronga kuti kunorimirwa kwacho ndekupi uye kuti kune masoja here anochengeta."" No media source currently available  "	https://www.voashona.com/a/zimbabwe-government-suspends-issuance-for-growing-cannabis-terrance-mukupe/4405035.html
health	Mapurisa eZRP Anoparura Chirongwa cheKudzivirira Kuraraira kweHIV/Aids	Zimbabwe Republic Police neChitatu yakaparura hurongwa hwehwaro hwekuyedza kudzivirira kutapuriranwa kwechirwere cheHIV/AIDS kwamutare. Hwaro uhu hwakananganga nekubatsira mapurisa ari pabasa uye vari pamudyandigere. Hurongwa uhu hwave nenguva yakareba huchikwenenzverwa paine chinangwa chekuti panosvika gore ra2020 pange pasisina vanoshaya nekuda kwechirongwa ichi. Vanenge vaine chirwere ichi vanenge vachitarisirwa kuwana mapiritsi zviri nyore. Mukuru wemapurisa mudunhu reManicaland, Assistant Commissioner Dorothy Kupara, avo vakaparura chirongwa ichi, vanoti zvakakosha kuti mapurisa ose aremekedze hwaro hwavapo kuitira kuderedza kuparira kwechirwere ichi. Amai Kupara vanoti hapana chinonyadzisa pakunoongororwa chirwere cheHIV uye pamwechete nekutora mishonga yacho sezvinodiwa. “Chirwere ichi chakangofananawo neshuga, kana zvakubata gadziriswa, so my officer will ensure kuti zvashandiswa sezvinotarisirwa, uye my officer handifungi kuti pane vachange vachiramba kuzotestwa, uye basa richatowanda kune ma medical officers vachitesitwa.” Mukuru wemapurisa uyu anotiwo hwaro huripo uhu hunobudisa pachena kuti vanenge vaine chirwere havaizotadziswa kusimudzirwa pabasa. Hwaro uhu hunotiwo vanenge varwara vanokwanisa kumbonozorora zvavo vachipora vachizongodzokera pabasa kana vave kunzwa zviri nani. Mumashoko avo ekuvhara chiitiko ichi, mumwe mukuru wemapurisa Superintendant Kamanda vanoti hwaro hwavapo uhu huchabatsira mukufambisa basa ravo zvakanaka kunyanya kuvatungamiriri vemakamba kumatunhu ose emunyika. “Ndinoti kumaDispols (District Police Officers) ose kana masangana nechinhu chiri medical chingakunetsai munongoti ko policy inoti chii? Endai munotitoreraiwo ende rinonzi rakatsetseka rinosuppotwa nePolice Act uye ne the current Labour Laws, tinoiti chii zviya, iSimbi yebasa!” Mumwe wechipurisa anorarama nehurwere Sergeant Tawanda Mugeri vachipa huchapupu vanoti zvakakosha kuti munhu wega wega, kunyanya kuchipurisa, ararame achiziva paamire mushure mekuvhenekwa ropa. “Panhau yekuudza vamwe vekubasa, inonzi chii zviya, inonzi disclosure, zviri nani inini ndavakuziva zvandiri zvitori right, ndikaenda kuhospital vave kutondishevedza nefirst name nekuti ndikanzwa parwadza ndotomhanya kuti ndizive kuti chii.” Hwaro hwekubudisa HIV/AIDS Policy hwakaitwa pachidyidzanwa nemasangano akasiyana-siyana anosanganisira reNational Aids Council, NAC, Population Services International, PSI nemamwewo. Mukuru weNational Aids Council muManicaland, VaEvans Makoni, vanoti vari kushanda nemapurisa kuti vazadzikise zviri muhwaro mavo. “Chatiunganidza pano inyaya yeZRP AIDS Policy launch iyi, chirongwa chiripo pakuti National Aids Council yakapuhwa mutoro wekuti irwisane nedenda reHIV. Saka mukuita izvozvo tinoti vanhu vari pamabasa kuti vawanirwe nguva yekuitirwa ma programmes inoita shoma saka kambani ikaita policy yaino implemenda zvinobata vazhinji vanenge vari kumabasa toderedza huwandu hwemari yatinoshandisa pakurapa nekuti vanhu vanenge vadzivirira.” Vakuru vechipurisa havana kuda kuburitsa pachena kuti chirwere ichi chakapararira zvakanyanya seyi muZRP, kunyangwe hazvo ongororo ichitaridza kuti kuchipurisa kumwe kwemamwe mapoka emabasa kwakatekeshera chirwere ichi kusanganisira kuchiuto, nekuvatyairi vedzimotokari dzinofamba mitunhu mirefu. Hwaro hwakaparurwa uhwu hucharamba huchiongororwa nekugadzirisa kuti hukwanise kufambidzana neshanduko inenge iriko uye nenguva. No media source currently available 	https://www.voashona.com/a/mutare-zimbabwe-republic-police-hiv-aids-policy/4407609.html
health	VaChiwenga Havasati Vaita Musangano naVanachiremba neVakoti Vari Kuramwa Mabasa	Mutevedzeri wemutungamiri wenyika varizve gurukota rezvehutano, VaConstantino Chiwenga, pamwe nemunyori mukuru mubazi rezvehutano, VaJasper Chimedza, havasati vaita musangano nevashandi vemuzvipatara kusanganisira vakoti navanachiremba avo vave nemwedzi miviri vachiramwa mabasa. Vari kuramwa mabasa vanoti vari kuda kuwedzerrwa mari uye kuti vawaniswe zvikwanisiro muzvipatara. Asi vachitaura nezvekudomwa kwaVaChiwenga nemusi weChipiri svondo rapera, munyori mukuru mudare remakurukota, Doctor Misheck Sibanda, vakati mutungamiri wenyika, VaEmmerson Mnangangwa, vaida kuti VaChiwenga vatange basa nechimbi chimbire kugadzirisa zviri kunetsa mubazi rezvehutano munguva iyo nyika yatarisana nedambudziko reCovid-19. Hatina kukwanisa kubata VaChiwenga kuti tinzwe divi ravo sezvo nharembozha yavo yange isiri kudairwa. Asi tabata munyori mukuru wesangano ravanachiremba reSenior Hospital Doctors Association Doctor, Aaron Musara, avo vanoti hakuna musangano wati waitwa. No media source currently available Mashoko aya atsinhirwawo nemutungamiri wesangano revakoti reZimbabwe Nurses Association VaEnoch Dongo vati hakuna chavati vanzwa kuvakuru mubazi rezvehutano nezvekugadzirisa zvichemo zvavo. No media source currently available 	https://www.voashona.com/a/vachiwenga-havasati-vaita-musangano-navanachiremba-nevakoti-vari-kuramwa-mabasa/5540398.html
health	Muzvare Linda Masarira Voendeswa kuChipatara	Murwiri wekodzero dzevanhu Amai Linda Masarira avo vakapedza mazuva makumi masere vari kujere reChikurubi mushure mekusungwa vachiratidzira zvisiri pamutemo vakaendeswa kuchipatara muHarare husiku hweChipiri mushure mekunge vatanga kurwara. Kumbogara mujeri uu kunonzi nevamwe ndiko kwopa kuti Muzavre Masarira varware. Shamwari yaMuzvare Masarira, VaOstallos Siziba avo vakambovharirwawo kuChikurubi vanoti vakakatyamadzwa nehurwere uhu sezvo vainge vaswera navo vachinzwa zvakanaka muswere wose. VaSiziba vaudzawo Studio 7 kuti Muzvare Masarira vachiri kuongororwa navanachiremba asi vanoti parizvino zvinoratidza kuti chipfuva chavo hachina kumira zvakanaka. VaNqobizitha Mlambo vanoti Muzvare Masarira vanogona kunge vakatapurirwa chirwere vari mujeri reChikurubi iro risina kumira zvakanaka. Vanorwira kodzero dzevanhu vanogaroshoropodza majeri emunyika vachiti haana hutsanana pamwe nezvekudya zvakanaka. Muna 2011 dzimwe nhengo dzeparamende dzakashanyira majeri mashanu emuno dzikabuditsa gwaro rairatidza kuti kumajeri hakuna mvura yakachena, zvekushandisa zvakakwana pamwechete nezvekudya zvinovaka muviri. Vasati vapinda muchipatara Muxvare Masarira vakaudza Studio 7 kuti dambudziko rimwe guru riri kuChikurubi nderezvekudya sezvo vanhu vachidya zvisina kukodzera. No media source currently available  	https://www.voashona.com/a/zimbabwe-matongerwo-enyika/3538383.html
politics	VaMugabe Voparura Hurongwa hweGwaro Idzva reVavhoti kuState House	Mutungamiri wenyika VaRobert Mugabe nemusi weChina vari kutarisirwa kuparura chirongwa chekutanga kwekunyorwa kwegwaro revavhoti kuState House. Sachigaro weZimbabwe Electoral Commission Amai Rita Makarau vaudza Studio 7 kuti pavachabva kuState House vachaenda kuHarare International Conference Centre. Izvi zvinotevera kuziviswa naVaMugabe mashoko akaburitswa naVaMugabe ekuti hurongwa uhu hutange zviri pamutemo kubva musi wa14 Gunyana kusvika musi wa 1 Ndira gore rinouya. VaMugabe vakaburitsa hurongwa uhu mugwaro rehurumende regovernment gazette. Amai Makarau vati vamwe vanhu vachazotanga kunyoreswa zviri pamutemo kana michina yose yekunyoresa vanhu kuvhota yebiometric voter registration. Parizvino michina yakauya inosvika mazana mana uye iri kushandiswa mukudzidzisa vanhu avo vachanodzidzisa vamwe mumatunhu nezvenyaya yekuvhota. No media source currently available 	https://www.voashona.com/a/zimbabwe-matongerwo-enyika/4027394.html
business	Vanhu Votadza Kutora Mari Dzavo kuMasvingo	"Vagari vekuMasvingo vatadza kutora mari dzavo mumabhanga nhasi, izvo vakawanda vanoti zvichavhiringa hurongwa hwavo hwezororo rekisimusi. Muguta reMasvingo manga musina mufaro nhasi zvichitevera kutadza kutora mari kumabhanga kwaitwa nevagari vakawanda. Mumwe wevanhu vasiri kufara, uye ari mutori wenhau, Energy Bara, anoti atadza kutora mari kubhanga rake reCBZ. ""Zvinhu zvacho zviri kuita zvichitoshata pakapinda mutungamiri mutsva takafunga kuti zvichaita nani but zvavakutoshata ike zvino nhasi ndatouya kubank handina kana kuwana kana cent, pa bank hapana vanhu nhasi not nekuti pane mari asi hapana kana mari saka hapana kana shanduko yatati taoona sevana veZimbabwe,"" Bara anotsanangura. Mitsetse inogara iri mumabhanga mazuva ose, yange isiko, sezvo mabhanga asiri kupa vanhu mari. VaPilani Ngoniye vanoti kushaikwa kwemari panguva ino kunorwadza zvikuru uye zvinhu zviri kutowedzera kushata chero hazvo pava nehurumende tsva. “Tashaiwa mari kana cent tatodzoserwa kumusha totoshaya kuti tofamba neyi kudzokera kumusha uyezve handifungi kuti kisimusi yedu ichanakidza sezvo muMasvingo muno hamuna kana bank riri kupa vanhu mari, haa hurumende tsva iyi yakangofana neyaivapo sharu, yaivapo ikange nani, vakangoita recycle vanhu asi system ndoimwe, it’s from bad to worse,” vadaro VaNgoniye. Muzvare Esther Chimanikire vati kushaikwa kwemari kunovhiringa mufaro wevanhu pazororo rekisimusi rinofanira kufarwa. “Isu hatitozivi kuti krisimasi yedu inenge yakamirasei, izvezvi ndatodzosewa kubanka hanzi hatina mari apa ndinoda kuenda kumusha hakuna eco cash, kana swipe hakushandiswi card saka mbudzi dzacho tinouraya sei, zvakatotiomera kana vanobva joni vanochinjisa sei ma rands avo,” vadaro VaChimanikire. Mumwe mushandi wemubhanga aramba kudomwa zita rake anoti kushaikwa kwemari muMasvingo kwakatanga nemusi weMugovera. Vanhu vakambopembera apo vemabhanga vakawedzera mari yavaipa vanhu svondo ragadzwa mutungamiri wenyika asi iye zvino zvadzokera pazvaiva. Mabanga emuMasvingo akaita seZB ne NMB ari kupa vanhu makumi maviri emadhora pazuva, ukuwo mabhanga eCBZ, Standrad Charted neBarclays achipa makumi mashanu emadhora pasvondo rose. No media source currently available "	https://www.voashona.com/a/zimbabwe-masvingo-banks-run-out-of-cash/4163954.html
business	Vanotengesera Mumigwagwa muBulawayo Vozeya reMangwana Ravo	Vamwe vanorarama nekutengesa muBulawayo vanoti vanoda kuti kanzuru iwedzere nguva yayakavapa yekuti vabve pane imwe nzvimbo yavari kutengesera kuitira kuti vawane nguva yakakwana yekuenda kunzvimbo itsva dzavanofanirwa kutengesera vari. Izvi zvabuda pamusangano waitwa nevamwe vevanotengesa paGodini. Vanhu ava vakapiwa kusvika pakupera kwemwedzi uno kuti vabve panzvimbo iyi apo pari kuda kuvakirwa nzvimbo inenge iine zvitoro nemahofisi ichange ichinzi EGodini Mall. Kambani inofanirwa kuvaka nzvimbo iyi inofanirwa kutanga basa musi wa 1 Kurume, svondo rinouya. Murongi wemabasa muBulawayo Upcoming Traders Association, VaVincent Donga, vanoti vaita musangano nekanzuru yeguta reBulawayo vachiiudza kuti vanoda kuwedzerwa mazuva. Mumwe wevanotengesa paGodini, Amai Sekai Ndlovu, vabvuma kuti kanzuru yaive yavaudza kuti vanofanirwa kubva panzvimbo iyi uye kuti vakaudzwa nzvimbo itsva kwavari kufanirwa kunotengesera vari. Asi vati vane kushushikana nekubva panzvimbo iyi nekuti vave nenguva vachitengesera ipapo uyewo havana chokwadi chekuti kwavanonzi vaende kwacho vachange vachiwana vanhu vanovatenga vakawanda here sevavaichiwana paGodini. Munyori mukuru weBulawayo Upcoming Traders Association, VaDumisani Ncube, vatsigira kuti vanotengesera paGodini vanoda kuwedzerwa nguva yekubva panzvimbo iyi nekuti vakanonoka kuudzwa kuti vanofanirwa kubva. Vati sezvo kutengesa kuri iko kunopa raramo kuvanhu ava, kubviswa kwavo hakufanirwe kuti kuitwe zvechimbi-chimbi. Studio7 haina kukwanisa kunzwa kubva kumutauriri wekanzuru, Amai Nesisa Mpofu, kana kubva kuna meya, VaMartin Moyo, sezvo vange vachinzi vari mumusangano. Asi kanzuru yakazivisa gore rakapera nezvekuvakwa kweGodini Mall uye kuti vanotengesa vari panzvimbo iyi vaizofanirwa kubva. Kana yapera kuvakwa EGodini Mall inonzi ichavewo nenzvimbo itsva yevanorarama nekutengesa zvinhu zvakasiyana-siyana. Nzvimbo yeEGodini Mall inotarisira kuvakwa nemari inosvika mamiriyoni makumi matanhatu emadhora. No media source currently available 	https://www.voashona.com/a/zimbabwe-bulawayo-vendors-ponder-their-future/4268169.html
business	Hurumende Yotora Matanho Kuitira Kuti Mari Iri Kunze Zvisiri paMutemo Idzoke	Bhanga guru renyika razivisa neChitata kuti pane matanho ari kutorwa kudzora mari dzakabudiswa kunze kwenyika zvisiri pamutemo, uye imwe yemari yacho yakatodzoka munyika. No media source currently available Asi dzimwe nyanzvi munyaya dzehupfumi dzinoti dzinotyira kuti hurumende ichatadza kudzora mari yese yakabuda munyika zviri kunze kwemutemo sezvo mari iyi yakaburitswa nevanhu vane chekuita nezvematongerwo enyika. Vachitaura muHarare mushure mekubuda kwenyaya yekuti pane zvizvarwa zvemuZimbabwe zvaichengeta mamiriyoni mazana maviri nemakumi manomwe emadhora mubanga reHSBC kuSwitzerland, iro riri kunzi raishanda richityora mitemo yekufambiswa kwemari zvakanaka pasi rose, mukuru weReserve Bank of Zimbabwe, Doctor John Mangudya, vati hurumende iri kutora matanho ekuona kuti mari dzakaburitswa zviri kunze kwemitemo yadzorwa munyika. VaMangudya vati patori nehurongwa hwekudzora mari idzi, uye dzimwe dzemari dzakaburitswa zviri kunze kwemutemo, dzatova munyika. VaMangudya vazivisa kuti mamiriyoni zana emadhora ange iri kunze kwenyika zviri kunze kwemutemo yakatodza zvichitevera zvisungo zvebhanga ravo zvekuregerera nekupa mukana kune avo vari kuchengeta mari kunze zvisiri pamutemo kuti vaidzore. Vati mamiririyoni makumi matanhatu nemasere emari iyi akatodzoka uye bhanga ravo riri kuramba richitaura nevanhu nemakambani anochengeta mari zviri kunze kwemutemo kuti adzore mari iyi. Asi varamba kutaura zvakawanda pamusoro penyaya yeHSBC vachiti pari zvino vachiri kuongorora kwakabva mari yevanhu vanonzi vaichengeta mari kubhanga iri. Pasi pemutemo zvizvarwa zvemuno zvinoshanda kunze kwenyika zvinobvumidzwa kuchengeta mari kunze kwenyika. Asi mutemo haubvumidze kuti vanoshandira munyika kana vemabhizimisi emuZimbabwe vachengetedze mari kunze kwenyika vasina kupihwa mvumo neRBZ. Imwe nyanzvi munyaya dzehupfumi uye vakamboshanda kubazi rezvemari, VaMasimba Manyanya, vati mari iyi ichanentsa kudzoka kwayo. Vati izvi zvaiitwa nevakuru vakuru muhurumende nemunyaya dzezvematongerwo enyika uye hapana anokwanisa kuti vadzore mari idzi. Vatiwo panofanira kudzikwa mitemo inopa masimba kubhanga guru renyika kuitira kuti rinongorore mapindiro nemabudiro emari munyika. Vamwe vanoongorora nyaya dzehufpumi uye vachishanda vakazvimirira, VaJames Johwa, vaudza Studio7 kuti zvinotoda kuti veRBZ kuti vasunge dzisimbe kuti mari iyi idzoke kumusha. Asi VaMangudya vati vane mari dzichiri kunze vanosanganisira vaye vasina kuunza mari mushure mekutengesa zvinhu kunze kwenyika, vakatanga kuchengeta mari kunze kwenyika vasina mvumo yeRBZ pamwe nevaya vaiita bhizimisi munyika asi vachinochengeta mari yavo kunze kwenyika. VaMangudya vati pave nezvizvarwa zvakawanda zvemuZimbabwe zvinogara kunze kwenyika uye zvizhinji zvavo zvave kutumira mari kumusha. Vati mari inotomirwa nezvizvarwa zviri kunze kwenyika yakakwira kusvika pa$840 million gore rapfuura, kubva pa$790 million muna 2013.	https://www.voashona.com/a/zimbabwe-hsbc-mangudya-masimba-shona-chifera/2639056.html
sports	Zim shasha yeIKF Africa Champions	   CHIKWATA cheZimbabwe Korfball chakasimudza mureza wenyika kuZambia uko chakahwina mukombe weInternational Korfball Federation (IKF) Africa Champions ndokuwana tikiti rekunokwikwidza kuWorld Cup iyo ichatambirwa kuChinese Taipei gore rinotevera.   Achitaura vachangodzoka kubva kuZambia, mutungamiri weZimbabwe Korfball Association arizve mutungamiri weIKF Africa – Tarirai Chadebah – anoti chikwata chavo chine mufaro mukuru nekukunda kwachakaita.   Kuhwina kwavakaita kuZambia kunoreva kuti Zimbabwe pari zvino ndiyo iri pamusoro muAfrica yese mumutambo wekorfball. Africa ichange ichamirirwa neZimbabwe neMorocco iyo yakahwina mutambo werimwe boka reNorthern Region.   “Senyika, tiri kufara kuti takakunda kuZambia ndokuhwina tikiti rekuenda kuWorld Cup ichatambwa gore rinotevera kuChinese Taipei.   “Kuhwina tikiti iri pamwe chete neMorocco kunoreva kuti senyika tiri kufamba mugwara chairo uye tiri kuziva zvatiri kuita. Saka tinofanirwa kuramba tichishanda nesimba kuti tirambe tichisimukira mumutambo uyu,” anodaro Chadebah.   Anoti chikwata chavo hachisi kumbozvipa nguva yekuzorora nekuti vanoda kubva vatotanga gadziriro dzeWorld Cup izvozvi.   “Tinoziva kuti patinoenda kuWorld Cup tinotarisirwa pasi asi isu tinoda kunorwa semvumba kumutambo uyu tigovarakidza kuti tiri shashawo.   “Saka hatina nguva yekuzorora, takangobva kuZambia ndokusvika takutotanga kuronga rwendo rwedu rwekuenda kuChinese Taipei kumutambo uyu,” anodaro Chadebah.	https://www.kwayedza.co.zw/zim-shasha-yeikf-africa-champions/
health	Mutungamiri weNyika, VaMnangagwa, Vanotambira Nyomba yeCovaxin Kubva kuIndia	Chikamu chekutanga chenhomba yeCOVAXIN inodzivirira Covid-19 yakapiwa Zimbabwe neIndia serubatsiro chapinda munyika, mutungamiri wenyika VaEmmerson Mnangagwa vachigamuchira mushonga uyu panhandare yendege yeRobert Gabriel Mugabe International Airport muHarare. Bepanhau reHerald rinoti vachigamuchira rubatsiro urwu, VaMnangagwa vatenda zvikuru mutungamiri weIndia pamwe nehurumende yeIndia, vachiti rubatsiro urwu rwauya panguva yakakodzera. VaMnangagwa vanonzi vati Zimbabwe iri panyika dzekutanga dzakave nehurongwa hwekubaya vanhu nhomba. Vanonzi vakokawo vemabhizimusi vekuIndia vanoda kuzotanga mabhizimusi munyika kuti vashandise mikana iri kuunzwa nechirongwa cheNational Development Strategy NDS 1. Mumiriri weIndia muZimbabwe VaVijay Khanduja ndivo vasvitsa nhomba iyi kumutungamiri wenyika. VaKhanduja vatiwo rubatsiro urwu mucherechedzo wehukama hwakasimba pakati peZimbabwe nenyika yavo yeIndia. VaMnangagwa vaperekedzwa nemutevedzeri wavo uye vari gurukota rezvehutano VaConstantino Chiwenga pamwe nemamwe makurukota ehurumende. India yakapa Zimbabwe nhomba inosvika zviuru makumi manomwe nezvishanu, 75 000, asi zviuru makumi matatu nezvishanu, kana kuti 35 000 ndizvo chete zvakwanisa kupinda munyika, zvichireva kuti imwe nhomba inosvika zviuru makumi mana ichatevera munguva pfupi inotevera. Zimbabwe yakawana zvakare rubatsiro rweimwe nhomba yeSinopharm kubva kuChina mukutanga kwemwedzi uno uye yakatengawo zvakare imwe nhomba yekuChina yeSinovac. Hurumende yakabvumidzawo kushandiswa kwenhomba yekuRussia, yeSputnik V. Nhomba yeCOVAXIN iyi yakagadzirwa nekambani yeBharat Biotech ichishanda pamwechete nesangano rinoona nezvetsvakurudzo dzemishonga muIndia, reIndian Council of Medical Research. Nhomba iyi inobayiwa kaviri, kepiri kachibaiwa mushure memazuva makumi maviri nemasere, kana kuti 28 ekunge munhu atora nhomba yekutanga. Nhomba yeCOVAXIN inonzi yakaratidza zvikamu makumi masere nechimwe kubva muzana, kana kuti 81 percent, zvekushanda kwayo kudzvirira Covid-19 pavanhu vanenge vasina nhoroondo yehutachiwana hunokonzera chirwere ichi mushure mekunge vabaiwa nhomba yepiri. Nyanzvi mune zvehutano vachidzidzisa pa Nottingham Trent University kuBritain, Doctor Mathew Nyashanu, vanoti chinhu chakanaka chose kuti Zimbabwe yawana imwe nhomba kubva kuIndia, asi vanokurudzira kuti dai hurumende ichifanodzidzisa veruzhinji pamusoro penhomba inenge ichizopinda munyika nhomba iyi isati yapinda. Doctor Nyashanu vanoti izvi zvinozobatsira kuti veruzhinji9 vanenge vave neruzivo nechakare panozopinda mushonga uyu munyika, pane kuti vanhu vatange kudzidziswa nezvawo iwo wazara munyika. Doctor Nyashanu vanotiwo hurumende inofaniorwa kutenga mushonga wakawanda unenge wafarirwa nevanhu wakawanda kuitira kuti vanhu vasazosanganisirwa mishonga kana vachinge vonobaiwa nhomba dzepiri vachizopiwa unenge wakasiyana nenhomba yekutanga. No media source currently available 	https://www.voashona.com/a/zimbabwe-president-mnangagwa-receives-covid-19-covaxin-vaccine-from-india/5832435.html
health	Zimbabwe Yokurudzirwa kuNgwarira Mushonga weCovid Kubva kuRussia	Bepanhau reHerald rinoti Zimbabwe neRussia dziri kuronga kudyidzana munyaya yekutsvaga mushonga wekudzivirira kupararira kwechirwere cheCovid-19 nezvimwe . Izvi zvinotevera kupihwa nemusi weSvondo, kweZimbabwe zvikwanisiro zvekudzivirira kupararira kwechirwere checoronavirus nemishonga neRussia nemumiriri wenyika iyi muZimbabwe VaNikolai Krasilnikov. Vachitambira zvipo izvi, VaMangwiro vakatenda Russia vakati Zimbabwe inoda chose kudyidzana nenyika iyi munyaya dzemishonga. Asi dzimwe nyanzvi munyaya dzezvehutano dzinoti Zimbabwe inofanira kungwarira mishonga inobva kuRussia iyo yakazviti yawana nhomba yekurapa Covid-19 inonzi Sputnik-V. Asi nyika dzakawanda dzinosanganisira Germany, France, Spain neAmerica dzinoti nhomba iyi yakangoitwa zvechimbi chimbi pasina kutevedzera zvose zvinodiwa. Bazi reUnited Nations reWorld Health Organization rinotiwo richiri kuda kuongorora mushonga uyu. Russia iri kuti hayo nyika idzi dziri kuita godo. Hatina kukwanisa kubata gurukota rezvehutano VaConstantino Chiwenga kuti tinzwe kuti Zimbabwe yakapihwa mushonga upi sezvo nharembozha yavo yange isiri kudairwa. Mukuru wesangano rinorwira kodzero dzevanhu munyaya dzezvehutano reCommunity Working Group on Health VaItai Rusike vanoti Zimbabwe haifanire kungobvuma mishonga kubva kuRussia pasina kunyatsotsvakurudza nezvemishonga yacho. No media source currently available    	https://www.voashona.com/a/zimbabwe-yokurudzirwa-kungwarira-mushonga-wecovid-kubva-kurussia/5574141.html
health	Zimbabwe Haisati Yavhura Mabhodha Ayo?	Vamiriri vehurumende kumuganho weBeitbridge neSouth Africa vanonzi nezuro vakazivisa kuti nyika haisi kuzovhura miganho yayo nhasi, zuva riri kuvhurwawo miganho yenyika yeSouth Africa, sezvanga zvakatarisirwa nevakawana. Mutungamiri wesangano revanotenga nekutengesa kunze kwenyika, reInternational Cross-Border Traders Associationa, VaDenis Juru, vanoti vakaudzwa nezvedanho iri nezuro pamusangano wavakaita nevamiriri ava. South Africa inonzi yakazivisa kuti yaizovhura miganho yayo nhasi, izvo zvakapawo vana veZimbabwe tarisiro yekuti nyika yavo yaizoitawo zvimwechete. Asi hurumende yeZimbabwe yakagara yazivisa zvayo kare kuti yaizovhura chete nhandare dzendege musi wa 01 Gumiguru, unove nhasi. Miganho pamwe nenhandare dzendege zvakavharwa muna Kurume senzira yekudzivirira kupararira kwechirwere cheCovid-19. Studio 7 yakundikana kubata gurukota rezvekuburitswa kwemashoko, Amai Monica Mutsvangwa, kanawo munyori mubazi ravo, VaNick Mangwana, kunyange hazvo nharembozha yavo yanga ichirira. Sachigaro vekomiti yeparamende inoona nezvekudyidzana nedzimwe nyika, VaKindness Paradza, vatiwo vanga vasati vanzwa nezvenyaya iyi. Ngatinzweyi hurukuro yaitwa naJonga Kandemiiri weStudio 7 naVaJuru. No media source currently available 	https://www.voashona.com/a/zimbabwe-not-opening-border-as-south-africa-as-south-africa-opens-its-borders/5604439.html
sports	Mbappe haasi kuzouya: Guardiola	anoramba mashoko ekuti chikwata chake chiri kuda kubhadhara mari inosvika 200 miriyoni paunzi kuti chitenge mutambi weParis Saint-Germain, Kylian Mbappe, muna Ndira wegore rinotevera.   Zvakabuda mumapepanhau kuti City ichada kuendera mutambi uyu wekuFrance, uye PSG ichidawo kutengesa vatambi kuti mabhuku ayo azadzikise zvinodiwa nemitemo yefinancial fair play.   Asi, zviri kunzi Guardiola kuti atenge mutambi uyu, chikwata chake chinofanirwa kutanga chatengesa mumwe mutambi nekuda kwemitemo iyi uye Raheem Sterling ndiye ari kutaurwa kunzi anogona kutengeswa.   Achitaura svondo rino – vasati vasangana neHoffenheim mumutambo weChampions League – Guardiola akaudza vatori venhau kuti hapana apo chikwata chake pachichaendera mutambi uyu uyo akahwina mukombe weWorld Cup.   “Hazvisi kuzoitika,” anodaro.   “Dzimwe dzenguva handinzwisise kuti nyaya idzi dziri kubva kupi chaizvo.” – Sportsmail Football	https://www.kwayedza.co.zw/mbappe-haasi-kuzouya-guardiola/
business	IMF Inoti maBond Notes Haangagadzirise Dambudziko reMari muZimbabwe	Bhanga guru rinokweretesa mari nyika dzepasi rino reInternational Monetary Fund, kana kuti IMF, rinoti kuparurwa kwakaitwa mari yemabond notes neZimbabwe hakupedze dambudziko rekushomeka kwemari munyika. Mashoko aya ari kuuya apo Reserve Bank of Zimbabwe iri kutumira matikitivha kuzvitoro kuti isunge vanonzi havasi kuendesa mari kumabhanga nechimbi chimbi zvave kunzi zviri kukonzera dambudziko rekushomeka kwemari munyika. Asi mukuru weIMF muAfrica, VaAbebe Aemro Selassie, vakaudza vatori venhau muWashington DC kuti kuparura mabaond notes hakungapedze dambudziko rekushomeka kwemari munyika. Vanoti Zimbabwe inotofanira kusunga dzisimbe kuti igadzirise mitemo inopa kuti hupfumi hugadzikane ikwanise kutanga kutengesa zvinhu kunze kwenyika yowana mari. Asi nyanzvi munyaya dzezvehupfumi vari mukuru wesangano reLabour and Economic Development Research Institute of Zimbabwe, Doctor Godfrey Kanyenze, vanoti vanotenderana neIMF asi vachiti Zimbabwe inofanira kumira nyaya dzehuori. Imwe nyanzvi munyaya dzezvehupfumi vachidzidzisa paUniversity of Zimbabwe Doctor Gift Mugano vanotenderanawo nemaonero eIMF. Asi mukuparura mari yemabond notes gavhuna weRBZ, Doctor John Mangudya, vakati anobatsira. VaMangudya vanoti chimwe chiri kunyanya kuita kuti dambudziko rekushomeka kwemari rinyanye kunetsa inyaya yevemakambani vasiri kuendesa mari kumabhanga. Nekuda kwefungidziro iyi RBZ yave kutumira matikitivha eFinancial Intelligent Unit kunomanikidza vemabhizimisi kuendesa mari kumabhanga. Vachitsinhira, gurukota rezvehupfumi VaPatrick Chinamsa vanoti pasi pemutemo we Bank Use Promotion Act [Chapter 24:24] vemabhizimisi vanofanira kuendesa mari kumabhanga mukari mezuva rimwe chete. VaDenford Mutashu mutungamiri wesangano re Confederation of Zimbabwe Retailers vanoti vanotenderana nedanho raVaMangudya. Mutungamiri weConfederation of Zimbabwe Industries, VaBusisa Moyo, vanotiwo vanotenderana neRBZ. VaMoyo vati mari ikasaenda kumabhanga zvinopa kuti vanogadzira zvinhu vatadze kuhodha zvinhu kunze. Asi Doctor Mugano vanoti zviri kuitwa naVaMangudya kupedzera hoko padehwe retsindi. Zimbabwe yakatanga kushandisa dhora rekuAmerica nedzimwe mari dzekunze muna 2009 mushure mekunge dhora remunyika ratanga kushaya simba zvisina mukare akamboona. Kusvika parizvino, RBZ inoti yakwanisa kudhinda mari inosvika mamiriyoni zana nemakumi maviri nerimwe yemabond notes. No media source currently available 	https://www.voashona.com/a/zimbabwe-matongerwo-enyika/3824942.html
business	Zimbabwe Yokurudzirwa Kushanda neIMF Apo Makambani Otadza Kubhadara Mitero kuZIMRA	Nyaya yekugadzirisa hupfumi hwenyika inenge yoramba ichinetsa zvichitevera mashoko eZimbabwe Revenue Authority, ZIMRA, ekuti iri kutadza kuunganidza mari yemitero yavange vachitarisira kubva kuvanhu nemakambani. Asi imwe nyanzvi munyaya dzezvehupfumi, uye vari muridzi wekambani yeManagement Solutions, VaLuxon Zembe, avo vaimbova mutungamiri weZimbabwe National Chamber of Commerce, vanoti vanhu vose vanofanira kutsigira zviri kuitwa negurukota rezvemari, VaPatrick Chinamasa, zvekuyedza kugadzirisa hupfumi vachishanda neIMF. Zimbabwe pari zvino haisi kupihwa zvikwereti nenyika uye mabhanga ekunze nepamusana pekutadza kubhadhara mitero. Mamwe makurukota ehurumende kusanganisira rezvekuendeswa kwehupfumi kuvatema, VaPatrick Zhuwawo, pamwe rezvevakarwa hondo, VaChris Mutsvangwa, vange vachishora VaChinamasa zvikuru vachiti vari kurasika nekuda kuumba hukama neIMF neWorld Bank. Mari dzemitero inobatwa nehurumende dzinoshandiswa kubhadhara vashandi vehurumende, kugadzira migwagwa, zvikoro, magwenya emagetsi, madhamu nezvimwe zvivakwa. Mukati memwedzi mitanhatu yekutanga kwegore rino, ZIMRA yakawana mari inosvika US$1,66 billion asi iyo yaitarisira mari inosvika US$1,76 billion. Sachigaro webhodhi reZIMRA, Amai Willia Bonyongwe, mumashoko avo mugwaro rezvemamiriro emari yemitero, vanobvuma kuti kusamira zvakanaka kwehupfumi kwapa kuti makambani akawanda atadze kubhadhara mitero. Vanotiwo vakayedza kupa makambani nguva yakareba yekubhadhara zvikwereti vachiyambira kuomesera vari kuramba kubhadhara mari dzemitero vachiviga mari kuti ZIMRA isaone zviri kuitika, asi zvakakona n’anga murapwa achida . Makambani ane zvikwereti kuZIMRA zvemari inosvika bhiriyoni imwe chete yemadhora. Hatina kukwanisa kubata mukuru weZIMRA, VaGershom Pasi, sezvo nhare yavo yange isiri kudairwa. No media source currently available 	https://www.voashona.com/a/zimbabwe-politics-chinamasa-zembe-zimra-zhuwawo-kasukuwere-mutsvangwa/3034669.html
politics	Amai Makarau Vanoramwa Kupinda Musangano Vachiti Vaneta neKunyombwa	Musangano wange wakarongwa neZimbabwe Electoral Commission nemapato ezvematongerwo enyika watadza kuitwa muHarare neChipiri mushure mekunge sachigaro weZEC, Justice Rita Makarau, vabuda mumusangano uyu vachiti vaneta nekubatwa neseri kweruwoko nemapato aya. Amai Makarau, avo vange vakatsamwa zvikuru, vaudza vamiriri vemapato aya, kuti semaonero avo, misangano yavanoita nemapato aya haisi kushanda nekuti nekudaro vachagara pasi seZEC voona kuti voita sei. Vati mapato aya anovashoropodza nekutaura zvisina kunaka pamusoro pavo mumapenhau nyaya dzinofanira kutaurwa mumusangano wakaita sewange uchifanira kuitwa neChipiri. Amai Makarau vapawo mapato muenzaniso wenyaya dzakabuda mumapenhau eThe Daily News pamwe NewsDay uye vati havasi kuzobvuma kuramba vachibatwa neseri kurowoko nemapato aya. Vatiwo musangano wanhasi wange usinei nekuda kuratidzira kuri kuda kuitwa mangwana nemamwe mapato ange auya kumusangano uyu. Amai Makarua vabva vaudza dzimwe nhengo dzeZEC nevashandi vekomisheni iyi kuti vabude muimba mange muchifanira kuitirwa musangano uyu ndokuenda kuhofisi kwavo vachisiya vamiriri vemapato aya vari vega. Asi izvi hazvina kufadza vamiriri vemapato ange auya kumusangano. Vamwe vamiriri vemapato aya vaudza Studio7 kuti zvaitwa naAmai Makarau kuvashora zvakanyanya uye vanofanira kuziva kuti vanobhadharwa nemari yemitero inobhadharwa neveruzhinji rweZimbabwe. Asi mushure mechinguvana, mapato aya azobvumirana kutuma nhume dzawo kunoita musangano naAmai Makarau muhofisi mavo. Vachitaura apo vapedza musangano naAmai Makarau, munyori mukuru weMDC – T, zvakare vari mutauriri wekomiti yemapato ezvematongerwo enyika panhaurirano neZEC, VaDouglas Mwonzora, vati vaudza Amai Makarau kuti vakapedzesera vaenda kumapepanhau nekuti ZEC yange isina kupindura tsamba yavo pamusoro pekutengwa kwemichina ye Biometric Voter Registration. Asi VaMwonzora vati vazobvumirana naAmai Makarau kuti vanofanira kuramba vachiita misangano nemapato aya asi panofanira kurongwa kuti hwaro hwekuti misangano iyi ichafamba sei. Asi dzimwe nhengo dzemapato aya dzakaita saVaKudakwashe Bhasikiti vePeople First, vati mapato aya anofanira kuchisiyana neZEC otsvaga imwe nzira yekuti sarudzo dzingafambiswa sei munyika. VaKizito Kuchekwaavo vanoshanda kubazi reCommisariat reZanu PF vati bato ravo haritsigiri zvaitwa nemasangano ari muNational Electoral Reform Agenda pamwe neCoalition for Democracy uye vati semaonero avo danho ratorwa naAmai Makarau rakanaka. Zvichakadai, veNERA vanoti pamvumo yavapihwa yekuratidzira, vanzi panofanira kuungana vanhu vasingadarike zviuru zviviri nemakumi mashanu uye havasi kubvumidzwa kufamba mumigwagwa. Mapurisa anoti vanhu ava vanofanira kuungana panhandareiri kuseri kweHarare International Conference Centre uye vanhu gumi chete ndivo vachabvunmidzwa kunosiya gwaro renyunyuto kuna Amai Makarau. Mapato ari muNERA anoti haasi kufara kuti hurumende yava kuda kutora hurongwa kwekutenga michina yeBVR kubva kuUnited Nations Development Fund sezvo achifungira kuti izvi zvinoita kuti hurumende ipindire mumafambisirwo esarudzo dza2018. No media source currently available 	https://www.voashona.com/a/zimbabwe-makarau-walks-out-of-meeting/3775874.html
sports	Vatambi vetsiva votambira kunze	  VATAMBI vetsiva vanonzi vave kuenda kune dzimwe nyika uko mutambo uyu wave kutenderwa kutambwa vachinotsvaga raramo.   Izvi zvinotevera kumiswa kwakamboitwa mitambo pasi rose kubvira muna Kurume gore rino nechinangwa chekudzivirira kupararira kwechirwere cheCovid-19. Mamiriro ezvinhu aya akaona vatambi vemitambo yakasiyana vachikwangwaya sezvo vange vajaira kurarama kuburikidza nemitambo iyi.   Asi, pari zvino mitambo yakasiyana yakatanga kuitwa kune dzimwe nyika zvichitevera kunyevenutswa kwematanho ekurwisa kupararira kwedenda iri. MuZimbabwe, mitambo yakawanda haisati yave kutenderwa kutambwa izvo zvinonzi zviri kuona vamwe vatambi vetsiva vachienda kunyika dzinosanganisira South Africa, Tanzania neMalawi.   Miganhu yakasiyana yenyika ichakavharwa kune veruzhinji uye nhandare dzinosvikira ndege kubva kunze kwenyika dzakavhurwa nguva pfupi yadarika zvichitevera kuvharwa kwadzange dzakaita zvakare nechinangwa chekumisa kupararira kweCovid-19.   Muhurukuro neKwayedza, Clyde Musonda anove puromota wetsiva anoti chirwere cheCovid-19 chakanganisa zvakawanda sezvo vave kurasikirwa nevatambi vachienda kune dzimwe nyika.   “Hatisi kuziva kuti tiri kuenda kupi nekuti hatisati tapihwa mvumo yekuti tichironga mitambo yetsiva, kune dzimwe nyika vave kutoronga uye mitambo iri kutambwa. Vatambi vazhinji muno vanotoraramiswa nemari inobva kutsiva saka vave kutiza vachienda kune dzimwe nyika kuzozama raki ravo                                                                     ikoko.   “Isu hatina zvatinokwanisa kuita kana kuvaudza kuti musaende, zvinotiremera nekuti hatina chekuvapa pari zvino. Zvinhu zvose zvakamira nekuda kweCovid-19 saka vave kutoenda kune dzimwe nyika kunotsvaga kurarama nekutamba mutambo uyu,” anodaro Musonda.   Musonda anoti vatambi vetsiva vari kutambudzika zvikuru nekuda kwekushaiwa zvokuita munguva ino yeCovid-19.   “Havasi vatambi vese vakabatsirika nemari yeRelief Fund yakauya uye vakaiwana vacho imwe yakatopera.   Saka kuti varambe vakagara kuine mimwe mikana kunze kwenyika zvinonetsa, ndizvo zvave kuvatuma kuti vaende. Tiri kuita zvekuzonzwa kuti vatoenda hameno kuti vanenge vaenda sei,” anodaro Musonda.   Pane mimwe mitambo yakamiswa nguva yadarika nechinangwa chekudzivirira kupararira kweCovid-19 munyika muno.   Mitambo iyi inosanganisira waCharles Manyuchi uyo aifanira kusangana naMuhamad Sebyala wekuUganda vachirwira bhande reWorld Boxing Federation Association Supreme Middleweight newaTinashe Mwadziwana aitarisirwa kusangana naPaulus “The Rock” Ambunda wekuNamibia.	https://www.kwayedza.co.zw/vatambi-vetsiva-votambira-kunze/
sports	Hatichazviita zvakare: PSL	  PREMIER Soccer League inoti ine chivimbo chikuru chekuti varidzi vepembe havapamhe zvekare zvavakaita svondo radarika izvo zvakaona vachiramba kuridza mitambo yePSL ikazosvika pakumiswa. Svondo radarika, vatsigiri venhabvu vakakatyamadzwa zvikuru nechiitiko ichi apo varidzi vepembe vakaramba kunoridza mumitambo yePSL vasingataure chikonzero chacho.   Izvi zvakazoona PSL ichinyorera kuZifa ichibvunza kuti sei zvainge zvaitika, Zifa ndokuvimbisa kuti zvaisazodzokorodzeka zvekare.   Muhurukuro neKwayedza svondo rino, mutauriri wePSL — Kudzai Bare — anovimbisa vatsigiri venhabvu kuti mitambo yePSL svondo rino ichatambwa pasina chinokoneso sezvakaitika svondo radarika.   “Chakachaya svondo rino, mitambo yePSL iriko uye hakuna chichakonesa kuti itambwe. “Mushure mekunge nyakanyaka yesvondo radarika yaitika, takanyorera kuZifa tichibvunza kuti sei zvainge zvaitika, ivo vakatipindura vachitivimbisa kuti hazvidzokororwe zvekare.   “Ndiko kusaka makaona kuti svondo radarika takakwanisa kuronga mitambo yeChibuku Super Cup semi-final iyo yakatambwa zvakanaka. Saka svondo rino mitambo iriko,” anodaro.   Bare anoenderera mberi achiti, “Vatsigiri venhabvu tinovakurudzira kuti vasatye, mitambo iriko svondo rino, zvose zvakagadziriswa, varidzi vepembe havambodzokorodze zvavakaita svondo radarika.” Zvakadaro, mumitambo iriko svondo rino, Dynamos ichienda kuChiredzi kunosangana neTriangle United musi weSvondo kuchiti muHarare muchange mune Harare Derby iyo ichaona CAPS United ichisangana neHarare City.   Uyu uchange uri mutambo wekutanga waLloyd Chitembwe achisangana nemaSunshine City Boys ayo aakatiza masvondo adarika achidzokera kumusha kuKepekepe.	https://www.kwayedza.co.zw/hatichazviita-zvakare-psl/
sports	‘NHABVU INODA PAINE VATSIGIRI’	  MUTAMBI wechikwata chenyika cheZimbabwe Warriors necheYeni Malatyaspor chekuTurkey, Teenage Hadebe, anoti nhabvu hainakidze kutamba munhandare isina vatsigiri.   Mwaka wenhabvu weTurkish Super Lig – uko Hadebe ari kutambira – unotarisirwa kudzoka mumasvondo ari kutevera.   Mitambo mizhinji pasi rose yambenge yakamiswa nekuda kwechirwere cheCovid-19 icho chaurauya vanhu vakawandisa. Asi kutanga masvondo achangodarika, kune dzimwe nyika nhabvu yava kuita ichidzoka asi ichitambwa munhandare dzisina vatsigiri.   Muhurukuro dzange dzichiitwa kuTurkey, pane fungidziro huru yekuti mitambo yenhabvu yeko inogona kusimudzira musi wa12 Chikumi.   Achitaura neKwayedza ari kuTurkey, Hadebe anoti ari kufara kuti nhabvu yave kudzoka asi anoti zvikwata zvinofanirwa kugadzirisa pavanotambira kuti pange pakachena uye pakachengetedzeka panyaya dzeutano.   “Kunyangwe hangu ndiri kufara kuti tave kudzoka kuzotamba nhabvu zvekare, asi zvandaona nekudzidza zvange zvichityisa. Vanhu vari kufa kunze uko, saka tinofanirwa kunge takachengetedzeka uye takangwarira tichitevedzawo mutemo nekurudziro dzeveutano.   “Ndanga ndasuwa nhabvu yangu nekuti ndiyo inondichengeta, saka ndiri kutarisira kutamba zvakanaka zvekare,” anodaro.   Kunyangwe zvazvo achiti ari kutarisira kudzoka kwenhabvu, Hadebe anoti zvichamuremera kutamba munhandare dzisina vatsigiri sezvo iye ange ajaira kutamba pamberi pechaunga chevanhu.   “Tajaira kutamba nhandare dzakazara nevatsigiri vachitikuza. Zvino izvi zvitsva kwandiri, saka zvichandiremera nekuti vatsigiri vanotipa manyuku-nyuku ekutamba zvakanaka.   “Asi totongojaira zviripo nekuti pakupera kwezuva tinofanirwa kubata basa, uye tiine utano,” anodaro muchinda anoti kana achitamba kumashure kwechikwata chemaWarriors uyu anoita zvekusunga chishwe chaicho.   Svondo richangodarika nhabvu yakatanga kutambwa kunyika yeGermany asi munhandare dzisina vatsigiri.   Mimwe yemitemo yakaiswa mitsva ndeyekuti vatambi venhabvu havachatenderwa kukwazisana nemaoko uye kana vakanwisa, pakupembera havabvumidzwe kumbundirana.	https://www.kwayedza.co.zw/nhabvu-inoda-paine-vatsigiri/
politics	Ishe Charumbira Vanoudzwa neDare Kuti Madzishe Haapindiri Munyaya dzeMatongerwo eNyika	Mutongi wedare repamusoro, VaClement Phiri, vakatura mutongo neChitatu wekuti Ishe Fortune Charumbira vakatyora mutemo apo vakataura mashoko ekuti madzishe anotsigira bato riri kutonga reZanu-PF. Dare iri rakati Ishe Charumbira vanofanirwa kurangwa nemitemo yezvematunhu. VaPhiri vakapawo Ishe Charumbira mazuva manomwe ekuti vaudze vanhu kuburikidza nemapepanhau, nhepfenyuro nepaterevhizheni kuti hapana ishe anofanira kutora divi munyaya dzezvematongerwo enyika. Dare iri rakakomekedza kuti Ishe Charumbira vaburitse pachena kuti vakanganisa nekutaura kwavo kuti madzishe anotsigira bato riri kutonga. Bumbiro remutemo wenyika rinoti madzishe nemasabhuku havafanire kupindira munyaya dzezvematongerwo enyika kunyange hazvo vamwe vavo vachiramba vachiita izvi. Nyaya iyi yakakwidzwa kumatare nesangano reElection Resource Center, ERC. Hatina kukwanisa kubata Ishe Charumbira sezvo vange vasiri kudaira nharembosha yavo. Mukuru weERC, VaTawanda Chimhini, vanoti vafara zvikuru nemutongo uyu vakati madzishe anofanira kutonga asina divi raanorerekera. No media source currently available  	https://www.voashona.com/a/dare-repamusoro-rinoti-ishe-charumbira-vakatyora-bumbiro-remutemo-nekuti-madzishe-atsigire-zanu-pf/4386605.html
politics	Dare Rinoti Nyaya yeKuri Kudhindwa Magwaro eKuvhotesa Inzwikwe Chimbichimbi	Dare repamusoro ratura mutongo wekuti nyaya yekutengwa kwebepa rinogadziriswa gwaro rekuvhotera pamwe ne ink ichashandiswa pakuvhota musarudzo dzemwedzi unouya inzwikwe nechimbichimbi. Mutongi wedare repamusoro, VaPisirayi Kwenda, vatura mutongo uyu panyaya yakakwidzwa kudare nemutungamiri wePeople’s Democratic Party, PDP, VaTendai Biti, pamwe nemutauuriri webato iri, VaJacob Mafume, vachiti inzwikwe musi wa 30 mwedzi uno usati wadarika. VaBiti naVaMafume vakaenda kudare repamusoro vachida kuti komisheni inoona nezvesarudzo yeZimbabwe Electoral Commission, kana kuti ZEC, iise pajekerere nyaya yekutengwa kwebepa richagadziriswa mapepa ekuvhotesa pamwe ne ink ichanyikwa zvigunwe nevanhu vanenge vavhota musarudzo dzemwedzi unouya. Gweta raVaBiti naVaMafume panyaya iyi, VaJeremiah Bhamu, vaudza dare kuti nyaya iyi inofanira kunzwikwa nechimbichimbi sezvo mutungamiri wenyika, VaEmmerson Mnangagwa, vakatotara zuva resarudzo uye vachakwikwidza musarudzo idzi vachitarisirwa kusvitsa mazita avo kudare rinotambira mazita evachada kukwikwidza musarudzo idzi re nomination court neChina. Mumapepa ari pamberi pedare, VaBiti naVaMafume vanoti kutengwa kwebepa richagadziriswa mapepa ekuvhotesa kunofanira kuitwa zviri pachena kuitira makambani ose anokwanisa kutengesera ZEC bepa iri awane mukana wakaenzana uye zvinhu zvichiitwa zviri pachena kwete zvakaitwa neZEC kuti yakangofuma yave kutaura kuti bepa iri richabva kune imwe kambani iri kuSouth Africa yaisiri kubudira veruzhinji pamwe nevemapato ezvematongerwo enyika pachena. Gweta reZEC, VaTawanda Kanengoni, vabvuma kuti nyaya iya inzwikwe nechimbichimbi pasina kupikisana naVaBamu. Zvichakadai, mapato mazhinji ari kuda kukwikwidza musarudzo dzegore rino aswera achimhanya-mhanya kuti aendesa mapepa awo ku nomination court iyo ichagara mangwana mumatunhu ose emunyika mangwana. No media source currently available Zvichakadai, matare awanawo vaimbova gurukota rezvematunhu, VaSaviour Kasukuwere, vasina mhosva pamhosva yavanga vachipomerwa yekubuda munyika zvisiri pamutemo. Mutongi wedare ramejasitiriti, Amai Josephine Sande, vatura mutongo wekuti vaimbova gurukota rezvematunhu, VaSaviour Kasukuwere, avo vanga vachipomerwa mhosva yekubuda munyika zvisiri pamutemo, havana mhosva yavakapara. Mutongi wedare ati makasha embumburu dzakashandiswa dzakawanikwa kumba kwaVaKasukuwere pamwe nekuboorwa kwemadziro pamwe nekupwanyika kwakaitwa mahwindo emba yavo kwakakonzerwa nekuridzwa kwakaitwa pfuti munguva yeOperation Restore Legacy zvakazoita kuti vaimbova mutungamiri wenyika, VaRobert Mugabe, vasiye basa, zvinoratidza kuti hupenyu hwaVaKasukuwere hwakange hwave panjodzi. Mutongi wedare aenderera mberi achiti nehupfumi huna VaKasukuwere uye semunhu anofamba nepasipoti yevanhu vanoremekedzwa, kana kuti diplomatic passport, hazvaikodzera kuti VaKasukuwere vangobuda munyika zviri kunze kwemutemo pasina chikonzero chakati tsvikiti. VaKasukuwere vati vafara zvikuru nemutongo waturwa nedare. VaKasukuwere ndevamwe vemakurukota ehurumende akatiza munyika pakaitwa chirongwa che Operation Restore Legacy nemasoja achitungamirwa nemukuru wawo panguva iyi, VaConstantino Chiwenga, avo vakazoitwa mutevedzeri wemutungamiri wenyika mushure mekunge VaMugabe vapidigurwa. VaKasukuwere vakazodzoka munyika mwedzi wapera mushure mekupedza mwedzi mitanhatu vari kunze kwenyika kwavakaenda muhupoteri. No media source currently available 	https://www.voashona.com/a/zimbabwe-high-court-rules-lower-court-to-hear-voting-paper-issue-before-monthend-tendai-biti--jacob-mafume-jeremiah-bhamu/4437355.html
business	Grain Millers Association of Zimbabwe Yoyambira Kukwira kweMutengo weChibage	Sangano reGrain Millers Association of Zimbabwe riri kuyambira kuti mitengo yechibage nehupfu ichakwira zvakanyanya mumazuva mashoma anotevera sezvo pasina kunyatsowirirana pakati pesangano iri nehurumende panyaya yekutenga chibage kunze kwenyika. Sangano iri rinoti harisi kukwanisa kupihwa mvumo negurukota rezvekurima, VaJoseph Made, kuti vatenge chibage kunyika dzakaita seSouth Africa neBrazil. Sangano iri range richitenga chibage kuZambia asi riri kuti riri kukundikana kuti ripinze chibage kubva kuZambia nekuti marori ekutakura chibage ichi mashoma. Sangano iri rinotiwo Zambia yamira kutengesa chibage, asi izvi hazvina kujeka nekuti sangano reMillers Association of Zambia chete ndiro rakapa kurudziro iyi kuhurumende. Asi gurukora rezvekurima munyika iyi, VaGiven Lubinda, vainge vati Zambia ine chibage chakawandisa icho inofanira kutengesa. Hatina kukwanisa kutaura naVaLubinda sezvo vadaira nharembozha yavo vati vange vasiri kunzwa zvakanaka. VaMade havanawo kudaira nhare yavo. Asi gurukota rinoona nezvegwara rehurumende, VaSimon Khaya Moyo, avo vanonzi vakanyorerwa tsamba neGrain Millers Association of Zimbabwe, vati vari pazororo. Vakafanobata chigaro chemutungamiri wenyika, VaPhelekezela Mphoko, havanawo kudaira nharembozha yavo. Sachigaro weGrain Millers Association of Zimbabwe, VaTafadzwa Musarara, vanoti zvinhu hazvina kumira zvakanaka mumatura enyika uye pave kuda kuti hurumende igadzirise zviri kunetsa. Vashorawo VaMade vachiti havasi kuda kutaura navo nezvekugadzirisa dambudziko rekushomeka kwechibage. No media source currently available  	https://www.voashona.com/a/zimbabwe-zvematongerwo-enyika-mada-musarara-zambia/3124602.html
health	Vanhu Vokurudzirwa Kuvhenekwa Ropa paZuva reKucherechedza HIV/AIDS	Zimbabwe yakacherechedza zuva reWorld Aids Day nemusi weMugovera kuGlendale. Mazowe, kuMashonaland Central. Mhemberero idzi dzaiitwa pasi pedingindira rekuti Ziva Paumire rinokurudzira vanhu kuti vachenekwe ropa kuti vaonekwe kuti vane hutachiwana hweHIV here kana kuti kwete. Vanhu vanokurudzirwawo kuti vaongororwe zvimwe zvirwere zvinosanganisira gomarara, zvirwere zvepabonde, rurindi, shuga kana kuti diabetes nezvimwe zvisina zviratidzo zvinooneka. Mhembero dzekucherechedza zuva iri dzakaitirwa kuGlendale, kuMazowe mudunhu reMashonaland Central nemusi weMugovera, zuva rinocherechedzwa World Aids Day pasi rose, uko kwakaungana zviuru nezviuru zvevanhu. Gurukota rezvehutano VaObediah Moyo vakaudza gungano iri kuti Zimbabwe ichiri nerwendo rwukuru maringe nekuti vanhu vange vachiziva pavamire. Vakaenderera mberi vachiti pasina kuongororwa hutachiwana hweHIV, munhu haangakwanise kuti awaniswe mishonga yema anti-retroviral, kana kuti ARVs, kuchecheudzwa uye kuti vanaamai vakazvitakura vakwanisewo kudzivirira hutachiwana uhwu kumwana. VaMoyo vakaenderera mberi vachitsanangura nezvedingidira remhemberero yegore rino, iro rakanangana nekuparadzwa kwechirwere ichi, Zimbabwe paichasvika gore ra2030. Vakati chirwere cheHIV chinopera kana dungamunhu akaziva paamire maererano nezvechirwere ichi izvo zvinozoita kuti vasina chirwere vagozvichengetedzawo. VaMoyo vakayeuchidza vagari vemudunhu reMashonaland Central kuti vaite zvoutsanana hwepamusoro nokuti chirwere cheCholera chakanyukawo kuMount Darwin mudunhu iroro. Studio 7 yakakwanisa kutaura nevamwe vanhu vari kurarama nechirwere cheHIV avo vakataura kuti mishonga yema ARVs, iri kuvabatsira chaizvo. Mumwe wevari kushandisa mishonga iyi ndaAmai Christine Pfidzai. Amai Edna Runeto vakatiwo vakatoroorwa nemunhu asina HIV vakatozvara vana vaviri nokuti vari kunwa mapiritsi aya sekurairwa kwavanoitwa naanachiremba. Amai Joana Kasirori vakati vararama nehutachiwana hweHIV kwemakore anodarika makore makumi maviri zvokuti vatove mukuru wechimwe chikoro muHarare. VaJosephat Chinembiri Tarenyika vati vakambosungwa vakagara mujere vasingawani mishonga, izvo zvakazoita kuti vakwidze nyaya yavo kudare reConstitutional Court kuti vakwanise kupiwa mishonga yeHIV vari mujeri. Mudzimai wemutungamiri wenyika, Amai Auxillia Mnangagwa, avo vakanga vari munyarikani pagungano iri, vakati vari kuyedza nepavanokwanisa kuti pashaike mwana anozvarwa aine hutachiwana hweHIV. Vakayambirawo vanhu vari kutaura kuti vawana mushonga unorapa HIV, vakati hakuna mushonga unodarika maARV ari kupiwa varwere kuzvipatara pari zvino. Amai Mnangangwa vakatiwo hapana mudzimai anofanirwa kuzvara mwana ane hutachiwana hweHIV nokuti hurumende yakaisa matanho ekuti mudzimai wese akazvitakura aongororwe uye agopiwa mishonga yekuti mucheche ari mudumbu asabatira hutachiwana. Mumiriri weAmerica muZimbabwe, VaBrian Nichols vakudza gungano iri kuti vanhu makumi mapfumbamwe nevashanu kubva muzana muZimbabwe vari kunwa mishonga yemaARV zvekuti sangano rekuAmerica re President’s Emergency Plan For Aids Relief, PEPFAR, rakatowedzera mari inodarika bhirioni rimwechete remadhora ekuAmeica kuti ishandiswe pakurapa vanhu vane hutachiwana munyika muno. Sachigaro weNational Aids Council, NAC, VaEvaristo Marowa vakataurawo kuti Zimbabwe ine tarisiro yekuzadzikisa zvinangwa zve 90-90-90 Global Targets zvekupedzisa HiV neAids mugore ra2030. VaMarowa vakaenderera mberi vachiti izvi zvinokwanisika bedzi kana vanhu vakaziva pavamire. Zimbabwe ine vanhu vanodarika miriyoni imwe chete nemazana mana ezviuru, 1, 4million, vari kurarama nehutachiwana hwe HIV uye vari pachirongwa zvakare chekunwa mapiriritsi emaARV. Vanhu vanodarika mamiriyoni makumi manomwe nemanomwe, US$77 million, vari kurarama nechirwere cheHIV pasi rose uye vanhu mamiriyoni makumi matatu nemashanu, US$35 million, vakatofa nekuda kweHIV pasi rose. No media source currently available  	https://www.voashona.com/a/vanhu-vokurudzirwa-kuvhenekwa-ropa-pazuva-rekucherechedza-hiv-aids/4685089.html
politics	Britain Inoti Inoshuvira Sarudzo Dzakachena muZimbabwe	Mumiriri weBritain muZimbabwe Amai Catriona Laing vanoti nyika yavo inoshuvira kuti muZimbabwe muve nesarudzo dzakachena dzinotambirwa nevanhu vose vachiti Britain iri kutarisa nemaziso matsvuku kuti hurumende ichawana sei michina yeBiometric Voter Registration. Vati nyika yavo inonzwisisa kuchema-chema kwemapato anopikisa panyaya yekuti michina iyi inofanirwa kuwanikwa nenzira yakajeka.\n\nVachitaura neStudio 7 parutivi pechiitiko chekukumikidzwa zviri pamutemo kwembatya nemimwe midziyo inoshandiswa pakurwisa moto muBulawayo nemusi weMuvhuro Ambassador Laing vati nyika yavo inoshuvira kuti Zimbabwe itevedzere hwaro hwesarudzo hwenyika dzeSADC uyewo kuti iteerere zvakataurwa nevesangano reAfrican Union kuti zvinofanirwa kugadziriswa kuti munyika muve nesarudzo dzakachena.\n\nAmai Laing vati hururmende yeBritain haingakwanise kupindira padanho rakatorwa nehurumende rekuti ndiyo ichatenga michina inoshandiswa pakuita Biometric Voter Registration asi vati muzinda wavo uri kutevera wakatarisa nemaziso matsvuku kuti izvi zvichaitwa nenzira yakajeka. Amai Laing vange vari munyarikani pachiitiko chekukumikidzwa kwembatya nemichina inoshandiswa pakurwisa moto kukanzuru yeguta reBulawayo nevesangano reOperation Florian rinove sangano rekuBritain rinoshanda rakazvimirira rega mukubatsira vanhu vemunyika dzakasiyana-siyana munya dzekurwisa moto.\n\nAmbaasador Laing vatenda vaShephard Ndlovu vanove chizvarwa cheZimbabwe asi vachishanda vari kuBritain avo vakabatsira kuti hukama pakati pekanzuru yeguta reBulawayo nesangano reoperation Florian huvepo. Vati kunyange hazvo hukama pakati pehurumende yeZimbabwe neyeBritain huchimbonetsa rubatsiro rwakapiwa nesangano reOperation Florian hunoratidza kusimba kunoramba kwakaita hukama pakati pevanhu venyika mbiri idzi.\n\n\nKanzuru yeguta reBulawayo yakatanga hukama nesangano reOperation Florian mugore ra2009 uye kubvira muna 2011 kusvika pari zvino, kanzuru iyi yawana motokari gumi dzekurwisa moto uye vashandi vayo vachidzidziswawo nezvekurwisa moto.\n\nVaMartin Moyo meya weguta reBulawayo vati rubatsiro rwavari kuwana kubva kusangano reoperation Florian rwakakosha zvikuru kuchitariswa dambudziko rekushikwa kwemari munyika vachitiwo rubatsiro urwu runoita kuti guta ravo rifambirane nemamwe maguta pasi rose munyaya dzekurwisa moto.\n\nPasi pehukama hwesangano reOpertaion Florian kanzuru yeguta reBulawayo yave kushanda nemamwe makanzuru emamwe madhorobha uye kwemavhiki maviri apfuura, vamwe vashandi vezvemoto vemakanzuru aya vange vachiita zvidzidzo zvakasiyana-siyana zvine chekuita nekudzivirira moto.\n\nVaKhumbulani Ndlovu avo vanove Leading Fire Officer muguta reBulawayo vaudza Studio 7 kuti vari kufara zvikuru nezvidzidzo zvaawana uye vave neshungu dzekushandisa zvavakadzidza kuti vabatsire vagari vemuBulawayo.\n\nRubatsiro rwawanikwa nekanzuru yeguta reBulawayo kusvika pari zvino rwakakosha madhora anopfuura mamiriyoni maviri nezviuru mazana mashanu. No media source currently available 	https://www.voashona.com/a/zimbabwe-matongerwo-enyika/3783932.html
politics	MDC Alliance Yopika Kuti Ichatora Dunhu reMasvingo Urban muSarudzo	Nhengo dzebato reMDC Alliance dziri kuvimbisa kubvuta dunhu redhorobha reMasvingo, iro rakatorwa neZanu PF musarudzo dza2013, vachiti chigaro ichi ndechavo kubva pavakatanga musangano weMDC. Vachitaura ne Studio7, vari kumiririra MDC-Alliance musarudzo dzeparamende, VaJacob Nyokanhete, vanoti rwendo runo havasi kuzorega Zanu PF ichivatorera chigaro chavo. VaNyokanhete vanoti pasarudzo dzemwedzi uno ivo nevatsigiri vavo havasi kuvata vachifamba vachipinda mudzimba (door to door) umo vari kutsvaga rutsigiro muvanhu kuti vasatorerwerezve chigaro ichi. VaNyokanhete vanoti kubva musarudzo dzeparamende dza2000, 2005 uye dza2008 MDC yaingokunda Zanu PF mudhorobha reMasvingo asi zvinhu hazvina kufamba mushe musarudzo dza 2013 idzo dzakaona Zanu PF ichikunda. Mumwe wevatsigiri ve MDC-Alliance ange achifamba nevamwe mudzimba mumusha wekwa Majange nhasi, Muzvare Ruth Mapiye, anoti vari kutaura nevanovhota mudzimba vachivavimbisa kugadzirisa nyika nekudaro vanotora dhorobha nemakanzura awo ose gumi. VaVasivenyu Chimombe vari kumirira MDC-Alliance ku Ward 6 musarudzo dzemakanzura vanotiwo vanotarisira kukunda zvine mutsindo vachiti vari kushanda nenhengo yavo iri kukwikwidza musarudzo yeparamende kuti vakunde vose uye nemutungamiriri webato ravo VaNelson Chamisa. Asi vari kumirira Zanu PF muMasvingo Urban, VaBenard Taguma Mazarire vaudza Studio7 parunhare kuti chigaro ichi hachichafi chakadzokera kuMDC-T vachiti vanochidzosa kubato ravo. VaMazarire vanoti vari kutsvagawo rutsigiro zvakasimba uye vachishandisawo nzira iri kuitwa neve MDC Alliance yekupinda mudzimba. Asi sachigaro wevechidiki muMDC-Alliance muMasvingo, VaPeacemaker Mapope vanoti Zanu PF yakatora chigaro muna 2013 nekubira nekudaro vechidiki rwendo runo vachachengetedza mavhoti evanhu kuti asabiwe kana kuvhota kwapera. Mubatanidzwa weMDC-Alliance unotiwo mutungamiriri wawo, VaChamisa vachakunda zvine mutsindo muMasvingo uye vanotarisira kuti vachagadzirisa hupenyu hwevanhu hwakange hwawondongwa neZanu PF. Kunyange kune vakwikwidzi makumi maviri nevatatu pasarudzo yemutungamirir wenyika, vazhinji vanoti makwikwi chaiwo ari pakati paVaChamisa nemutungamiri weZanu PF, uye vari mutungamiri wenyika VaEmerson Mnangagwa. No media source currently available 	https://www.voashona.com/a/zimbabwe-politics-masvingo-urban-mdc-alliance/4475217.html
business	Vagari Vodyira Marasha Kanzuru yeMasvingo	Vagari vemudhorobha reMasvingo vanoti havasi kufara nedanho rakatorwa nekanzuru yavo nezuro rekuti itengere vakuru vemapazi nharembozha dzichadya mari inodarika zviuru makumi matanhatu zvemadhora ekuAmerica. Vagari vakawanda vanoti zviri kuitwa nekanzuru yavo zvinoratidza kuti haina shungu nekuita zvinhu zvinobatsira veruzhinji. Maminetsi emusangano wekanzuru wakaitwa nezuro anoratidza kuti kanzuru yakabuda nechisungo chekutenga nharembozha dzemhando yepamusoro soro dzekupa vakuru vemapazi ekanzuru gumi, pamwe nevetevedzeri vavo gumi. Vakuri vemapazi vachatengerwa Iphone7 iyo inoita zviuru zvitatu zvemadhora, vatevedzeri vavo vachitengerwa Samsung Galaxy S9, iyo inoita zviuru zviviri nemazana manomwe emadhora ekuAmerica. Izvi zvichadyira kanzuru mari inoita makumi matanhatu ezviuru zvemadhora. Vagari vataura ne Studio7 vanoti izvi zvinoratidza kuti vatungamiri vekanzuru havana hany'a nehupenyu hwevagari sezvo vachishandisa mari yakawanda kuzvinhu zvenhando, asi ivo vasina mvura yakakwana, migwagwa yakanaka uye marara asiri kutakurwa kanzuru ichiti mari yairi kuwana ishoma. Amai Sandra Muzenda, avo vanogara mumusha weSisk, vanoti izvi zvinoratidza kuti vakuru vekanzuru vane humbimbindoga. Mumwe mugari, Muzvare Blessing Chimombo, vanotiwo havaoni chinobatsira nharembozha pakufambiswa kwebasa rekanzuru rakafana nekuti kushomeka kwemvura kupere mudhorobha. Kunyange zvekutengwa kwenharembozha izvi zvisimo mubhajeti rekanzuru ra2019, kanzuru inotarisirwa zvakare kuzobudisa mari yakawanda yekutengera vakuru ava muto wekudzishandisa mwedzi wega wega. Mubhajeti regore rino remari inosvika mamirioni maviri emadhora, kanzuru ichashandisa mari inosvika zviuru mazana mashanu zvemadhora gore rose mukugadzirisa migwagwa, zvinoreva kuti mari yenharembozha yose inokwanisa kugadzirisa migwagwa yedhorobha kwemwedzi mumwe chete. Kanzuru inoshandisazve mari inoita zviuru mazana matatu zvemadhora kutenga mishonga inochenesa mvura pagore, zvekuti mari yenharembozha inokwanisa kutenga mishonga yekuchenesa mvura kwemwedzi miviri, vanhu vachiwana mvura yakachena muguta rine vanhu vosvika zviuru zana. Mari yenharembozha iyi inokwanisawo kutenga mafuta edzimotokari dzose dzekanzuru nedzekutakurisa marara mudzimba kwemwedzi mitatu, izvo zvinoita kuti zvirwere zvive zvishoma muguta. Naynzvi munyaya dzemari dzinotiwo, kanzuru, iyo iri kunetseka kuwanira musha wega wega bhini rawo, yaikwanisa kutenga mabhini zviuru zvisere zvopihwa vagari kuitira kuti vasarase marara pose pose. Mukuru webasa muMasvingo United Residents and Rate Payers Alliance, VaAnoziva Muguti, vanoti kanzuru iri kuita zvekutamba nemari yevagari. Kunyange izvi zvakabuda mumaminitsi emusangano wekupera kwemwedzi unopa mvumo kubasa rose rekanzuru richaitwa mwedzi unotevera, meya weguta, VaCollen Maboke, vanoti izvi hazvisati zvapasiswa. Vagari vanoti kanzuru inofanirwa kusatenga nharembozha idzi yonangana nezvinhu zvinobatsira vagari. No media source currently available 	https://www.voashona.com/a/masvingo-residents-spit-fire-over-cellphone-funding/4767296.html
health	Huwandu hweVanhu Vari Kuongororwa Hutachiwana hweCoronavirus Munyika Hunoramba Huchikwira	Gurukota rezvehutano, Doctor Obadiah Moyo, vazivisa kuti munyika mave nevanhu vanosvika makumi manomwe nemakumi mana nemumwe vari kuongororwa kana vaine hutachiwana hwe coronavirus vanonzi vakabva kunyika dzine dambudziko rechirwere ichi. Dandemutande reTwitter rebazi rezvehutano razivisa kuti VaMoyo vataura mashoko aya pamusangano wemapazi akasiyanasiyana wekutarisa nezvegadziriro iripo pakudzivirirwa kwechirwere ichi kuti chisapararira munyika. Kanzuru yeguta reHarare inonzi yasarudzawo zvipatara zviviri zvinoti Wilkins neBeatrice Infectious Disease Hospital senzvimbo dzichashandiswa mukudzivirirwa kwechirwere ichi. Coronavirus inonzi yauraya vanhu vanosvika mazana mana nemakumi maviri nevanomwe muChina chete, kuchitiwo mumwe chete kunze kweChina, kunove kuPhilippines. Vamwe zviuru makumi maviri nemazana manomwe nevana vanonzi vabatwawo nechirwere ichi muChina chete. Studio7 yakundikana kubata gurukota rezvehuutano Doctor Moyo kuti tinzwe zvizhinji panyaya iyi. Asi gurukota iri rakaudza Studio7 mukupera kwesvondo kuti bazi raro rakagadzirira kurwisana nehutachiwana uhwu. Vakambove gurukota rezvehutano, uye vari munyori wezvehutano muMDC, Doctor Henry Madzorera, havaone sekunge hurumende yakagadzirira zvakakwana mukudzivirira hutachiwana uhwu sezvo vasati vambonzwa kana pave nevashandi vakadzidziswa kurwisana nedambudziko iri. Doctor Madzorera vanoti panofanirwa kutorwawo matanho akasimba ekuongorora vanopinda vachibva kunyika dzine chirwere ichi, pachiitwawo zvakare matanho ekuvarambidza kupinda muvanhu sezvo chirwere ichi chiri nyore kuparadzirwa muvanhu. No media source currently available 	https://www.voashona.com/a/zimbabwe-coronavirus-doctor-henry-madzorera/5275328.html
sports	Hazard asendeka shangu	asendeka shangu dzekutambira nyika yake yeBelgium.   Mutambi uyu (31) akasarudza kusatambira nyika yake apo ichange ichirwira kuenda kumutambo we2024 European Championships uye ne2026 World Cup.   Zvichitevera kuburitswa kwakaita chikwata chake kuWorld Cup kuQatar, Hazard asiya mushure mekutambira nyika yake kwemakore 14 apo ave kutarisira kumutsiridza hupenyu hwake hwenhabvu kuReal Madrid.   “Nhasi ndavhura chimwe chikamu. Ndokutendai nerudo,” Hazard anonyora paInstagram.   “Ndokutendai nerutsigiro rwenyu. Ndinokutendai nenguva yemafaro atakave navo kubva gore ra2008.   “Nhasi ndasarudza kusiya kutambira nyika yangu. Chikwata chitsva chevechidiki chagadzirira. Ndichakusuwai zvikuru.”   Bepanhau rekuBelgium Het Laastest Nieuws rakanyora kuti Hazard akange akurukura nevamwe vaanotamba navo nhabvu kuti anoda kusiya kutambira nyika yake kubva pavakaburitswa kuWorld Cup neCroatia.   Mazuva matanhatu akatevera, Hazard haana kushandura pfungwa dzake sezvo akabva azivisa vanhu 27.2 miriyoni vanomutevera paInstagram.   Matambiro ake muchikwata cheBelgium ange adzikira izvo zvakaona mutambo waakapedzisira kutambira nyika yake kuWorld Cup achipinzwa kwatambwa maminitsi anodarika 87 wave kunopera.   Akatanga kutambira Belgium aine makore 17 okuberekwa mugore ra2008 apo vakatamba neLuxembourg nemusi wa19 Mbudzi, 2008.   Mutambi uyu, uyo aimbove kuChelsea, akakwanisa kutambira nyika yake ka126, ndokunwisa ka33 uye achibatsira vamwe vatambi kunwisa ka36.   Hazard akatungamira Belgium ari kaputeni mumitambo 56. – SportsMail Football	https://www.kwayedza.co.zw/hazard-asendeka-shangu/
politics	Dzimwe Nyanzvi Dzinoti Hapana Chichabuda Mukushanya kuZimbabwe kweNhumwa yeUnited Nations	Vanoongorora zvematongerwo enyika vanoti vari kukatyamadzwa zvikuru kuona kuti gwaro rabudiswa nehurumende pamusoro pevanhu vachasangana nenhumwa yeUnited Nations, Amai Alena Douhan, hapana mapato anopikisa kana masangano akazvimirira. Amai Alena Douhan vari muZimbabwe mavari kutarisirwa kuongorora nyaya dzezvirango zvakatemerwa mutungamiri wenyika, VaEmmerson Mnangagwa, nevamwe vakuru mubato reZanu-PF, pamwe chete nemabhizimisi avanodyidzana navo. Amai Douhan vachitarisirwawo kuongorora nyaya yekutyorwa kwekodzero dzevanhu munyika. Gwaro rakabudiswa nehurumende rinoratidza kuti Amai Douhan vachangosangana nemakurukota ehurumende, vakuru veReserve Bank of Zimbabwe, Zimbabwe Human Rights Commission naJustice Luke Malaba. Nyanzvi mune zvematongerwo enyika, vachidzidzisa zvematongerwo enyika paWellesley College, kuMassachusetts, Muzvinafundo Chipo Dendere, vanoti havaoni kuti rwendo rwaAmai Douhan pane zvaruchabudisa sezvo United Nations pachayo isina simba rekubvisa zvirango izvi, vachiti zvirango izvi zvakatemerwa neAmerica, pamwe nemadzisahwira ayo, anosanganisa Britain nedzimwe nyika muEuropean Union. Vanoti chingabatsira vakatemerwa zvirango ndechekuti vataure nenyika dzakatemera zvirango izvi, vachiti panoenda VaMnangagwa kuBritain apa, vanogona kutaura nehurumende yeko, vachiratidza chido chekugadzirisa zvinhu pakati penyika mbiri idzi. Muzvinafundo Dendere vanoti Amai Douhan vanozikanwa zvikuru pamusoro peongororo dzavanoita munyika dzinotyora kodzero dzevanhu, dzakaita seVenezuela, vachiti izvi zvinogona kukonzera kuti vakatemerwa zvirango muZimbabwe vasawana mukana wekumbotererwa nenyika dzakatemera zvirango izvi. No media source currently available 	https://www.voashona.com/a/zimbabwe-political-observers-say-nothing-to-expect-from-un-envoy-visit/6277257.html
politics	VaPromise Mkwananzi veTajamuka Vogariswa Mujeri	Mutauriri weTajamuka, VaPromise Mkwananzi avo vakazvipira kumapurisa nemusi weChishanu vave kugara mutirongo mushure mekunge mutongi wedare ramejastiriti muHarare ati haasi kunzwa zvakanaka akati nyaya iyi izonzwikwa neMuvhuro. VaMkwananzi vakaenda kunozvipira kumapurisa negweta ravo VaTrust Maanda vanova nhengo yeZimbabwe Lawyers for Human Rights kana kuti ZLHR. Rimwe rinova nhengo yeZLHR, VaJerremiah Bamu vakaudza Studio 7 kuti pavakaenda kumapurisa ekuHarare Central neimwe nyaya yavanhu vakasungwa mukuratidzira kwemusi weChitatu, vakaudzwa kuti mapurisa ari kutsvaga VaMkwananzi uye Pastor Evan Mawarire veHash Tag This Flag. Mapurisa ainge ambobvunzurudzawo VaStern Zvorwadza avo vari kutungamirawo kuratidzira munyika. VaMkwananzi vakaudzawo Studio 7 kuti vainge vakazvipira kuenda kumapursa nekuti kuratidzira kwavari kuita kunotenderwa nebumbiro remutemo. Pastor Mawarire vakaudzawo Studio 7 kuti pane vanhu vari kuvafonera vachiva tyisidzira uye kuvatevera nekuuya kuhofisi yavo. Mapuria akasunga vanhu vanodarika mazana matatu uye ari kutsvaga kusunga vamwe nekuyedza kudzisiva kumwe kuratidzira kwadaidzirwa nemusi weChitatu nemusi wechina svondo rinouya. Vari kuratidziora vanoda kuti mutungamiri wenyika VaRobert Mugabe vaferefete vari kuita zvehuori zvikuru makurukota avo, kutambirisa vashandi vehurumende mari dzavo dzemihoro nenguva uye kubvisa mutemo uri kurambidza kupinda kwezvinhu munyika zvakaita sezvekuduya zviri kutengeswa nevanhu kuti vararame. Vamwe vari kutiwo VaMugabe ngavasiye basa nekuti vakundikana. Asi VaMugabe nemusi weChishanu vakave nemukana wekutaura nezvezvichemo izvi apo vakaita musangano kunhandare yeChipadze kuBindura asi vakangoti zvinhu zvaoma nekuti Zimbabwe yakatemerwa zvirango nevekunze. 	https://www.voashona.com/a/zimbabwe-matongerwo-enyika/3410649.html
sports	NDINI CHIBABA: KAMAMBO	  MUTuNGAMIRIRI wesangano rinoona nezvenhabvu reZimbabwe Football Association (Zifa) — Felton Kamambo — anoti ndiye “Chibaba” chenhabvu yemuno uye Philip Chiyangwa anotonga kuCosafa kwake uko anotungamirawo.   Achitaura svondo radarika muHarare apo Zifa yaizivisa nyika kuti chizvarwa chekuCroatia, Zdravko Logarusic, ndiye ave murairidzi mutsva wemaWarriors, Kamambo anoti bhodhi rake ndiro rinotonga zvenhabvu yemuno.   “Tisu tiri panyanga, tisu zvibaba zvenhabvu zvemuno uye Philip Chiyangwa ndiye chibaba chekuCosafa, ipapo panzwisisei. Saka muno zvese zvine chekuita nenhabvu zvinotodarika nepatiri isu uye tisu tinopasisa kuti zviite,” anodaro Kamambo.   Kubva Kamambo akapinda panyanga mugore ra2018 apo akunda Chiyangwa pasarudzo dzemutungamiri weZifa, pagara pachingotenderera mashoko ekuti vaviri ava vakarimirana muganhu. Vamwewo ndivo vaiti Chiyangwa aikonzera nyonga-nyonga yaiitika mubhodhi raKamambo nguva yadarika izvo zvakazoona Zifa ichimutemera zvirango pamwechete naOmega Sibanda uyo aive mutevedzeri wake kuti vasava nechekuita nezvenhabvu yemuno.   Zifa yakasvika padanho rekutombonyorera kuCosafa kuti Chiyangwa abviswe pachigaro chekutungamirira sangano iri.   Kamambo anoti bhodhi rake harichadi kupedza nguva richinetsana nevanhu pamusoro penyaya dzekutungana kwembudzi.   Anoti iye zvino yasvika nguva yekubatanidza vanhu vese kuburikidza nenhabvu nekudaro Zifa yakabviswa zvirango zvavainge vatemera Chiyangwa naSibanda.   “Takagara pasi sebhodhi uye takazviona zvakakodzera kuti tiregerere Chiyangwa naSibanda.   “Tabvisa zvirango zvese zvatainge takavatemera, saka tichienda mberi chikuru kuti nhabvu yedu ibudirire pane kuswera tichinetsana zvisina                            basa.   “Toda kuti bhora redu rinakidze ndizvo chete zvatinoda kwete zvimwe zvese,” anodaro Kamambo.   Zvakadaro, Logarusic — uyo akamborairidza Sudan — akapihwa basa guru rekutungamira maWarriors mumitambo inosanganisira Africa Cup of Nations 2021 ne2022 World Cup.	https://www.kwayedza.co.zw/ndini-chibaba-kamambo/
health	Kubayiwa Nhomba yeCovaxin Konetsa Vanhu Vakawanda muZimbabwe	Vanhu vakawanda vakabayiwa nhomba yekutanga yeCovaxin vanoti vari kumiswa kwenguva yakareba kuti vabayiwe nhomba yepiri. Izvi zvinonzi zviri kukonzerwa nekuti kabhodhoro kamwe chete kenhomba iyi, kanofanirwa kushandiswa kubaya vanhu gumi kana kachinge kavhurwa. Izvi zvabuda mutsvagiridzo yaitwa neStudio7 mushure mekunge yanzwa kuti pave nedambudziko guru rekuti vanhu vabayiwe nhomba yepiri yeCovaxin. Izvi zviri kuitika munzvimbo zhinji munyika yose. Mumwe wevanhu vakamirira kubayiwa nhomba yepiri yeCovaxin, Amai Simbiso Sinyoro,vati vaifanirwa kubayiwa nhomba iyi musi wa30 Chikumi, asi izvi hazvisati zvaitika. Amai Sinyoro vati kunyange hazvo vakawana kune nhomba iyi kuchipatara kuMbare vakaudzwa kunzi vanofanirwa kumirira kuti vanhu vatange vasvika gumi kuti vabayiwe nhomba iyi. Mumwe mukoti anobaya nhomba ataura neStudio 7 asina kuda kubuda pamhepo atiwo nhomba yavanayo yeCovaxin haigoni kuvhurwa kana pasina vanhu vakakwana vekubaya nhomba iyi. Mukoti uyu ati vanonyora mazita evanhu vozovazivisa kuti vauye kuzobayiwa musi wakati kana vanhu ava vakwana gumiAtsanangurawo kuti vanonyora vanhu mazita vozovazivisa kana vakwana gumi. Nyanzvi munyaya dzehutano uye vachimiririra Chinhoyi mudare reNational Assembly, VaPeter Mataruse, vaudza Studio 7 kuti kumboshaikwa kwemishonga uku kunogona kuzokanganisa mashandiro akanaka enhomba. VaMataruse vatiwo zvekudzosera vanhu vambouya kuzobaiwa vasina kuwana nhomba zvinokonzerawo kuti vamwe vaore moyo vobva varega zvachose kubayiwa nhomba iyi. Imwe nyanzvi yezvehutano uye vakambove gurukota rezvehutano muhurumende yemubatanidzwa, Dr Henry Madzorera, vati pan homba dzakadai, zvipatara zvinofanirwa kuzivisa veruzhinji mazuva ekuenda kunobayiwa nhomba kuitira kuti vagare vakagadzirira. Mutauriri webazi rezvehutano, VaDonald Mujiri, vaudza Studio 7 kuti bazi ravo ranga risati rawana zvinyunyuto zvekuti vari kuda nhomba yeCovaxin vari kumiswa kwenguva yakareba vasati vabayiwa nhomba iyi. Zimbabwe yakatanga kutambira nhomba dzeCovaxin zviuru makumi matatu nezvishanu, 35 000, kubva kuIndia muna Chivabvu, uye yakava nyika yemuAfria kutanga kushandisa nhomba iyi. Zimbabwe ine mhando ina dzenhomba yeCovid-19 dzinoti Sinovax, Sinopharm, Sputnik V neCovaxin. Hurumende inoti vanhu vabayiwa nhomba yekutanga kusvika nezuro vakanga vava zviuru mazana manomwe nemakumi mapfumbamwe nezvivatu nemakumi manomwe nevanomwe 793,077, uye vabayiwa nhomba yepiri vava zviuru mazana mashanu nemakumi matanhatu nezvisere nezana nemakumi matatu nevatatu, 568,133. Hurumende inoti ine hurongwa hwekubaya vanhu nhomba yeCovid-19 vanosvika mamiriyoni gumi, kana kuti zvikamu makumi matanhatu kubva muzana zvevanhu vari munyika. Hurumende yakazivisawo nezuro kuti vanhu gumi nevapfumbamwe vakafa nechirwere cheCovid-19 nezuro, uye vanhu mazana masere nevapfumbamwe, 809, vakabatwa nechirwere ichi nezuro wakare. Vanhu vafa nechirwere ichi munyika yose vava chiuru nemazana masere nemakumi manomwe nevasere (1878) . Vanhu vabatwa neCovid -19 munyika yose vava zviuru makumi mashanu nezvina nemazana mana ane nemakumi manomwe nevana, 54, 474. Huwandu uhu hunotarisirwa kukwira nhasi manheru apo hurumende ichizivisa zvayawana nhasi. No media source currently available 	https://www.voashona.com/a/zimbabwean-wait-longer-than-expected-to-get-second-jab-of-covaxin/5954139.html
sports	MaChevrons ofara	  CHIKWATA chenyika checricket chemaChevrons chigere mudenga rechinomwe zvichitevera kukunda kwachakaita cheBangladesh mumitambo yeTwenty20 International Series (T20) pamwe chete neyeOne Day International (ODI).   MaChevrons ange aine makore anodarika mapfumbamwe asati ambokunda Bangladesh mumitambo yeODI, izvo akazoita svondo radarika apo akahwina mitambo miviri yavakatamba ndokuhwina series iyi vaine mumwe mutambo usati watambwa.   Mumitambo mitatu yeT20 yakatambwa nezvikwata zviviri izvi, maChevrons akahwina miviri, Bangladesh ndokuhwina mumwe chete kuchiti yeODI yatambwa kusvika pari zvino, maChevrons ahwina miviri (wechitatu wakatambwa bepa rino richitodhindwa).   Pamitambo iyi, mutambi wemaChevrons, Sikandar Raza ange achitamba seakasvikirwa izvo zvakamuona achitamba cricket inonwisa mvura ndokubatsira maChevrons kuhwina. Anotungamira maChevrons, Regis Chakabva anoti kuhwina kwavakaita kwakaunza mufaro mukuru kuchikwata chavo pamwe nevatsigiri sezvo nguva yange yareba vasati vambokunda Bangladesh.   Anoti kushandura kwavakaita matambiro chimwe chezvikonzero zvakabatsira kuti vahwine mutambo uyu. “Nguva yange yareba tichitatarika kukunda Bangladesh asi tadzoka, ndinoona kunge kushandura matambiro kwatakaita ndiko kumwe kwakabatsira kuti tinge tiri patiri nhasi, tichitamba mhando yecricket yepamusoro.   “Asi nguva pfupi yadarika tange tichibata mhando yecricket yepamusoro, uye Sikandar Raza semitambo yadarika, ange achitamba cricket zvinonwisa mvura. “Tinovimba kuti tikaramba takadaro tinoenda mberi tichisimukira sechikwata,” akadaro Chakabva.   Vatsigiri vecricket vamwe vange vachiti kudzorwa kwakaita Dave Houghton kuzorairidza maChevrons ndiko kumwe kwakabatsira kushandura matambiro emaChevrons ayo ange achingohwina mitambo yose yaange achitamba kunze kwemumwe weT20i uyo vakakundwa neBangladesh asi vakazohwina mutambo wose sezvo pamitambo mitatu maChevrons akakunda pamiviri.	https://www.kwayedza.co.zw/machevrons-ofara/
health	Zimbabwe Yova Nyika Yekutanga muAfrica Kubaya Vanhu Jekiseni reMushonga weHIV/AIDS	Zimbabwe nemusi weChina yakabatana nedzimwe nyika mukucherechedza World Aids Day vanorarama nehutachiona hweHIV/AIDS vachiti pane zvichiri kuda kugadziriswa kuti Zimbabwe izadzise donzvo rekupedza denda iri panozosvika 2030 . Zimbabwe ndiyo nyika yekutanga muAfrica kushandisa mushonga wejekiseni rekudzikisa hukasha hwechirwere cheHIV rinonzi cabotegravir uye nyanzvi dzinoti iri kuita zviri nani kurwisa denda iri kudarika nyika dzakawanda. Dunhu reSADC ndiro rine vanhu vakawanda vane chirwere ichi pasi rose zvikuru muSouth Africa. Vachitaura kumhemberero dzaitwa kuMarondera kuRudhaka Stadium nhasi mukuru weNational Aids Council, Doctor Bernard Madzima vatiwo zvakakosha kuti munhu wese akwanise kuwana rubatsiro kana ane chirwere cheHIV/AIDS vachiti izvi ndizvo zvinobatsira nyika kuti ikwanise kuzadzikisa chiga chekuderedza nekupedza kupararira kwehutachiona hweHIV/AIDS Vachitaura neStudio 7 Amai Martha Tholanah vave nemakore makumi maviri nerimwe vachirarama nehutachiona hweHIV/ AIDS vati Zimbabwe inofanirwa kugadzirisa matambudziko akadai sehurombo nemhirizhonga yekushungurudzwa kwevana vadIko pabonde mukuedza kuzadzikisa tarisiro yekupedza kupararira kwehutachiona hweHIV/AIDS. Amai Tholanah vatiwo mapiritsi anoshandiswa nevanorarama neHIV/AIDS anogona kukonzerawo mamwe matambudziko nekudaro zvakakosha kuti nyika iise zvirongwa zvinoita kuti vanorarama nehutachiona vaongororwe pachena nguva nenguva zvinhu zvakadai sechiropa neitsvo . Mumwezve anorarama nehutachiona hweHIV/AIDS Pastor Maxwell Kapachawo vati kupedza dambudziko rekupararira kwehutachiona zvakakosha kuti nyika igadzirise matambudziko arimunyaya dzezvehutano. Amai Olive Thabeni mukuru werimwe sangano rinoshanda nevanorarama neHIV/AIDS reLife Empowerment Support Organisation vati zvakakosha kuti vanhu vanorarama nechirwere ichi vabatsirwe kudzivirira zvimwe zvirwere zvakadai segomarara rechibereko pachena . Zuva reWorld Aids Day rinocherechedzwa musi wa1Zvita gore negore richishandiswa sezuva rekurangarira avo vakashaya ne kuda kwechirwere cheAIDS pamwe nekuyeuchidzana nezvechirwere ichi. Zuva iri rakatanga kucherechedzwa muna 1988 zvakurudzirwa nesangano rinoona nezvehutano pasi rese reWorld Health Organisation. Dingindira regore rino ririkukurudzira kuti munhu wese anorarama nehutachiona awane kubatsirika zvisinei nechimiro chake. No media source currently available	https://www.voashona.com/a/6859237.html
sports	Haisi nguva yekufunga nhabvu, asi upenyu: PSL	  PREMIER Soccer League (PSL) inoti ichamirira kuudzwa pamwe nekupihwa mvumo neSport and Recreation Commission (SRC) kuti nhabvu izotanga kutambwa zvekare zvichitevera kumiswa kwayakaitwa pamwe chete nemimwe mitambo apo mukombe weChibuku Super Cup wange uri pakati pekutambwa.   Nguva pfupi yadarika apo huwandu hwevanhu vari kubatwa nechirwere cheCovid-19 hwakatanga kukwira zvekare, SRC yakamisa mitambo yose kunze kweyezvikwata zvichamirira nyika zvinosanganisira maWarriors ayo ari kuSouth Africa uko ari mumitambo yeCosafa Cup kozoita chikwata chenyika checricket chemaChevrons chiri kubandana necheBangladesh mumitambo yeTest match, one day international netwenty20 series. Achitaura neKwayedza svondo rino, chamangwiza wePSL – Kennedy “Kenny” Ndebele – anoti sePSL, vari kukoshesa mitemo yose yeHurumende yekurwisa denda reCovid-19 uye havasi kufunga nezvekudzoka kwenhabvu pari zvino sezvo chinhu chikuru chavari kukoshesa utano neupenyu hweveruzhinji.   “Utano neupenyu hweruzhinji ndizvo zvakakosha panguva ino, saka ngatimbomire zvekufunga kuti nhabvu inodzoka rinhi kana kuti tichatanga kuitamba rinhi apo vamwe vanhu vari kufa.   “SePSL tiri kutevedzera zvose zvatinenge taudzwa kuti tiite neSRC neHurumende nekuti denda iri riri kuuraya vanhu uye nguva ino yatiri haina kumira zvakanaka zvachose. Kana nguva yekuti nhabvu ichidzoka ikakwana ndine chivimbo kuti SRC ichatizivisa ipapo tobva tasimudzira mutambo weChibuku Super Cup uyo watakambosendeka parutivi kwazvino.   “Ino inguva yekuti tichengetedze upenyu hweveruzhinji,” anodaro Ndebele. Ndebele anoenderera mberi achiti kudzoka kwenhabvu yePSL kuri mumaoko eSRC saka naizvozvo ivo vachangotevedzera gwara ravanenge vaziviswa kuti vagofamba naro.   “Zvinhu zvose zviri mumaoko eSRC, isu hatikwanise kupikisa mitemo yeHurumende. Covid-19 iriko uye kana zvichinzi mitambo imbomira kuitira kuti vanhu vachengetedzeke, ndizvo zvatinotevedzera izvozvo.   “Saka gwara ratichapihwa maringe nekuzodzoka kwenhabvu zvose zviri mumaoko eSRC, ndiyo inotiudza zvekuti totevedzera saizvozvo,” anodaro. Apo zvimwe zvikwata zvange zvichiendesa vatambi vazvo kunobaiwa nhomba yeCovid-19, Kwayedza yakaedza kubvunza kuna Ndebele kuti vari kuona sei mafambiro ari kuita nyaya dzekubaiwa kwenhomba yeCovid-19 muzvikwata zvavo uye zvikwata zvose zvati zvaenda here, iye ndokupindura achiti, “Panguva ino hatisati tave kukwanisa kutaura nezvenyaya iyoyo, tichazokuzivisai pamberi apo kuti zvingani zvabaisa vatambi vazvo nhomba yeCovid-19.   “Asi semutemo wenyika wekudzivirira kupararira kweCovid-19, zvakakosha kuti munhu wese anobaiwa nhomba yeCovid-19.”	https://www.kwayedza.co.zw/haisi-nguva-yekufunga-nhabvu-asi-upenyu-psl/
health	Vanhu Vokurudzirwa Kuvhenekwa Chirwere cheShuga neKudya Zvine Hutano	Zimbabwe nhasi yatabatana nenyika dzepasi rese kucherechedza zuva rechirwere cheshuga kana kuti World Diabetes Day veruzhinji vachikurudzirwa kuvhenekwa navanachiremba, kudya chikafu chine hutano uye chinoita kuti vasabatwe nedenda iri. Nyanzvi munyaya dzezvehutano dzashandisa zuva ranhasi kuongorora vanhu pachena pamwe nekuvadzidzisa pamusoro pudenda iri. Mumwe murapi pane chimwe chipatara chakazvimirira muHarare, Amai Fungai Priscillar Gomba vati hirwere cheshuga chiriri kupararira munyika asi munhu anogona kurarama pasina dambudziko kana atavedza dzidziso kubva kunana chiremba. Vanoti zvimwe zvikonzero zvinoita kuti vanhu vabatwe shuga kana kuti diabetes inyaya yekuzvarwa mumhuri ine nhoorondo yechirwere ichi, mararamire anoita munhu nechikafu chaanodya kana kuti kuti Lifestyle pachirungu. Vaenderera mberi vachiti vashandisa zuva ranhasi kungorora vanhu kuti vane denda iri here pamwe nekuti vangararame sei vasingapinde munjodzi. Imwe nyanzvi munyaya dzekuongorora zvirwere, VaEdmore Mahureva, vanoti vashandisa zuva ranhasi kuita ongororo dzakaita seHBCa1 yekungoora shuga yemunhu mukati memwedzi mitatu yapfuura uye vaita izvi pachena vachiti zvinobatsira kuti munhu azive pamire nedenda iri. Mutungamiriri wesangano remachiremba anoshanda akazvimirira, re Medical and Dental Private Practitioners Association Dr Johannes Marisa kuti nhasi vange vachibatsirawo vanhu pachena kuti vasafe nedenda iri. Amai Maonei Tiki avo vakabatwa shuga muna Chikumi gore rino uye vakatobviswa gumbo nekuda kwedenda iri vanoti vafara chose neruzivo rwavawana nhasi. Ambuya Agnes Zioni ndevamwe vari kurarama nedenda iri uye vanoti zvakakosha kutevedza dzidziso yanachiremba. Gore rapfuura, shuga yakauraya vanhu vanodarika zviuru zvitatu nemazana manomwe kana kuti 3,400 uye zvinofundidzirwa kuti denda iri rinobata munhu mumwe chete pavanhu gumi pasi rese. Zuva reWorld Diabetes Day iro rinocherechedzwa musi 14 Mbudzi, racherechedzwa pasi pendingindira rine chinangwa chekuti vanhu vawane zivo yakakwana kuti vakwanise kurapwa nekuita kurarama nzira dzinoita kuti denda iri risarambe richipararira kana kuti Education to Protect Tomorrow, Hatina kukwanisa kunzwa divi kana mashoko ehurumende pazuva iri sezvo mutauriri webazi iri VaDonald Mujiri vange vasati vapindura mibvunzo yedu patataenda pamhepo.	https://www.voashona.com/a/6834664.html
business	Vamwe Voyaura Zvichitevera Kupera kweMabasa nePamusana peCovid-19	Vanhu vakawanda vakarasikirwa nemabasa avo munguva ino yeCovid-19 vanoti vari kutambura zvikuru sezvo vasina chekubata. Mumwe wevanhu vakarasikirwa nemabasa, Va Luck Moyo, vanoti ivo nemhuri yavo vave kudya kamwe chete pazuva kubva pavakasiya basa kukambani yavaishandira. VaMoyo vanoti basa ravo rinokwanisa kuraramisa mhuri yavo asi ikozvino havakwanisi kuenda kunoita basa iri sezvo vasina tsamba inovapa mvumo yokuenda kunzvimbo yavanenge vadaidzwa. Mumwe akatarisana nedambudziko iri, Muzvare Melissa Jairosi, avo vane dhigiri reEngineering, vanoti vakapererwa nebasa muna Nyamavhuvhu gore rapera pakambani inoita zvokuvaka. Vanoti nekushaya chekuita, vakafunga kuita basa rekutengesa hembe dzemumabhero nemuriwo wavanotenga kuMbare, sezvo vari kushaya basa ravakadzidzira kuEngland. Mumwe mudzimai, Amai Mary Makuyana, vanoti vakamiswa basa vachangotanga kupfuya huku kumba kwavo zvokuti ndizvo zvave kuvararamisa. Asi vanoti bhizimisi radzikira nokuti vanhu vavaitengesera huku idzi kum hofisi emuguta vakamiswawo mabasa uye mahofisi makuru akavharwa kubva gore rakapera. Muzvare Dadiso Mudziwepasi vanoti vakadzingwa basa muchitoro chinotengesa zvokudya nembatya zvokuti vave kushanda mumba memumwe mudzimai ane tuckshop pamba pake, asi vanoti mari yavanotambira haisi kuvakwanira nemhuri yavo. Mutungamiri weZimbabwe Congress of Trade Unions, VaPeter Gift Mutasa, vanoti panofanirwa kuitwa hurukuro nehurumende kuti pawanikwe nzira dzokubatsira vanhu vane mabhizimisi akaparara uye nekubatsira vanhu vakadzingwa mabasa nenyaya yeCovid 19 iyo yakavharisa nyika. VaMutasa vanoti huwori ndihwo hwasvitsa nyika pairi nhasi nokuti zviri pachena kuti mabhizimisi ari kubudirira ane chekuita nevanhu vari kutonga nyika ino. Studio7 haina kukwanisa kuziva huwandu hwevanhu vakarasikirwa nemabasa avo nekuda kweCovid-19. Gurukota revashandi nemagariro evanhu akanaka, Professor Paul Mavhima, vakaudza Studio7 nguva pfupi yapfuura kuti hurumende ine hurongwa hwekubatsira vanhu vakarasikirwa nemabasa avo munguva ino yeCovid-19. Asi masangano anomirira vagari pamwe neevashandi munyika anoti hapana ruyamuro rwuri kupihwa vanhu nehurumende kuti vabatsirikane munguva ino. No media source currently available 	https://www.voashona.com/a/zimbabwe-struggle-following-company-closures-due-to-covid-19/5794349.html
politics	ZEC Inoramba Mashoko eKuti Vanhu Vavhota muSarudzo dzeBy-Election kuChipinge Ward 16 Vanga Vachimanikidzwa Kuratidza Pavavhotera	Sarudzo dzema by-elections dzaitwa nhasi kuChipinge Rural District Ward 16 nekuKariba Ward 5, dzinonzi dzafamba zvakanaka kunyange hazvo kuchinzi kwanga kuine huwandu hwevanhu vabatsirwa kuvhota, zvikuru kuChipinge. Zvinonziwo kuChipinge vamwe vanhu vanga vachiudzirwa pekuvhotera uye kuti vatore mifananidzo yemagwaro ekuvhotesa kana vasarudza vavanoda kuratidza kuti vavhotera ani. Asi Zimbabwe Electoral Commission, ZEC, yaburitsa mashoko ekuti manyepo kuti vanhu vavhota musarudzo yeWard 16 by-election kuChipinge Rural District vanga vachimanikidzwa kutora mifananidzo yemagwaro ekuvhotesa vachiratidza pavavhotera. Mashoko aburitswa nemukuru wezvesarudzo muZEC, VaUtoile Silaigwana, anoti vashandi veZEC vanoziva chose kuti zviri kunze kwemutemo wesarudzo kuti vanhu vatore mifananidzo panzvimbo dziri kuvhoterwa, kunze kwekunge vatopiwa mvumo. Vanotiwo zviri kunze kwemutemo kuti munhu aratidze paavhotera. Kunyange hazvo paita zvimhingamipinyi zvakadai, vanhu vanonzi vabuda kunovhota vane huwandu zvichienzaniswa nesarudzo dzema by-election dzadarika. Vanga vachitevera sarudzo idzi vari kuChipunge Rural District Ward 5, mukuru vesangano revechidiki rePlatform for Youth and Community Development, VaClaris Madhuku, vaudza studio 7 kuti dzafamba murunyararo asi vaona kuti vanhu vanga vachibatsirwa kuvhota vanga vakawandisa. VaMadhuku vatiwo vaona kuti madzimai ndiwo anga akawanda kudarika vanhu vose vavhota. KuKariba, mukuru anoona nezvemabasa musangano rinoongorora sarudzo, reElection Resource Centre, VaSolomon Bobosibunu, vanotiwo kunyange hazvo sarudzo dzose dzaitwa murunyararo, sangano ravo raona kuti vanhu vanga vachinovhota vari muzvikwata zvikwata, zvikuru kuChipinge, kuita sekunge vanga vachiita zvekutinhwa. VaKwikwidzana kuChipinge vanoti Amai Gladys Muposhi veZanu PF, Va Rapheus Sithole veCCC, VaRemeredzai Ziki veNational Constitutional Assembly pamwe naVaZachariah Sigauke vebato re Patriotic Zimbabweans. Vakwikwidzana kuKariba ndaVaKudakwashe mafusire veZanu PF naVaTonderai Chikwati veCCC. Zvabuda musarudzo zvanga zvisati zvaziviswa pataenda pamhepo. No media source currently available 	https://www.voashona.com/a/6671078.html
sports	Tino Kadewere ava kutambira kuSpain	  MUTAMBI wemaWarriors, Tinotenda Philana Kadewere, aendeswa kuchikwata cheReal Club Deportivo Mallorca chekuSpain nechikwereti uko achatambira nhabvu yake mwaka uno achibva kuOlympic Lyon.   Chibvumirano chiri kuona Kadewere achienda kuMallorca chinosanganisira kuti chikwata ichi chinogona kuzomutenga kuita mutambi wavo zvachose kana akatamba zvinogutsa mwaka uno.   Kadewere abva aita mutambi wekutanga kubva muZimbabwe achinotambira nhabvu yake muligi reSpanish LaLiga.   Kuendeswa kwaaita kuMallorca neLyon kunotevera kushaiswa mukana wekutamba kwaange achiita zvichitevera kudzoka kwaAlexandre Lacazette kuchikwata chekuFrance ichi.   Pamusoro pezvo, kuArsenal kune vamwe vatambi vanoti Karl Toko Ekambi anobva kuCameroon, Mathis Cherki wekuFrance naMoussa Dembele wekuFrance zvakare avo vange vachitambiswa pamberi pake.	https://www.kwayedza.co.zw/tino-kadewere-ava-kutambira-kuspain/
sports	MaChevrons osangana neIreland	   CHIKWATA chenyika checricket chemaChevrons chichatanga goredzva ra2023 nekusangana neIreland mumitambo mitanhatu inoti mitatu yeOne Day International (ODI) nemimwe mitatu zvakare yeTwenty20 International Games (T20).   Zvichitevera kudzoka kwakaita maChevrons kubva kuAustralia nguva yadarika kuWorld Cup uko akadadisa nekusvika kuSuper 12, uyu ndiwo uchaita mutambo wavo wekutanga gore rinotevera.   Zimbabwe Cricket yakazivisa kuti mitambo yemaChevrons neIreland yese yeODI neT20 ichatambirwa kunhandare yeHarare Sports Club.   Zvikwata zviviri izvi zvichitanga kubandana mumitambo yeT20 mazuva anoti 12, 14 na15 Ndira. Mitambo yeT20 painongopera, yeODI inobva yatanga uye ichatambwa nemusi wa18, 20 na23 Ndira.   Chikwata chaDave Houghton ichi chiri kutarisira kutanga goredzva nekuhwina mutambo uyu sezvo kubva pakadzoka murairidzi uyu, chakatanga kutamba cricket inonwisa mvura.	https://www.kwayedza.co.zw/machevrons-osangana-neireland/
politics	America Yovhota Musarudzo dza2020	Mamiriyoni nemamiriyoni evanhu ari kuvhota musarudzo dzemuAmerica dzemutungamiri wenyika, pamwe nedzenhengo dzeparamende. Asi maziso evakawanda akatarisira zvichabuta pakati pemumiriri weRepublican Party musarudzo yemutungamiri wenyika, VaDonald Trump pamwe nemumiriri weDemocratic Party musarudzo iyi, VaJoe Biden. Nzvimbo dzekuvhotera dzavhurwa mangwanani mumatunhu ose emuAmerica.  VaBiden vatanga zuva ravo nekupinda muchechi mudunhu ravo reDelaware uye vazopinda munzvimbo mbiri dziri mudunhu re Pennsylvania vachiona vanhu vari kuvhota, vasati vadzokera kudunhu ravo reDelaware. VaTrump, avo vanova mutungamiri weAmerica pari zvino, vatanga hurongwa hwavo nekutaura pachirongwa che Fox & Friends vachiti vachazivisa veruzhinji kana vachinge vakunda musarudzo.  Va Trump vashanyira muzinda wavo wesarudzo uri kunze kweguta reWashington, ndokubva vazodzokera kumba kwavo kumuzinda wemutungamiri weAmerica, we White House. VaBiden vanonzi vari kutarisirwa kuzivisa masangano enhau kuti vawana mavhoti anoita kuti vave mutungamiri wenyika. Sarudzo dzemuAmerica dziri kuitika panguva iyo nyika iyi yakatarisana nedambudziko rechirwere che Covid-19, icho chauraya vanhu banodarika zviuru mazana maviri nemakumi matatu nechimwe, kana kuti vanodarika 231,000. Zvisineyi nedenda iri, vanhu vanodarika mamiriyoni zana nemakumi mashanu vari kutarisirwa kuvhota musarudzo yegore rino. Asi zvichabuda musarudzo idzi zvichaburitswa pachitevedza mitemo yematunhu akasiyana siyana. Matunhu achatanga kuzivisa zvabuda musarudzo anosanganisira Florida, Georgia, Maryland, Pennsylvania, Delaware, Virginia, New York, Connecticut nemamwe. Kuti munhu adomwe semutungamiri wenyika akunda musarudzo, anofanirwa kunge awana mavhoti eElectoral College anodarika mazana maviri nemakumi manomwe.	https://www.voashona.com/a/america-votes-in-2020-elections/5646897.html
health	Vanhu Vatatu Vanofa neCOVID-19 paNguva Iyo Huwandu hweVari Kuwanikwa Vaine Denda Hwakwira	Bazi rezvehutano razivisa neChipiri mangwanani kuti vanhu vatatu vakafa neMuvhuro neCovid-19, uye huwandu hwevanhu vakawanikwa vaine denda iri Muvhuro wakare hwakakwira zvakanyanya kusvika pazviuru zviviri nemazana mashanu ane makumi mashanu nevashanu, kana kuti 2 555. Izvi zvakasiya vanhu vafa neCovid-19 vave pazviuru zvina nemazana manomwe nemakumi matatu, kana kuti 4 713, kuchitiwo vanhu vabatwa neCovid-19 kubva patanga chirwere ichi munyika vakasvika pazviuru zana nemakumi mana nechimwe namazana matanhatu nemumwe kana kuti 141 601. Vanhu mamiriyoni matatu nezviuru mazana masere nemakumi masere nezvitatu zvine mazana maviri nemakumi mashanu nevashanu, kana kuti 3,882 255 vakanga vabaiwa nhomba yekudzivirira COVID-19 pakupera kwezuva neMuvhuro. Vamwe mamiriyoni maviri nezviuru mazana masere nemakumi mapfumbamwe nezviviri zvine mazana matatu nemakumi matanhatu nevatanhatu, kana kuti 2,892 366, vakanga vabaiwawo nhomba yepiri sezvinokurudzirwa. Huwandu hwevanhu vakabatwa neCovid-19 uhwu huri kukwira kubva pamazana mashanu nemakumi maviri nevatatu, kana kuti 523, vakawanikwa vaine denda iri nemusi weSvondo, kuchitiwo neMugovera vanhu chiuru nemakumi masere nevaviri, kana kuti 1 082, vakawanikwawo vaine Covid-19. Hurumende yakazivisa svondo rapera kuti hutachiwana hweOmicron hwakanga hwawanikwa munyika pavanhu makumi mashanu vakavhenekwa kuMasvingo. Mukuru wesangano rinorwira hutano hwakanaka munharaunda, reCommunity Working Group on Health, VaItai Rusike, vanoti havasi kushamisika nekukwira kuri kuita huwandu hwevanhu vari kubatwa neCovid-19 mazuvano sezvo paine kuvarairwa kweveruzhinji kwakanyanya. VaRusike vanoti nekupinda munyika kwehutachiwana hweOmicron, veruzhinji vanofanirwa kuramba vachitevedzera nzira dzekudzivirira nadzo kupararira kweCovid-19, dzakaita sekugeza maoko, kupfeka mamasiki, kugara madaranganwa pamwe nekusaenda munzvimbo dzakawanda vanhu. No media source currently available 	https://www.voashona.com/a/zimbabwe-covid-19-omicron-4th-wave-positive-cases-rise/6342620.html
business	Vanhu Vofarira Hurongwa Hunokweretesa Mari Midziyo Ichiitwa Chibatiso	Vemabhizinesi madiki nemamwe achiri kusimukira vanoti vari kufara nechirongwa chebhanga guru renyika chekuti vakwanise kukwereta mari vachishandisa midziyo yavo sechibatiso. Izvi zvabuda pamusangano wezuva rimwe chete wapindwa nevamabhizinesi madiki uyo waitirwa kwaMutare. Vachitaura mushure memusangano uyu, mumwe muzvinabhizinesi, VaSondon Mugaradzoko, vati danho riri kutorwa nebhanga guru renyika richishanda nesangano reZimbabwe Association of Micro Finance Institutions, Zamfi, richabatsira zvikuru, sezvo mabhanga mazhinji achiomesera mabhizinesi madiki kana achida kukwereta mari kumabhanga aya. Mumwe apindawo mumusangano uyu, VaPeter Mavhiri, vatiwo kushandiswa kwezvipfuyo kunopa kuti vekumaruwa vakwanise kukwereta sezvo vasina maTitle Deeds pazvivakwa zvavo. Mukuru we Zamfi, Va Godfrey Chitambo, vanoti sangano ravo, iro rine nhengo zana neshanu, rakatanga hurongwa uhu mushure mekunge raona matambudziko ari kusangana nevemabhizinesi madiki ekuti vawane mari yekusimudzira mabasa avo apo vanenge vasina zvibatiso zvinodikanwa. Mumiriri webhanga guru renyika pamusangano uyu, Amai Grace Chiromo, vati kurerutsa kuwanikwa kwezvikwereti kuchapa budiriro munyika. Vatiwo vari mushishi kuti pave nemutemo wekutambira zvibatiso zvitsva izvi kuitira kuti zvicherechedzwe pazvibvumirano zvekukweretesana. Vanhu vangangosvika makumi manomwe vapinda mumusangano uyu, uye mumwe musangano wakadai uchaitwa kuMasvingo neBulawayo svondo rinouya. No media source currently available 	https://www.voashona.com/a/smes-collateral-reserve-bank/4069545.html
politics	Zanu PF Inoita Sarudzo dzeKutsvaga Hutungamiri hweMatunhu	Sarudzo dzebato reZanu PF dzekutsvaga vatungamiriri vematunhu dzaitwa nhasi mumatunhu ose emunyika, uye zvizhinji zvabuda musarudzo idzi zvihaziviswa mangwana. Munzvimbo dzakawanda muHarare dzinosanganisira Mbare neHopley vanhu vatanga kuvhota mangwanani sezvange zvakarongwa. Asi kune dzimwe nzvimbo dzakaita seMufakose vanhu vatanga kuvhota panguva dzekuma3 masikati zvekuti kusvika pari zvino vachiri kuverenga zvabuda musarudzo. Amai Lisa Makoni, vanove sachigaro wemadzimai muMaurice Nyagumbo district kuHarare South Constituency, vaudza Studio7 kuti sarudzo dzafamba zvakanaka munzvimbo mavo. Vachitaura mushure mekuvhota paStodart Hall kuMbare, mutevedzeri weWomen’s League muMbare 1 District, Ambuya Garise, vati sarudzo dzekutsvaga hutungamiriri hutsva hwedunhu ravo dzafamba zvakanaka kunyange hazvo pange paine vakawanda vari kuda zvigaro. Vamwewo ambuya vaudza Studio 7 kuti vanofara kuti sarudzo dzabuda zvakanaka uye vati vachagara paStodart Hall kudzamara zvabuda musarudzo zvaziviswa. Murongi wemisangano muZanu PF, VaMike Bimha, vati zvichemo zvavange vanzwa kusvika pari zvino ndezvekuti kune dzimwe nzvimbo vanhu vanooka kutanga kuvhota. Vati vange vakamirira kunzwa zvizere kubva kumatunhu ese munyika. VaBimha vatiwo vanotarisira kuti kuverengwa kwemavhoti kunopera mangwana. Kunyange hazvo sarudzo idzi dzichinzi dzafamba zvakanaka, vamwe vakabuda musarudzo idzi vati vaityityidzirwa. VaaLazarus Dokora vekuMashonaland Centra vanoti vakabuda musarudzo idzi sezvo zvinhu zvanga zvisina kumira zvakanaka. Nhasi, VaAbia Mujere vazivisa kuti havachapinda musarudzo, asi havana kupa zvikonzero zvakati tsvikiti. KuMashonaland East, VaOzias Bvute, vakarambidzwa kukukwidza zvisina tsarukano kunyange hazvo zita ravo raimbenge ratambirwa nePolitiburo. VaBimha vaudza Studio 7 kuti vanenge vatyityidzirwa vanofanira kumhan’ara kubato kuti vanenge vaita izvi vatorerwe matanho. Mune makwikwi anotyisa muZanu PF zvekuti pamatunhu ese munyika, VaLarry Mavhima, ndivo vega vakashaya anovakwikwidza pachinzvimbo chasachigaro wedunhu reMidlands. MuHarare mune vanhu vashanu vari kuda chigaro ichi vanoti, VaChris Chuchu, VaGoodwills Masimirembwa,VaGodwin Gomwe, VaJason Pasade naVaBoniface Karoro. No media source currently available 	https://www.voashona.com/a/zimbabwe-ruling-party-goes-for-provincial-elections/6372894.html
politics	Vanopikisa Vanoti VaMliswa Ndivo Vanofanirwa Kumirira Hurungwe West Kwete VaGuzah	Zimbabwe Electoral Commission, ZEC, iri kushorwa zvakanyanya nemabatiro ayakaita sarudzo yemuHurungwe West, uko inoti VaKeith Guzah veZanu-PF vakasarudzwa zviri pamutemo kunyange hazvo vange vasiri mugwaro revavhoti. ZEC inoti VaGuzah vakakumbira kuti vabviswe kuMagunje vachienda kuHurungwe West asi pakaita matambudziko pakuita izvi zvakapa kuti izvi zvisaitwe. Asi ZEC inoti kubvumidza kwayakaita VaGuzah kuti vavhoterwe musarudzo yeHurumengwe West zviri pamutemo. ZEC yatendawo kuti VaGuzah havana kukwanisa kuvhota nekuda kwekuti zita ravo rainge risiri mugwaro revavhoti mudunhu iri. VaGuzah vaudza Studio 7 kuti hapana chavangataure panyaya iyi pari zvino. Asi vakakwikwidza musarudzo iyi vakazvimirira, VaTemba Mliswa, vanoti VaGuzah havafanire kunge vachimirira Hurungwe West nekuti mapepa avo avakashandisa pasrudzo iyi akange asina kumira zvakanaka. No media source currently available Mutungamiri webato reNational Constitutional Assembly, NCA, uye vari muzvinafundo panyaya yemitemo, VaLovemore Madhuku, vanoti mashoko eZEC anoshoresa zvikuru. VaMadhuku vanoti kana VaGuzah zita ravorakanga risiri mugwaro revavhoti zvinoreva kuti havana kodzero dzekuvhoterwa mudunhu iri izvo zvinopa kuti VaMliswa vagadzwe semumiriri wedunhu iri muparamende. No media source currently available    	https://www.voashona.com/a/zimbababwe-politics/2832909.html
politics	Amai Makarau Vobvuma Kuti Chirongwa cheBVR Chine Zvinetswa	Sachigaro wesangano reZimbabwe Electoral Commission, ZEC, Amai Rita Makarau, vanoti matambudziko ari kusangana nevanhu vari kuvhota vange vakaatarisira sezvo chirongwa chavo chekunyoresa vavhoti chichiri kutanga. ZEC yakatanga kunyoresa vanhu kuvhota nemusi weMuvhuro kunyange hazvo vamwe vari kuchema chema kuti havana ruzivo rwakakwana nezvechirongwa ichi. Mimwe michina inonzi yange ichimboramba kushanda zvakanaka kumatunhu makumi matanhatu nematatu munyika yose. Amai Makarau vasimbisawo kuti vanhu vanokwanisa kunyoresa nezvitupa zvesimbi uye vanofanira kuuya netsamba dzinoratidza kwavanogara kuti vakwanise kukurumidza kunyoreswa. ZEC inoti inotarisira kuti muchina mumwe chete unge uchinyoresa vanhu makumi masere pazuva. No media source currently available 	https://www.voashona.com/a/zimbabwe-makarau-admits-brv-failures/4037116.html
health	Vari kuMaruwa Vokurudzirwa Kuzvidzivirira kuCovid-19	Kunyange hazvo denda reCovid-19 richiri munyika vanhu vakawanda kumaruwa ekuMashonaland East anosanganisira Murehwa vari kufamba vasina kuzvidzivirira kuchirwere ichi izvo zvinonzi nenyanzvi munyaya dzehutano zvinogona kukonzora kuparararira kwechirwere ichi. Vanhu vakawanda vekumaruwa vanoona sekuti vanhu vemumadhorobha ndivo vanonyanyobatwa neCovid-19. VaIrimai Chakaza, avo vanogara kuMurehwa West, vanoti vanhu vakawanda munzvimbo yavo havakosheshi zvekupfeka mamasiki munguva ino yekurwisa chirwere che Covid-19. VaChakaza vanoti vanozviza kuti chirwere ichi chinouraya asi havasati vaona pachakauraya izvo vati zviri kukonzera veruzhinji kuti vasatora matanho anokurudzirwa kupararira kwacho. Mumwe mugari, VaTakunda Mabaya, vanoti hapana kurudziro yakanyanya iri kuitwa kumaruwa sezvinoitwa kumadhorobha. Vanoti izvi ndizvo zviri kuita kuti vasaite hany’a nekutora matanho ekuzvidzivirira. Asi vachitaura nevatsigiri vebato ravo muzvimbo iyi, murongi wemisangano muMDC Alliance, VaAmos Chibaya, vakayambira vagari ava kuti vakoshese zvavanoudzwa nenyanzvi pamusoro pechirwere ichi vachiti chinouraya. Imwe nhengo yerimwe sangano rinoshandira kumaruwa eChipinge neChimanimani, VaOwen Dhliwayo, vanoti dambudziko rekusapfeka mamasiki ririko kwavanoshandira uye vanorwisana naro zuva nezuva. Vatiwo zvinoburitswa muongororo dziri kuitwa pamusoro pechirwere ichi zuva nezuva zvinoratiddza kuti chirwere ichi chakawandira kumaguta akaita seHarare neBulawayo izvo zvave kuita kuti vanhu varivare kumaruwa. Vaombove gurukota rezvehutano panguya yehurumende yemubatanidzwa, Dr Henry Madzorera, vaudza Stduio7 kuti zviri kuitika kumaruwa zvine ngozi yakakura. Dr Madzorera vanoti dambudziko iri rinowanikwawo mumisha inogara veruzhinji mumaguta uye chirwere ichi chinogona kuputika zvakare kana vanhu vakarega kutevedza zvakatarwa nebazi rezvehutano pamwe neWorld Health Organisation pakudzivirira Covid-19. No media source currently available 	https://www.voashona.com/a/zimbabwe-rural-residents-urged-to-wear-masks-during-civid-19-lockdown/5586019.html
