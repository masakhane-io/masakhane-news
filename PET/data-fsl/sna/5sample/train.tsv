business	Mari Yotadzisa Vakawanda Kuenda Kuzororo reEaster	Vanhu vakawanda vange vachikwira mabhazi vachienda kunotambira zororo reEaster kunzvimbo dzakasiyana siyana, kunyange hazvo vanga vachichema nerekushaya mari. Kunyange hazvo munyika vanhu vari kunetsekana kutora mari dzavo kumabhanga, change chiri chipata pata paMbare Musika vanhu vachikwira mabhazi vachienda kunzvimbo dzakasiyana siyana vachinoshanyira hama neshamwari. VaSteven Masocha vaudza Studio7 kuti vange vakatarisira kuti zororo reEaster richanakidza zvikuru. Asi izvi zvichakundikana sezvo vasina mari yakawanda. Mumwe mudzimai akwanisa kuenda kumusha kwake kuHurungwe, Amai Dorothy Jack, vati mushure mekutadza kuwana mari kubhanga kwavo, vakatozokwereta mari kuti vakwanise kuenda kuzororo. Muzvare Nomatter Chiwenga vatiwo zvange zvakaoma kuti vakwanise kuwana mari nokuti vaimukira husiki kuti vanomira mumitsetse kubhengi kwemazuva akawanda kusvikira mari yavaida yakwana. VaMambo Mandungu Mandedza varatidza kufara kuenda kumusha kwavo kwavakapedzesira kuenda makore masere apfuura. Vati kana vasvika kumusha kwavo vachauraya mombe kuti vafare nemhuri yavo pazororo reEaster iri. Baba Trymore Muvhunza vanoti vana vavo vatadza kuuya kubva kuBuhera nepamusana pekushaya mari. Asi Baba Gibson Chanakira vati vachazoenda kumusha kana zororo rapera sezvo vari mubishi rekutengesa zvinhu zvavo paMbare Musika. Kunyange hazvo vamwe vanhu vakwanisa kuenda kuzororo reEaster, ongororo yaitwa neStudio7 yaratidza kuti vanhu vakawanda vatadza kufamba nepamusana pekushaya mari iyo iri kunetsa kutora kumabhanga. No media source currently available 	https://www.voashona.com/a/zimbabwe-banks-have-no-money-for-easter-holiday-travellers/4324415.html
politics	America Yokurudzira Kuti Vatori veNhau Vasambunyikidzwa Vachiita Basa Ravo	Mugwaro ravakabudisa, mutevedzeri wemukuru wemapurisa eFederal Bureau of Investigation (FBI), VaWilliam Sweeney, vakati chikwata chinotsigirwa nehurumende yeIran chakaedza kubvuta mutori wenhau anogara muAmerica kuti vamudzorere zvechisimba kuIran. Mutori wenhau uyu ndiMuzvare Masih Alinejad, akazvarirwa kuIran asi ave mugari wemuAmerica. Kwemakore mazhinji, Alinejad akashanda semutori wenhau muIran, izvo zvakakonzera kuti hurumende yeIran ishatirwe naye pamusoro pezvaakange achibudisa pachena. Kubva zvaatiza kubva kuIran muna 2009, Alinejad ave nemukurumbira pa’social media’, paanogara achishora kumanikidzwa kwevanhukadzi muIran kuti vashandise jira rekuvhara misoro yavo, kana kuti hijab. MuAmerica, Alinejad anechirongwa chaanokokera panhephenyuro yeVoice of America. Mutauriri wemuzinda weWhite House, Amai Jen Psaki, vakashora Iran mukuronga kubvuta Alinejad, vachiti Iran inoda kunyaradza manzwi eavo vanoshanda murugare muIran nekune dzimwe nyika. Muongororo inonzi ‘2021 World Press Freedom Index’, yakaitwa nekunyorwa nesangano rinorwira kodzero dzevatori venhau, reReporters Without Borders, Iran iri pachinzvimbo chezana nemakumi manomwe nechina (174) kubva munyika zana nemakumi masere (180) dzinobvumira vatori venhau kushanda vakasununguka. Sangano iri rinoti, mukudzvanyirira vatori venhau, hurumende yeIran inoshandisa nzira dzechisimba, dzinosanganisira kuvabvunzurudza, kuvaisa mumajeri kana kuvauraya. Sekutaura kwakaitwa negurukota reAmerica rinoona nezvekudyidzana nedzimwe nyika, VaAntony Blinken, Iran haisi iyo nyika yega inoshungurudza nekumbunyikidza vatori venhau. VaBlinken vakati hofisi iri mubazi ravo yakabudisa zvayakawana muongororo yayakaita, inonzi Human Rights Report, inotatidza kuti vatori venhau vazhinji varikumbunyikidzwa nekuurairwa basa ravo. Sangano rinorwira kuchengetedza kwevatori venhau, reCommittee to Protect Journalists, rinoti muna 2020, huwandu wevatori venhau vakaurayirwa kuita basa ravo hwakapetwa kaviri, richiti vatori venhau vazhinji vakaurawa muMexico neAfghanistan. Sangano iri rinotivo huwandu hwevatori venhau vakasungirwa kuita basa ravo mugore ra2020 hwakasvika pahusina kumbosvika kubva zvavatanga kuongorora kunetseka pabasa kwevatori venhau, richiti vazhinji vevatori venhau vakasungwa muPeople’s Republic of China, Turkey, nemuEgypt. Mushure mekuziviswa kuti Iran yakange yaedza kumubvuta muAmerica, Masih Alinejad akataura pfungwa dzevatori venhau pasi pose achiti haazoregi kuita basa rake, sezvo zvese zvirikuitika kwaari zvichimusimbaradza. VaBlinken vanoti chokwadi chinobudiswa nevatori venhau chinobatsira mukuvaka hurumende dzejekerere, vachitizve vanokurudzira hurumende dzepasi pose kuti dzichengetedze vatori venhau uye kuti dzione kuti vatori venhau vanoita basa ravo pasina njodzi. No media source currently available 	https://www.voashona.com/a/america-usa-expresses-concern-about-reporters-welfare-worldwide/5976409.html
sports	Hazard asendeka shangu	asendeka shangu dzekutambira nyika yake yeBelgium.   Mutambi uyu (31) akasarudza kusatambira nyika yake apo ichange ichirwira kuenda kumutambo we2024 European Championships uye ne2026 World Cup.   Zvichitevera kuburitswa kwakaita chikwata chake kuWorld Cup kuQatar, Hazard asiya mushure mekutambira nyika yake kwemakore 14 apo ave kutarisira kumutsiridza hupenyu hwake hwenhabvu kuReal Madrid.   “Nhasi ndavhura chimwe chikamu. Ndokutendai nerudo,” Hazard anonyora paInstagram.   “Ndokutendai nerutsigiro rwenyu. Ndinokutendai nenguva yemafaro atakave navo kubva gore ra2008.   “Nhasi ndasarudza kusiya kutambira nyika yangu. Chikwata chitsva chevechidiki chagadzirira. Ndichakusuwai zvikuru.”   Bepanhau rekuBelgium Het Laastest Nieuws rakanyora kuti Hazard akange akurukura nevamwe vaanotamba navo nhabvu kuti anoda kusiya kutambira nyika yake kubva pavakaburitswa kuWorld Cup neCroatia.   Mazuva matanhatu akatevera, Hazard haana kushandura pfungwa dzake sezvo akabva azivisa vanhu 27.2 miriyoni vanomutevera paInstagram.   Matambiro ake muchikwata cheBelgium ange adzikira izvo zvakaona mutambo waakapedzisira kutambira nyika yake kuWorld Cup achipinzwa kwatambwa maminitsi anodarika 87 wave kunopera.   Akatanga kutambira Belgium aine makore 17 okuberekwa mugore ra2008 apo vakatamba neLuxembourg nemusi wa19 Mbudzi, 2008.   Mutambi uyu, uyo aimbove kuChelsea, akakwanisa kutambira nyika yake ka126, ndokunwisa ka33 uye achibatsira vamwe vatambi kunwisa ka36.   Hazard akatungamira Belgium ari kaputeni mumitambo 56. – SportsMail Football	https://www.kwayedza.co.zw/hazard-asendeka-shangu/
sports	‘Tambai bhora vakomana’	  CHIKWATA chenhabvu chenyika chemaWarriors chiri kupinda muhondo nhasi na3pm masikati apo chichasangana necheSenegal mumutambo wacho wekutanga weTotal Energy Africa Cup of Nations 2021.   Zvikwata zviviri izvi zviri muboka rimwe chete reGroup B umo mune zvimwe zvinoti Malawi neGuinea.   Mutungamiri weFriends of the Warriors – Edward Chimedza – anoti mutambo watsvuka ropa.   “Sevatsigiri venhabvu, tiri kufara zvikuru mutambo watange takamirira wasvika. Tinoti kumaWarriors basa ngaribatwe, musavhundutsirwe nemazita evatambi veSenegal. Isu titoriwo shasha uye kuti tive kumutambo uyu tinotorakidza kuti tiri nyanzviwo.   “Gore rino, kekutanga tinoda kuona chikwata chedu chichibudirira kubuda muboka racho chichifambira mberi mumutambo uyu.   “Asi tiri ipapo, tiri kukurudzira vatsigiri kuti ngaticherechedze mutemo, ngatisaungane asi tione mutambo uyu tiri kudzimba dzedu,” anodaro Chimedza.   Kuchiti mutsigiri mukuru wenhabvu ane mukurumbira – Adomsi Mukwasi – anoti maWarriors anotofanirwa kutokunya dzisimbe mumutambo uyu.   “Isu tiri kuti hatinei nemazita evatambi vari muchikwata cheSenegal, basa ngaribatwe maWarriors. Go Warriors Go, tinemi muhondo, Senegal ngairadzikwe pasi,” anodaro Mukwasi.   Chris ‘Romario’ Musekiwa, uyo akasimuka nezuro akananga kuCameroon kunotsigira maWarriors kumutambo uyu, anoti chikwata ichi chinoda rutsigiro rwakasimba.   “Vakomana vedu tinavo, ishuviro yedu kuti vabate basa sebasa. Gore rino, tinotarisira kuti ngavabude muboka ravo timbosvika kure kumutambo uyu,” anodaro Musekiwa.   Mutambo uyu uchange uri wechina maWarriors achisangana neSenegal uye pamitambo mitatu yadarika, chikwata chenyika ichi chakakundwa yose.   Kumutambo weAFCON, maWarriors akasangana neSenegal kaviri, ndokukundwa 2-0 mumitambo yose.   Zvakadaro, sangano reCAF rakazivisa kuti Senegal ichange isina vatambi vayo vane chitsama vanosanganisira Edourd Mendy weChelsea, Kalidou Koulibaly weNapoli naNampalys Mendy weLeicester City sezvo vakabatwa nedenda reCovid-19.	https://www.kwayedza.co.zw/tambai-bhora-vakomana-2/
business	Nyanzvi Dzinoti Hupfumi hweZimbabwe Hwonanga Kumakore eKare Aikwira Mitengo Katatu paZuva	Dzimwe nyanzvi munyaya dzezvehupfumi dziri kukurudzira hurumende kuti isimbaraze mabasa ekusimudzira makambani emunyika kuyedza kudzikisa mutengo wekukwira kwezvinhu kana kuti inflation uyo wananga kumawere zvekare. NeMugovera bazi reZimbabwe National Statistics Agency kana kuti Zimstats rakazivisa kuti mitengo yezvinhu kana kuti inflation yakwira kusvika pazvikamu mazana masere nemakumi matatu nemanomwe kubva muzana kana kuti 837, 53%. Muna Chikumi, mitengo yezvinhu yaive pazvikamu mazana manomwe nemakumi matatu nemanomwe kubva muzana kana kuti 35, 53%.  Izvi zvinorevei? Tabvunza nyanzvi munyaya dzezvemabhanga VaGilbert Muponda vanoti kushaya simba kwedhora remunyika kuri kupa kuti mitengo ikwire zvakanyanya. Asi pane zviri kuitwa here nehurumende kuona kuti hupfumi hwagadzirika? VaMuponda vanoti hurumende iri kuyedza kusimudzira mabasa ezvicherwa asi vachiti zvinoda kusimbaradzwa. Imwe nyanzvi munyaya dzezvehupfumi VaVictor Bhoroma vanoti kutengwa kwemafuta nedhora rekuAmerica kuri kupawo kuti mitengo iite chamurambamhuru. Nyanzvi munyaya dzezveupfumi vachishanda nesangano reLabour and Economic Research Institute of Zimbabwe Dr Chitambara vanoti mitengo zvikuru pamwedzi ikakwira kusvika pazvikamu makumi mashanu kubva muzana kwemwezdi yakati wandei Zimbabwe inenge yadzokera kumakore ekuma 2007 na2008 apo mitengo yezvinhu yaikwira katatu pazuva kana kuti hyperinflation. Munyori mukuru mune rimwe sangano revashandi reZCTU VaJaphet Moyo vanoti havana chivimbo neZimstats vachiti kuda kuteerera zvairi kuburitsa kuchengetesa bere chitunha. Vanoti mitengo yezvinhu inogona kunge yakawedzer kudarika zviri kutaurwa nebazi iri. VaMoyo vati Zimbabwe yave kutoteverana neVenezuela panyaya yekukwira kwemitengo yezvinhu. Inflation yekuVenezuela parizvino iri pazvikamu zviuru zvina kubva muzana kana kuti 4,000 percent. Nyika iyi neZimbabwe ndidzo dzazezesa pasi rose munyaya dzekukwira kwemitengo yezvinhu kana kuti inflation. No media source currently available    	https://www.voashona.com/a/nyanzvi-dzinoti-upfumi-hwezimbabwe-hwonana-kumakore-ekare-aikwira-mitengo-katatu-pazuva/5548612.html
sports	Zhoya apihwa ‘red card’ neFIFA	  AIMBOVE munyori mukuru wevaridzi vepembe kuZIFA, Obert Zhoya, akatemerwa zvirango zvekuti asave nechekuita nenhabvu kwemakore mashanu zvichitevera kubatwa kwaakaitwa nemhosva yekushungurudza zvine chekuita nebonde varidzi vepembe vechidzimai.   Akabva aripiswa US$20 400.   Zhoya akasiya chigaro chake muna Kubvumbi gore rino apo FIFA yakatanga kuferefeta nyaya yakaendeswa kwavari nevanhu vaimupomera mhosva.   Zhoya akawanikwa aine mhosva nesangano reFIFA Adjudicatory Independent Ethics Committee. Muchinyorwa, FIFA, iyo isingade kunzwa nyaya dzine chekuita nekushungurudzwa, inoti chikwata chaiferefeta nyaya iyi chakagutsikana nehumboo hwachakawana panyaya yaZhoya.   “Mushure mekunyatsoongorora humboo hwakabva kune vakashungurudzwa zvichitevera kuferefetwa kwakaitwa nyaya iyi, chikwata cheInvestigatory neAdjudicatory Chamber chakagutsikana kuti Zhoya akatyora mutemo weArticle 23 (Protection of physical and mental integrity), Art. 25 (Abuse of position) uye Article 13 (General duties) yeCode of Ethics,” chinodaro chinyorwa cheFIFA.   Zhoya akaziviswa nezvemutongo wake uyu nezuro, zuva iro pakabva patanga zvirango zvaakatemerwa. Aimbove shefu waZhoya, Bryton Malandule ari kupomerwawo mhosva yekushungurudza varidzi vepembe vachidzimai uye nyaya yake iri kuferefetwa.   Nyaya dzekushungurudzwa nenzira yepabonde munhabvu, kubva kuhutungamiri kusvika kuvatsigiri, huri kuwanda muZimbabwe zvekuti vanamazvikokota vanoti nyaya yaZhoya inofanirwa kuve mucherechedzo kune vangade kuzopara mhosva dzakadai mune remangwana.	https://www.kwayedza.co.zw/zhoya-apihwa-red-card-nefifa/
health	Madzimai Anoshanyira South Africa Onyunyuta neKurambidzwa Kupinda neMapiritsi eKuronga Mhuri	Madzimai ari kushanya kuSouth Africa haasi kufara nekutorerwa mapiritsi ekuronga mhuri kwaari kuitwa nevashandi vanoona nezvekupinda nekubuda kwevashanyi muSouth Africa. Madzimai aya anoti ari kubvumirwa kupinda nepakiti imwechete iyo inenge iyine mapiritsi anokwana mwedzi mumwechete. Madzimai aya anoti izvi zvinoita kuti azopedzesera oshandisa mapiritsi ekuronga mhuri ekuSouth Africa ayo vakawanda vanoti anovarwarisa zvinosanganisira kubuda ropa kwenguva yakareba. Amai Getrude Tarumbwa, avo vanodzidzisa kuPretoria, vanoti kurambidzwa mapiritsi akawanda anovakwanira kunozovamanikidza kunwa mapiritsi ekuSouth Africa ayo anovarwarisa, uye kubuda ropa rakawanda. Amai Tarumbwa vanoti munhu anofanirwa kubvumirwa mapiritsi anoenderana nenguva yaanenge abvumirwa kugara muSouth Africa. Izvi zvinotsigirwa naAmai Patricia Zuze, avo vanoenda kunotengesa zvinhu zvakaita semidziyo yemumba yakagadzirwa nemiti kuSouth Africa. Amai Zuze, avo vanogara mwedzi miviri kana mitatu vachitengesa, vanoti kutorerwa mapiritsi kutyorerwa kodzero dzavo uye vanozomanikidzwa kunwa mapiritsi ekuronga mhuri ekuSouth Africa avanoti anovarwarisa. Nekuda kwekurambidzwa kwemapiritsi akawanda pabhodha, mamwe madzimai ave kuita bhizinisi rekuenda nemapiritsi achinotengesera zvizvarwa zvemunyika zviri kuSouth Africa. Pakiti rimwe chete, iro rinopihwa pachena munyika rinotengeswa nemari iri pakati pemaRands zana nemakumi mashanu nemazana maviri zvichienderana nekuti munhu ari kuatengesera kunzvimbo ipi muSouth Africa. Amai Roselyne Chitani mumwe wemadzimai anotengesa mapiritsi ekuronga mhuri kuSouth Africa. Vatyairi vemabhazi anoenda kuSouth Africa vanoyambirawo vanhu vavanenge vakatakura zvinhu zvisingabvumirwe kupinda munyika iyi kuitira kuti vasazobatwa vachinzi vari kutakura vanhu vanopinda nezvinhu zvisingabvumirwe. Mutyairi webhazi reFirst Class, VaFrank Muguti, vachiyambira vashanyi vechidzimai kuti vasatakure mapiritsi ekuronga mhuri akawanda. Zvinhu zvakaita semufushwa, manhanga, nzimbe muriwo hazvibvumirwe kupinda nazvo pabhodha. Munhu anowanikwa nazvo anotorerwa uye haazobvumirwa kupinda munyika iyi musi waanenge abatwa. Munyori mubazi rezvehutano, Brg Gerald Gwinji, vanoti vachaongorora nyaya iyi vachiti hazvisi pamutemo kuti vanhu varambidzwe kana kuita zvinotadzisa kuti munhu atore mushonga wake sezvinenge zvataura chiremba. Hatina kunzwa divi reSouth Africa panyaya iyi. No media source currently available 	https://www.voashona.com/a/zimbabwe-south-africa-health-family-planning/4590908.html
health	Sangano reFamily Aids Caring Trust Rosvitsa Makore Makumi Matatu	Sangano reFamily Aids Caring Trust, FACT rapemberera kusvitsa kwaro makore makumi matatu raumbwa richipa vagari vekwaMutare mukana wekuvhenekwa pachena zvirwere zvakasiyana-siyana zvinosanganisira gomarara, HIV, kuchecheudzwa nezvimwewo. Vanhu vakawanda vemaMutare vafara zvikuru mushure mekubatsirwa nenyanzvi munyaya dzehutano pahurongwa hwekucherechedza mabasa anoitwa neFACT. Mumwe wevabatsirwa ndiAmai Bekiwe Mazuru avo vane gomarara. Amai Mazuru vati vafara nekubatsirwa kwavaita sezvo vasina mari yekuti vavhenekwe zvirwere. Studio 7 yataura nevabatsirwa avo vange vachirumbidza zvaitika izvi. Mumwe mugari wemuguta iri, VaAleck Matega, vafara zvikuru sezvo ivo nemhuri yavo, vabatsirwa pasina muripo. VaSolomon Makina, avo vanoshanda nesangano reFACT, vanoti chiitiko ichi chimwe chezvironga zvavari kuita mumatunhu akawanda munyika. Sangano reFACT rakatanga kwaMutare ndokuzopinda mumatunhu anoti Masvingo, Midlands, Mashonaland East neMashonaland Central. Chirongwa cheFACT, icho chapoindwa nevanhu vanosvika zviuru zviviri, change chichitsigirwa nemasangano anoti National Aids Council, UK-Aid, US Aid, Eco-Sure, Nyaradzo Funeral Service nemamwe, uye vaimbi, Killer T, Sir Calaz naHwindi President. No media source currently available 	https://www.voashona.com/a/fact-family-aids-trust-30th-anniversay/4087667.html
health	Vanhu Makumi Maviri neVaviri Vanowanikwa Vaine Chirwere cneCovid-19 muNyika	Bazi rezvehutano rakazivisa neChitatu kuti huwandu hwevanhu vabatwa nechirwere cheCovid-19 munyika hwakakwira kusvika pazviuru zvinomwe nemazana mashanu ane makumi mapfumbabwe nemasere, kana kuti 7 598 mushure mekunge vanhu makumi maviri nevaviri kana kuti 22, vawanikwa vaine chirwere ichi. Pavanhu ava vanhu makumi maviri nemumwe kana kuti 21 vagara vari munyika, mumwe chete ari akadzoka munyika kubva kuSouth Africa. Hapana munhu akshaya nechirwere ichi izvo zvakaita kuti vanhu vafa varambe vari pamazana maviri nemakumi maviri nevana, kana kuti 224. Vanhu vakanga vapona kubva kuCovid-19 kusvika neChitatu vanonzi vakanga vasvika pazviuru zvishanu nemazana masere ane makumi maviri nevatatu, kana kuti 5 823. Izvi zvakasiya vanhu chiuru nemazana mashanu nemakumi mashanu nemumwe, kana kuti 1 551 vachiri kurwara nechirwere ichi. Pasi rose vanhu vanodarika mamiriyoni makumi maviri nemapfumbamwe nezviuru mazana matatu nemakumi mapfumbamwe nezvisere kana kuti 29 398 000, vabatwa nechirwere ichi, icho chaurayawo vanhu vadarika zviuru mazana mapfumbamwe nemakumi matata zvine mazana mapfumbamwe kana kuti 930 900.	https://www.voashona.com/a/zimbabwe-covid-19-22-new-positive-cases/5586190.html
sports	Zvikwata zvorwira kupinda muPSL	  KUCHANGE kusingadanwe anonzwa svondo rino muDivision One kuSouthern Region apo Hwange FC ichasangana neAjax Hotspurs kuchiti ZPC Hwange ichitatsuranawo neIndlovu Iyanyathela.   KuSouthern Region, Hwange FC neZPC Hwange ndizvo zvikwata zviri kurwira kupinda muPremier Soccer League (PSL) gore rinotevera.   Zvikwata zviviri izvi zvasarirwa nemitambo miviri kuti paonekwe kuti ndechipi chikwata chichatevera Simba Bhora iyo yakabva kuNorthern Region, Green Fuel FC (Eastern Region) neSheasham FC (Central Region) izvo zvakatobudirira kupinda muPSL mwaka unotevera.   Mumitambo yesvondo rino, Hwange FC ikahwina mutambo wayo ukuwo nekune rimwe divi ZPC Hwange yokundwa, Hwange FC ndiyo inobva yahwina tikiti rekupinda muPSL mwaka unotevera.   Zvakadaro, svondo radarika chikwata cheSimba Bhora chakahwina tikiti rekupinda muPSL zvichitevera kukunda kwayakaita Commando Bullets 3-0 kuWadzanai Stadium kuShamva.   Simba Bhora yakakwanisa kuwana mukana uyu pamberi peGolden Eagles neHerentals U-20 izvo zvairwirawo kupinda muPSL gore rinotevera. Achitaura zvichitevera kupinda kwakaita Simba Bhora muPSL, murairidzi wechikwata ichi, Arthur Tutani, anoti mwaka wegore rino weRuyamuro Northern Region wange wakakura nekudaro waida kuti varwe semvumba.   “Mutambo wange wakaoma zvikuru, asi takaramba takangosona vanhu tichiziva kuti mujaho wakareba. Mujaho wacho wange wakareba saka takarwa kubva pekutanga kusvika kumagumo.   “Zvatave kupinda muPremier League seSimba Bhora, tinofanirwa kusimbisa chikwata chedu kuitira kuti chigokwanisa kumisidzana nezvimwe zvikwata zvemuPSL,” anodaro Tutani.	https://www.kwayedza.co.zw/zvikwata-zvorwira-kupinda-mupsl/
sports	ZVIBHAKERA ZVANDIRERA: MONALISA	SHASHA yetsiva yechidzimai, Monalisa “Queen of the Jungle” Sibanda, anoti hakuna chisingapere, naizvozvo vanhu ngavasanyanye kutya sezvo chirwere cheCovid-19 chichapera neimwe nguva.   Sibanda anotiwo mutambo wetsiva wakanaka uye kana ari iye, zvinhu zvabhadhara nekuti ari kurarama kubva mukukanda zvimbokoma zvematsenganzungu.   Vanhu vari mune zvemitambo vakawanda vakakanganiswa nedenda reCovid-19 sezvo mitambo mizhinji yakambomiswa nekuda kwechirwere ichi pasi rose izvo zvakonzera matambudziko makuru uye kushushikana kune vari mune zvemitambo.   Asi muhurukuro naQueen of the Jungle, anoti zvinhu zvose zvinoitika pasi pano zvine chirevo uye Mwari vachagadzirisa zvose zvigonaka.   “Zvinhu zvose zvinoitika pasi pano zvine chirevo, hazvingoitike. Matambudziko aya achapera uye Mwari vachatitungamirira kusvika zvanaka.   “Zvinonzi chisingapere chinoshura, saka iyo coronavirus (Covid-19) yatishungurudza iyi ichasvikawo pakupera,” anodaro.   Sibanda anozivikanwa ari iye mumwe wemadzimai kubva muZimbabwe vakaita mukurumbira achitamba tsiva izvo zvakamuona achitamba mitambo 25 muboka reamatuer akaihwina yose. Akazokwirira ndokutanga kukwikwidza muboka reprofessional achirwa muJunior weight akatamba mitambo 17 umo akahwina misere uye nemabhande anosanganisira reWorld International Boxing Association (WIBA), World Intercontinental Champion iro akahwina gore radarika kuNairobi, Kenya.   Shasha iyi haina kuenda kure nechikoro asi inoti ine mufaro mukuru muupenyu hwayo nekuti mutambo wetsiva wakaichengeta zvikuru uye nanhasi uchiri kungoira- ramisa.   “Tsiva ndiwo upenyu hwangu, kubva kare uye kusvika nanhasi mutambo uyu wandichengeta zvikuru. Ndinongotenda Mwari vakandipa chipo ichi nekuti handitombokwanise kuverenga ndikazvipedza zvose zvandakawana kuburikidza netsiva,” anodaro Sibanda.   Queen of the Jungle akakomborerwa nevanakomana vatatu uye vose vari kutevera mumatsimba ake ekutamba tsiva uye mukuru wacho ane makore 16 ekuberekwa ave kutokwikwidza muboka reamatuer.	https://www.kwayedza.co.zw/zvibhakera-zvandirera-monalisa/
health	South Africa Inoti Vabvakure Vachabaiwavo Nhomba yeCovid-19	Hurumende yeSouth Africa yakazivisa kuti vanhu vese vari mu South Africa vachakwanisa kubaiwa mushonga wenhomba, kana kuti vaccine, wekudzivirira chirwere che Covid-19. Izvi zvinotevera gurukota reSouth Africa rinoona nezvehutano, VaZweli Mkhize, vazivisa kuti South Africa ichangobaya mushonga uyu pazvizvarwa zveSouth Africa chete, kwete vabvakure. Mushure mekushorwa zvikuru nenyanzvi dzezvehutano nemasangano anorwira kodzero dzevanhu, mutungamiri weSouth Africa, VaCyril Ramaphosa, vakazivisa neMuvhuro kuti vanhu vakuru vose vari munyika iyi vachabaiywa mushonga uyu zvisinei kuti zvizvarwa zvekunyika ipi. Sangano reHuman Rights Watch, iro rakashoravo zvikuru hurumende yeSouth Africa payakange yataura zvekusarura vabvakure mukudzivirira chirwere ichi, rinoti izvi ndizvo zvinotarisirwa kuitwa munyika dzose, kusanganisa muSouth Africa. Mukuru weHuman Rights Watch kuchamhembe kwe Africa, VaDewa Mavhinga, vanoti sezvo South Africa ine mbiri yekusarura vabvakure, sangano ravo richange rakatarisisa kuona kuti South Africa inoita here kana kuti kwete, zvayavimbisa kuita izvi. No media source currently available 	https://www.voashona.com/a/zimbabwe-cyril-ramaphosa-uturn-on-vaccinating-non-south-africans-dewa-mavhinga/5762421.html
health	Zimbabwe Inocherechedza Zuva reChirwere cheRurindi Pasi Rose	"Zimbabwe yabatana nedzimwe nyika dzepasi rose mukucherechedza zuva rechirwere cherurindi, kana kuti World TB Day, pahurongwa hwaitirwa kuDzivaresekwa muHarare. Vachitaura pahurongwa hweWorld TB Day, gurukota rezvehutano, Dr David Parirenyatwa, vati vanhu vanofanirwa kubatana mukurwisa chirwere cherurindi icho chanetsa munyika. VaParirenyatwa vati nzvimbo dzakaita seMatabeleland North, Matabeland South neguta reBulawayo ndidzo dzinonyanya kuwirwa nedambudziko rechirwere ichi. Dr Parirenyatwa vatiwo chirwere ichi chakanyanya mumatunhu aya nokuti ari kumiganhu neSouth Africa, iyo ine vanhu vakawanda vane chirwere ichi. Vati Zimbabwe iri kurwisa zvakasimba chirwere ichi kuburikidza nekurapa vanhu pasina mubhadharo. Asi Dr Parirenyatwa vatiwo chirwere ichi chava kuramba kudaira mushonga, zvikuru kuvanhu vasingapedzi kunwa mishonga yavanenge vapihwa apo vanenge vachirapwa chirwere ichi. Dr Wilbert Bara, avo vanoshanda mubazi rehutano mukanzuru yeHarare, vatiwo chirwere cherurinda chinonyanya kubata varume kudarika vakadzi. Vatiwo chirwere ichi chakawanda munzvimbo dzakaita seGlenview, Budiriro, Hopley, Caledonia, Mbare nenzvimbo dziri kuHarare South. Dr Bara vati makiriniki ekanzuru yeHarare ava kushandisa mishina mitsva inokurumidza kubata chirwere cherurindi. Sangano reunited Nations rinoti vanhu zviuru zvina nemazana mashanu vanofa pazuva rega rega nechirwere cherurindi pasi rose. Dingindira rezuva iri gore rino rinoti “Wanted: Leaders for a TB-Free World."" No media source currently available "	https://www.voashona.com/a/zimbabwe-observes-world-tb-day/4314591.html
politics	Vanopikisa Voshora Dare reMakurukota raVaMnangagwa Rizere Varume Chete	Mapato anopikisa anoti haasi kutambira nemufaro dare remakurukota rakadomwa nemusi weChina nemutungamiri wenyika, VaEmmerson Mnangagwa. Makurukota aya ari kutarisirwa kutoreswa mhiko neMuvhuro. VaMnangagwa vakadoma dare remakurukota makumi maviri nevaviri, uye riine vanhukadzi vatatu chete vari mudare iri. VaMnangagwa vakadomawo makurukota ematunhu gumi zvichireva kuti makurukota pasi pehurumende yavo anenge ari makumi matatu nevaviri, kunyange hazvo makurukota anomirira matunhu asingapinde mudare remakurukota. Vakadzi vatatu vari mudare remakurukota ndiAmai Sithembiso Nyoni, gurukota rezvemadzimai nevechidiki; Amai Oppah Muchinguri Kashiri, gurukota rezvemamiririro ekunze uye Amai Priscah Mupfumira, gurukota rezvekushanyirwa kwenyika. Vanhukadzi vatatu vakaitwa makurukota ematunhu vanoti Amai Angeline Masuku (Bulawayo); Amai Rutendo Chikukwa (Harare), uye Amai Monica Mutsvangwa (Manicaland). Mapato anopikisa anoti VaMngangwa vaifanira kunge vakaremekedza zviri mubumbiro remitemo yenyika zvinovasungira kuti vaone kuti zvinzvimbo zvevanhukadzi zvawedzerwa muhurumende. Mutungamiri wechimwe ckwata chePeople's Democratic Party, PDP, Amai Lucia Matibenga, vanoti vakagara vazviona kare kuti VaMnangagwa munhu weZanu PF nokudaro havatarisiri kuona kushanduko inobva kumunhu weZanu PF. Chimwe chikwata che PDP chinotungamirwa naVaTendai Biti. Amai Matibenga vanoti vanhukadzi vacharemekedzwa zvido zvavo kana veruzhinji vakabvisa Zanu PF musarudzo dzegore rinouya. No media source currently available 	https://www.voashona.com/a/zimbabwe-opposition-blame-mnangagwa-maledominated-cabinet/4147481.html
politics	Vatsigiri veMDC-T Vorohwa paRufu neVatsigiri veZanu-PF kuShamva	"Vamwe vatsigiri veMovement for Democratic Change vakarohwa zvakaipisisa nemusi weChina kuMadziva, Shamva North, Mashonaland Central nevanofungidzirwa kuti vatsigiri veZanu-PF. Vanhu ava vakarohwa vachiviga imwe nhengo yebato iri yeWomens Assembly amai Evangalista Kaundikisa. Vamwe vakarwiswa vanosanganisa Senator Lilian Timveos. Asi mumwe mutsigiri weMDC-T Memory Mbondiya anonzi akakuvara akaendeswa kuchipatara. Amai Timveos vakaudza Studio 7 kuti vakatanga vatyisidzirwa kuti vainge vakapfeka hembe dzeMDC- T vasati vatanga kurwiswa. ""Ini ndakapona nepasaka reshumba sezvo ndakapotswa nedanda ndichida kurohwa. Ndakadonha ndokuzobatsirwa nevamwe vebato rangu."" Mai Timveos vakadaro. Vatsigiri veZanu-PF vanonzi vainge vasingadi kuti muchakabvu avigwe kumusha kwake uko vange vachiti hakuvigwe vanhu vanobva kubato rinopikisa. Mufi akatozovigwa mushure mekunge kwauya mapurisa kubva kuShamva Police Station. Mhirizhonga yezvematongerwo enyika inende yave kuramba ichiwedzera munyika ichinzi nevakawana iri kukonzerwa nevebato reZanu-PF. Vatsigiri veZanu-PF mumasvondo maviri apfuura vakarwisa vatsigiri veMDC-T kuKambuzuma nemusi weSvondo uye vakarwisawo vatsigiri veZimbabwe People First kuChinhoyi nemusi weChitatu. VaGilbert Kagodora, nhengo yeMDC yange iri parufu urwu vati Zanu-PF inotya kuti MDC ipinde mudunhu iri nekutya kukundwa musarudzo. No media source currently available Mapurisa ekuShamva anonzi akangonyora mazita evanhu vanonzi vainge vaita mhirizhonga vakati vachaaendesa kuLaw and Order. Hatina kukwanisa kubata mapurisa aya kuti tinzwe divi ravo. "	https://www.voashona.com/a/zimbabwe-matongerwo-enyika/3450395.html
business	Mitengo yeZvinhu Inokwira Izvo Zvoomesera Vakawanda	Mitengo yezvinhu munyika inonzi iri kuramba ichikwira izvo zviri kusiya vanhu vakawanda vari parumana nzombe. Gwaro rakaburitswa neZimbabwe National Statistics Agency, Zimstat, rinoratidza kuti mitengo yezvinhu yakakwira nezvikamu zviri pakati, zvinosvika 0,21 kubva muzana kubva mumwedzi waKurume wegore rapera kusvika Kurume wegore rino. Imwe nyanzvi mune zvehupfumi vachishanda nesangno reLabour and Economic Development Research Institute of Zimbabwe, Doctor Prosper Chitambara, vanoti zvinhu zvinogona kunge zvakaita kuti mitengo ikwire zvinosanganisira mafuta ekufambisa. Doctor Chitambara vanotiwo imwe nyaya inogona kunge iri yekuparurwa kwakaitwa mari yerudzi rwema bond note nehurumende, izvo zvakaita kuti mari iwande mumisika. Dzimwe nyanzvi mune zveupfumi dzinotiwo kudzikwa kwemutengo weStatutory Instrument 64, uyo unorambidza kupinzwa munyika kwezvigadzirwa zvekunze kunogona kunge kuine chekuita nekukwira kwemitengo uku. Zvekudya zvakaita semafuta ekubikisa zvinonzi ndizvo zvazara muzvitoro zvemunyika, asi mafuta anobva kunze achiri kuwanikwa mumisika mitema sezvo achiri kupinzwa munyika zviri kunze kwemutemo. Mitengo yezvinhu inonzi yakakwira kekutanga mukati memwedzi makumi maviri nemipfumbamwe mushure mekunge yadzikira zvakanyanya kutanga muna Kukadzi wegore ra2014. Izvi zvakaita kuti zvinhu zvigare muzvitoro zvisina anotenga sezvo mari yaitenderera munyika yaive shoma, kana kuti deflation. No media source currently available 	https://www.voashona.com/a/zimbabwe-politics-economy-inflation-chitambara/3813225.html
business	Musangano weKuzeya Matambudziko eNyika weZimbabwe National Agreement Platfrom Unoitwa muHarare	Musangano wekuzeya matambudziko akatarisana nenyika wanga uchiunganidza mapato ezvematongerwo enyika anopikisa, vedzisvondo, vashandi pamwe nevadzidzi wanga uchifanirwa kuitwa muHarare mangwanani eChishanu wakazononoka zvikuru mushure mekunge mapurisa ambourambidza achiti haana vanhu vakakwana vanokwanisa kuchengetedza runyararo. Musangano uyu wanga wakarongwa pasi pegungano reZimbabwe National Agreement Platform uchitungamirwa naBishop Ancelimo Magaya. Bishop Magaya vanoti vazoenda kumatare edzimhosva kuti vakwanise kupiwa gwaro rinovapa mvumo yekuita musangano uyu vasingambunyikidzw nemapurisa, inove kodzero yavo pasi pebumbiro remitemo idzva, iro rinopa munhu wese kodzero yekutaura zvaanoda kana kuungana. Mapato apinda musangano uyu, anosanganisira reMDC inotungamirirwa naVaMorgan Tsvangirai, pamwe nechikwata chePeople First icho chinonzi chinotungamirwa naAmai Joice Mujuru, iro svondo rapera vakabatana nevamwe vose ava mukusaina gwaro reNational Electoral Reform Agreement. Asi chikwata chePeople First hachina kuzopinda musangano uyu nezvikonzero zvisati zvazivikanwa. Gwaro iri rinomanikidza hurumende kuti itange yavandudza mitemo ine chekuita nesarudzo, sarudzo dza 2018 dzisati dzaitwa. Bishop Magaya vanoti mapurisa akavapawo chimwe chikonzero chekuti vakanga vasina kuzivisa huwandu hwevanhu vachapinda musangano uyu. Vanoti vanhu vazopinda musangano uyu vanogona kudarika chiuru, sezvo vamwe vanga vatoparara panguva yavazopiwa gwaro rekumatare edzimhosva. No media source currently available 	https://www.voashona.com/a/zimbabwe-politics-nera-police/3109301.html
business	Zimbabwe Yotenga Gorosi Kubva kuGermany neCanada	Sangano reGrain Millers Association of Zimbabwe rakazivisa kuti riri kuunza gorosi kubva kuCanada neGermany kuitira kuti munyika musashaikwe chingwa sezvo gorosi rave shoma munyika. Izvi zvinoitika panguva iyo mutemo wechingwa uri kunzi wave kukwira kubva padhora rimwe chete kuenda padhora nemasendi gumi nekuda kwekushaikwa kwegorosi munyika nekukwirawo kwezvimwe zvinodiwa pakugadzirwa kwechingwa. Sachigaro veGrain Millers Association Zimbabwe, VaTadzwa Musarara, vaudza vatapi venhau nhasi kuti gorosi rave shoma chaizvo munyika uye mamwe makambani anoita zvekugaya gorosi akatomira basa izvo zvakazoita kuti vatenge gorozi kubva kuCananda neGermany. VaMusarara vatenda banga reReserve Bank nekuvapa chimwe chikamu chemari yekunze kuti vabhadhare gorosi iri uye vati bhanga iri rinotarisirwa kubhadhara mamiriyoni manomwe nezviuru mazana mashanu zvemadhora zvasara kumakambani akavatengesera gorosi aya kuitira kuti richitange kupinda munyika. Vanoti pane chikepe chine zviuru makumi matatu zvegorosi chakatomira kuBeira uye vachatanga kutakura gorosi iri kana RBZ yabhadhara mari mangwana. VaMusarara vati kunyange hazvo nyika ichida matani anodarika zviuru makumi matatu egorosi, vari kuunza gorosi shoma rinokwanisa kutakurwa nezvikepe zvinosvika paBeira. Vatiwo huwandu hwevanhu munyika huri kuramba huchikwira izvi zvinoita kuti chikafu chavanoda kudya chiwande. VaMusarara vatiwo kunyange nyika ikarima gorosi rakawanda sei, icharamba ichitenga gorosi rekunze sezvo pakubika chingwa pachishandiswa zvikamu makumi matatau kubva muzana zvegorosi remuno chete. Vati zvimwe zvikamu zvegorosi remuno zvinoshandiswa kugadzira furawa inogadzira mabhisikitis nezvimwe. Vanoongorora nyaya dzehupfumi, VaMasimba Kuchera, vaudza Studio 7 kuti zvinokatyamadza kuti nyika inoramba ichiita dambudziko rezvinhu zvakaita segorosi kana chingwa asi iyo hurumende ichagara ichipa vanhu mbeu, zvekurimisa, matarakita nguva nenguva. Gurukota rezvekurima, VaPerence Shiri, vakaudzawo bepanhau reHerald kutanga kwesvondo rino kuti hurumende ichaedza napose painogona kuona kuti gorosi rekubika chingwa rawanikwa munyika. No media source currently available   	https://www.voashona.com/a/zimbabwe-grain-millers-to-import-wheat-from-canada-and-germany-tadzwa-musarara-masimba-kuchera/4570671.html
politics	Britain Inoti Inoshuvira Sarudzo Dzakachena muZimbabwe	Mumiriri weBritain muZimbabwe Amai Catriona Laing vanoti nyika yavo inoshuvira kuti muZimbabwe muve nesarudzo dzakachena dzinotambirwa nevanhu vose vachiti Britain iri kutarisa nemaziso matsvuku kuti hurumende ichawana sei michina yeBiometric Voter Registration. Vati nyika yavo inonzwisisa kuchema-chema kwemapato anopikisa panyaya yekuti michina iyi inofanirwa kuwanikwa nenzira yakajeka.\n\nVachitaura neStudio 7 parutivi pechiitiko chekukumikidzwa zviri pamutemo kwembatya nemimwe midziyo inoshandiswa pakurwisa moto muBulawayo nemusi weMuvhuro Ambassador Laing vati nyika yavo inoshuvira kuti Zimbabwe itevedzere hwaro hwesarudzo hwenyika dzeSADC uyewo kuti iteerere zvakataurwa nevesangano reAfrican Union kuti zvinofanirwa kugadziriswa kuti munyika muve nesarudzo dzakachena.\n\nAmai Laing vati hururmende yeBritain haingakwanise kupindira padanho rakatorwa nehurumende rekuti ndiyo ichatenga michina inoshandiswa pakuita Biometric Voter Registration asi vati muzinda wavo uri kutevera wakatarisa nemaziso matsvuku kuti izvi zvichaitwa nenzira yakajeka. Amai Laing vange vari munyarikani pachiitiko chekukumikidzwa kwembatya nemichina inoshandiswa pakurwisa moto kukanzuru yeguta reBulawayo nevesangano reOperation Florian rinove sangano rekuBritain rinoshanda rakazvimirira rega mukubatsira vanhu vemunyika dzakasiyana-siyana munya dzekurwisa moto.\n\nAmbaasador Laing vatenda vaShephard Ndlovu vanove chizvarwa cheZimbabwe asi vachishanda vari kuBritain avo vakabatsira kuti hukama pakati pekanzuru yeguta reBulawayo nesangano reoperation Florian huvepo. Vati kunyange hazvo hukama pakati pehurumende yeZimbabwe neyeBritain huchimbonetsa rubatsiro rwakapiwa nesangano reOperation Florian hunoratidza kusimba kunoramba kwakaita hukama pakati pevanhu venyika mbiri idzi.\n\n\nKanzuru yeguta reBulawayo yakatanga hukama nesangano reOperation Florian mugore ra2009 uye kubvira muna 2011 kusvika pari zvino, kanzuru iyi yawana motokari gumi dzekurwisa moto uye vashandi vayo vachidzidziswawo nezvekurwisa moto.\n\nVaMartin Moyo meya weguta reBulawayo vati rubatsiro rwavari kuwana kubva kusangano reoperation Florian rwakakosha zvikuru kuchitariswa dambudziko rekushikwa kwemari munyika vachitiwo rubatsiro urwu runoita kuti guta ravo rifambirane nemamwe maguta pasi rose munyaya dzekurwisa moto.\n\nPasi pehukama hwesangano reOpertaion Florian kanzuru yeguta reBulawayo yave kushanda nemamwe makanzuru emamwe madhorobha uye kwemavhiki maviri apfuura, vamwe vashandi vezvemoto vemakanzuru aya vange vachiita zvidzidzo zvakasiyana-siyana zvine chekuita nekudzivirira moto.\n\nVaKhumbulani Ndlovu avo vanove Leading Fire Officer muguta reBulawayo vaudza Studio 7 kuti vari kufara zvikuru nezvidzidzo zvaawana uye vave neshungu dzekushandisa zvavakadzidza kuti vabatsire vagari vemuBulawayo.\n\nRubatsiro rwawanikwa nekanzuru yeguta reBulawayo kusvika pari zvino rwakakosha madhora anopfuura mamiriyoni maviri nezviuru mazana mashanu. No media source currently available 	https://www.voashona.com/a/zimbabwe-matongerwo-enyika/3783932.html
politics	Mutungamiri weBotswana, VaMokgweetsi Masisi, Voshanyira Zimbabwe	Mutungamiri weBotswana, VaMokgweetsi Masisi, vasvika munyika umo vari kutarisirwa kupinda mumisangano neChina wekuchanyorerana zvibvumirano nemumwe wavo, VaEmmerson Mnangagwa. Makurokata enyika mbiri idzi anowona nezvekudyidzana kwenyika vaita misangano yavo neChitatu vachigadzirira musangano mukuru wevatungamiri wenyika mbiri idzi uchaitwa neChina. Mashoko aburitswa anoti VaMnangagwa naVaMasisi vachanyorerana chibvumirano chekukweretesa mari makambani emuZimbabwe sezvo zvinhu zvisina kumira zvakanaka muZimbabwe. Asi mashoko ari kubva kuBotswana anoti hapana mari ichapihwa Zimbabwe sezvo zvakambenge zvawirirana pakutanga, zvashanduka. Munyori mubazi rezvekudyidzana nedzimwe nyika, VaGaeimelwe Goitsemang, vaudza nhepfenyuro ye Yarona FM kuti chibvumirano chakanga chaitwa neZimbabwe nenyika yavo chekuti Botswana ikweretese Zimbabwe mamiriyoni mazana mashanu emadhora ekuAmerica, hachisipo. Mari iyi yaifanirwa kushandiswa mukuvandudza kucherwa kwemangoda kuitira kuti nyika iwane mari kubva mumangoda ayo ari muminda yekwaMarange. Studio7 haina kukwanisa kubata munyori mubazi rezvekuburitswa kwemashoko, VaNick Mangwana kuti tinzwe divi rehurumende panyaya iyi. Mukuru wesangano reLabour and Economic Development Research Institute of Zimbabwe, VaGodfrey Kanyenze, vanoti misangano yakadai yakakosha mukugadzirisa hukama hweZimbabwe neBotswana. VaKanyenze vanoti zvichabuda mumusangano pakati pevatungamiri vaviri ava zvinokwanisa kujekesa hudzamu hwekudyidzana nekugarisana kweZimbabwe neBotswana sezvo vatungamiri venyika mbiri idzi vachiri vatsva vose. No media source currently available 	https://www.voashona.com/a/zimbabwe-botswana-africa/4806627.html
