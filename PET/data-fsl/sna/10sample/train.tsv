health	VaChiwenga Vokurudzira Kuti Vanhu Vangwarire Covid-19	Mutevedzeri wemutungamiri wenyika, VaConstantino Chiwenga, vanoti veruzhinji vanofanirwa kuramba vakangwarira kurwisana nechirwere cheCovid-19 sezvo chiri kuramba chichitekeshera pasi rose. Vachitaura semunyarikani pakuparura chirongwa Covid-19 Charity Cycling Campaign muBulawayo, VaChiwenga vati veruzhinji munyika havachakoshesi kutevedzera zvinokurudzirwa kuitwa nevehutano pakudzivirira kutapuriranwa kwehutachiwana hwecoronavirus uho hunokonzera chirwere cheCovid-19. VaChiwenga, avo vanovewo gurukota rezvehutano, vati Covid-19 iri kudzoka nehukasha kunyanya kunyika dzekumadokero vakayambira veruzhinji kuti vasaite sekuti chirwere ichi hachisisiko. VaChiwenga vati zviri kubuda pakuongorora chirwere cheCovid-19 munyika zvinoratidza kuti huwandu hwevanhu vanobatwa nechirwere ichi munyika huri kukwira kupfuura huwandu hwevanhu vanobatwa nechirwere ichi vabva kunze kwenyika. Vati muAfrica, South Africa ndeimwe yenyika dziri kubatwawo nechirwere ichi vakatiwo sezvo zvizvarwa zvemuZimbabwe zvakawanda zviri muSouth Africa, zvakakosha kuti veruzhinji vangwarirewo chirwere ichi. VaChiwenga vati muBulawayo kunyanya dambudziko rekushaikwa kwemvura rinoisa vanhu panjodzi yekubatwa nechirwere cheCovid. Vati hurumende iri kuita zvose zvainogona kuti igadzirise dambudziko iri asi havana kutsanangura zvizere. Vanhu gumi nevanomwe vachachovha mabhasikoro kubva muBulawayo vachienda kuHarare senzira yekukurudzira veruzhinji kuzvidzivirira kubva kuchirwere ichi. Mukuru wesangano reRotary Club International muBulawayo, VaAlbert Mkandla, avo vakabatsira kuronga chirongwa ichi vaudza Studio7 kuti vaona iyi iri nzira inogona kubatsira kuti vanhu varambe vachikoshesa kudzivirira chirwere cheCovid-19. Gurukota rezvemitambo, Muzvare Kirsty Coventry, pamwe nemutevedzeri wegurukota rezvemaindasitiri, VaRaj Modi, vabatana naVaChiwenga mukusangana nevachachovha mabhasikoro ava mushure mekunge mutevedzeri wemutungamiri wenyika vaparura chirongwa ichi. Mumwe wevachovhi vemabhasikoro ari muchirongwa ichi, Nqobani Gatsheni, ati ari kufara zvikuru kuve muchirongwa ichi chekukurudzira veruzhinji kuti varambe vachirwisa chirwere cheCovid-19. Vachovhi ava vachabva muguta reBulawayo mangwana mangwanani uye vanotarisirwa kusvika muHarare mushure memazuva matanhatu. Zimbabwe yave nevanhu mazana maviri nemakumi mashanu nevashanu vafa nechirwere cheCovid-19, uye vanhu zviuru zvisere nemazana matanhatu nemakumi mapfumbamwe nevatanhatu, vakabatwa nechirwere ichi munyika yose. No media source currently available 	https://www.voashona.com/a/zimbabwe-vice-president-warns-people-against-complacency/5659910.html
health	Danho reHurumende reKumira Kubaya Nhomba yeCovid-19 Yetatau Parizvino Rotambirwa neImwe Nyanzvi	Vaimbova mukuru wechipatara cheChitungwiza Dr Enoch Mayida vanoti vanowirira nedanho rehurumende rekuti pari zvino imbosimbaradza hurongwa hwekubaya vanhu nhomba dzeCovid-19 mbiri pasati pabayiwa nhomba nhatu sezvave kuitwa kune dzimwe nyika dzakaita seAmerica. Nyika dzakabudirira dziri kubaya nhomba yetatu kune vakwegura nevanoshanda muzvipata sezvo zviri kunzi zvinobatsira masoja emuviri. Dr Mayida vaudza Studio 7 kuti vanotenderabna nezvakataurwa panhepfenyuro ino nemukuru anoona nezvekudzivirirwa kwechirwere cheCovid-19 Dr Agnes Mahomva kuti vakoshese kubaya vanhu nhomba kaviri parizvino. No media source currently available Bazi rezvehutano rinotiwo vanhu mamiriyoni matatu nezviuru mazana maviri negumi nevana zvine mazana mana nemakumi manomwe nemanomwe kana kuti 3 214, 477 vabayiwa nhomba yekudzivirira Covid-19 kekutanga. Vabayiwa nhomba kaviri sezviri kukurudzirwea vave mamiriyoni maviri nezviuru mazana mana nemakumi manomwe nemaviri zvine mazana masere nemakumi mashanu nemapfumbamwe kana kuti 2, 472, 859. Hurumende inoti ine hurongwa hwekubaya vanhu mamiriyoni gumi nhomba kana kuti zvikamu makumi matanhatu kubva muzana kuti inyatsoshande sezvinotarisirwa. Bazi rezvehutano rinotiwo vanhu vaviri vakafa neMugovera nechirwere cheCovid-19 zvasiya vafa nechirwere ichi kubva zvachatanga kupararira gore rapera vave zviuru zvina nemazana matanhatu nemakumi mashanu nevanomwe kana kuti 4, 657. Vanhu makumi mana nevasere vakabatwa nechirwere ichi zvasiya vabatwa nacho vave zviuru zana nemakumi matatu nemaviri zvine mazana matatu nemakumi matatu nematatu kana kuti 132,333.	https://www.voashona.com/a/danho-rehurumende-rekumira-kubaya-nhomba-yecovid-19-yetatau-parizvino-rotambirwa-neimwe-nyanzvi/6274232.html
business	PTUZ Inoti Hurumende Yasarirwa neMazuva Matatu Chete Kuti Varairidzi Varamwe Mabasa	Rimwe sangano rinomiririra vadzidzisi, reProgressive Teachers Union of Zimbabwe, PTUZ, rayambira hurumende kuti yasarirwa nemazuva matatu chete kuti igadzirise zvichemo zvevarairidzi. Izvi zvinotevera mazuva gumi nemana akapiwa hurumende nevashandi vayo ekuti igadzirise zvinhu, kukundikana kwayo voramwa mabasa. Vashandi vehurumende vari kuda kuti vawedzerwe mari dzemihoro, uye kuti vatambiriswe mihoro yavo nemari dzekuAmerica. Mutungamiriri wesangano iri, Doctor Takavafira Zhou, vanoti hurumende haidi kuteerera zvichemo zvevarairirdzi asi inoda kusvitsa vashandi pakuramwa mabasa, zvinove izvo zvichaitika kutanga musi weMuvhuro svondo rinouya kana vakasawirirana pakupera kwezuva neChishanu svondo chino. Doctor Zhou vanoti varairidzi vakawanda havana kuenda kumabasa kubva svondo rapera sezvo vakasanganawo nekuratidzira kwemazuva matatu kwakashevedzerwa nesangano reZCTU. Vanoti nhengo dzavo dzakanga dzagara dzisingaende kumabasa mazuva ose sezvo dzakasunga kuti dzichange dzichishanda zuva rimwe chete pasvondo kusvika hurumende yagadzirisa zvichemo zvavo. No media source currently available  	https://www.voashona.com/a/zimbabwe-ptuz-government-strike/4753274.html
politics	Hama dzaVaLavender Chiwaya Dzinoti Mapurisa Adzirambira Mutumbi weMufi	Paita makakatanwa akaipa pakati pemapurisa nemhuri yenhengo yeMDC Alliance, VaLavender Chiwaya, avo vakawanikwa vakafa neChishanu mangwanani. Makakatanwa aya atanga zvichitevera kutadza kuitwa ongororo yekuti chakakonzera kufa kwaVaChiwaya chii, kana kuti post-mortem neMugovera pachipatara chemuKaroi. Mushure mekutadza kuuya kwachiremba anoongorora mitumbi yevanhu vanenge vafa nedonzvo rekuona chinenge chauraya munhu, pazorongwa kuti mutumbi uyende kuHarare asi pashaikwa motokari inotakura chitunha. Hama dzemufi dzabva dzati zviri nani dzivige hama yadzo, asi mapurisa aramba kutambira izvi achiti ari kutevedza mutemo unobata mavigirwo anoitwa munhu anenge achifungidzirwa kuti akapondwa. Mutauriri wemhuri uye vari mukoma wemufi, VaJohannes Chiwaya, vati\nhavasi kufara nekurambirwa nemutumbi kuri kuitwa nemapurisa vachiti hapana chichashanduka.\n\nVaChiwaya vati varombo zvekuti havana mari yekutenga zvekudya kana\nrufu rwukatora nguva yakareba, uye munguva ino yeCovid-19, vanhu havafanirwe kuungana kwenguva yakareba. Asi mutauriri wemapurisa mudunhu reMashonaland West, VaIan Kohwera,\nvati mapurisa ane kodzero yekuti ongororo iyitwe zvichienderana\nnemafiro anenge aita munhu. Danho ratorwa nemapurisa rasiya vanhu vakapatsanurana vamwe vachiti\nvanotsigira danho remapurisa kuitira kuti pabude chokwadi kuitira kuti vanhu vasapumhana uroyi sezviri kuitika, asi vamwe vachiti mufi akaurayiwa nekuda kwenyaya dzezvematongerwo enyika, uye hapana chazvinobatsira kumirira ongororo yachiremba. VaChiwaya, avo vanga vari sachigaro weMDC Alliance we Ward 4 muHurungwe, uye vari kanzura, vakawanikwa vakafa neChishanu mangwanani pedyo nepamba pavo muKaroi mudunhu reMashonaland West. Matauriri wemapurisa munyika, VaPaul Nyati, vazivisa kuti mapurisa ari kuferefeta nyaya iyi, uye ane ruzivo rwezvakaitika manheru eChina apo VaChiwaya vanonzi vakatenga chibage chakagochwa pamwe nezvinodhaka vachibva vaoneka shamwari dzavo vachiti vava kuenda kumba. No media source currently available 	https://www.voashona.com/a/family-of-mdc-activist-accuse-police-of-refusing-to-handover-the-deceased-body/5554006.html
politics	Britain Inoti Inoshuvira Sarudzo Dzakachena muZimbabwe	Mumiriri weBritain muZimbabwe Amai Catriona Laing vanoti nyika yavo inoshuvira kuti muZimbabwe muve nesarudzo dzakachena dzinotambirwa nevanhu vose vachiti Britain iri kutarisa nemaziso matsvuku kuti hurumende ichawana sei michina yeBiometric Voter Registration. Vati nyika yavo inonzwisisa kuchema-chema kwemapato anopikisa panyaya yekuti michina iyi inofanirwa kuwanikwa nenzira yakajeka.\n\nVachitaura neStudio 7 parutivi pechiitiko chekukumikidzwa zviri pamutemo kwembatya nemimwe midziyo inoshandiswa pakurwisa moto muBulawayo nemusi weMuvhuro Ambassador Laing vati nyika yavo inoshuvira kuti Zimbabwe itevedzere hwaro hwesarudzo hwenyika dzeSADC uyewo kuti iteerere zvakataurwa nevesangano reAfrican Union kuti zvinofanirwa kugadziriswa kuti munyika muve nesarudzo dzakachena.\n\nAmai Laing vati hururmende yeBritain haingakwanise kupindira padanho rakatorwa nehurumende rekuti ndiyo ichatenga michina inoshandiswa pakuita Biometric Voter Registration asi vati muzinda wavo uri kutevera wakatarisa nemaziso matsvuku kuti izvi zvichaitwa nenzira yakajeka. Amai Laing vange vari munyarikani pachiitiko chekukumikidzwa kwembatya nemichina inoshandiswa pakurwisa moto kukanzuru yeguta reBulawayo nevesangano reOperation Florian rinove sangano rekuBritain rinoshanda rakazvimirira rega mukubatsira vanhu vemunyika dzakasiyana-siyana munya dzekurwisa moto.\n\nAmbaasador Laing vatenda vaShephard Ndlovu vanove chizvarwa cheZimbabwe asi vachishanda vari kuBritain avo vakabatsira kuti hukama pakati pekanzuru yeguta reBulawayo nesangano reoperation Florian huvepo. Vati kunyange hazvo hukama pakati pehurumende yeZimbabwe neyeBritain huchimbonetsa rubatsiro rwakapiwa nesangano reOperation Florian hunoratidza kusimba kunoramba kwakaita hukama pakati pevanhu venyika mbiri idzi.\n\n\nKanzuru yeguta reBulawayo yakatanga hukama nesangano reOperation Florian mugore ra2009 uye kubvira muna 2011 kusvika pari zvino, kanzuru iyi yawana motokari gumi dzekurwisa moto uye vashandi vayo vachidzidziswawo nezvekurwisa moto.\n\nVaMartin Moyo meya weguta reBulawayo vati rubatsiro rwavari kuwana kubva kusangano reoperation Florian rwakakosha zvikuru kuchitariswa dambudziko rekushikwa kwemari munyika vachitiwo rubatsiro urwu runoita kuti guta ravo rifambirane nemamwe maguta pasi rose munyaya dzekurwisa moto.\n\nPasi pehukama hwesangano reOpertaion Florian kanzuru yeguta reBulawayo yave kushanda nemamwe makanzuru emamwe madhorobha uye kwemavhiki maviri apfuura, vamwe vashandi vezvemoto vemakanzuru aya vange vachiita zvidzidzo zvakasiyana-siyana zvine chekuita nekudzivirira moto.\n\nVaKhumbulani Ndlovu avo vanove Leading Fire Officer muguta reBulawayo vaudza Studio 7 kuti vari kufara zvikuru nezvidzidzo zvaawana uye vave neshungu dzekushandisa zvavakadzidza kuti vabatsire vagari vemuBulawayo.\n\nRubatsiro rwawanikwa nekanzuru yeguta reBulawayo kusvika pari zvino rwakakosha madhora anopfuura mamiriyoni maviri nezviuru mazana mashanu. No media source currently available 	https://www.voashona.com/a/zimbabwe-matongerwo-enyika/3783932.html
health	Makambani Opindawo Muhurongwa hweKutenga Nhomba yeCovid-19	Vemabhizinesi vaparura chirongwa chekubaya vanhu nhomba vachishanda pamwe chete nehurumende nechinangwa chekudzivirira kupararira kwechirwere cheCovid-19. Vemabhizinesi vaparura chirongwa chinonzi Business Preparedness, Prevention and Response to Covid -19 kana kuti BPPRI kuti vabatsirane nehurumende kudzikisa huwandu hwevanobatwa neCovid-19 kuburikidzanekutenga nhomba nezvimwe zvekushandisa muzvipatara kurwisa chirwere cheCovid-19. Vachitaura pakuparurwa kwechirongwa ichi nhasi muHarare, sachigaro weBPPRI, Amai Getrude Mashonganyika, vati vemabhizimusi vanoda kuti dambudziko reCovid-19 ripere kuitira kuti mabhizinesi avo abudirire izvo zvakavasunda kuti vatengewo nhomba dzeCovid-19 kuitira kuti nyika ikurumidze kuva nehuwandu hunotarisirwa hwevanhu vabayiwa nhomba munyika yose, kana kuti herd immunity. Kambani yeCIMAS ndiyo ichange ichitungamirira vemabhizimusi muchirongwa chekutengwa kwenhomba idzi. Vachitaura pachiitiko ichi, sachigaro weCimas, Amai Emma Fundira, vatiwo chinangwa chavo ndechekuti vanhu vakawanda vazvidzivirire kuchirwere chinouraya ichi. Mutevedzeri wegurukota rezveutano, Dr John Mangwiro, vatiwo vafadzwa zvikuru nekubatana kwemabhizimusi nehurumende mukurwisa chirwere cheCovid-19 VaMangwiro vatiwo vari kutarisira kuti makambani aya achapawo veruzhinji, kunyanya kunzvimbo dzakasarira shure, ruzivo pamusoro pezvakanakira kubaiwa kwenhomba. VaMangwiro vatiwo hurumende yakasarudza kushandisa nhomba yeSinopharm neSinovac nedzimwewo nekuti ndidzo dzinogona kuchengetedzeka zvakanaka munyika. CIMAS inoti vemabhizimusi vakaisa madhora ekuAmerica miriyoni imwe chete kutsigira chirongwa chekutengwa kwenhomba. Nezuro, vanhu zviuru gumi nezvinomwe nemazana matatu nemakumi mana nevashanu, 17 345, vakabayiwa nhomba yekutanga nezuro wakare, izvo zvakasvitsa huwandu hwevanhu vabayiwa nhomba yekutanga pazviuru mazana matatu nemakumi masere nezvisere nemakumi maviri nemumwe chete, 388 21. Vanhu zvuru zvitanhatu nemazana manomwe nemakumi maviri nevapfumbamwe, 6 729, vakabayiwa nhomba yepiri nezuro wakare, izvo zvakasvitsa huwandu hwevanhu vabayiwa nhomba yepiri pazviuru makumi matanhatu nezvipfumbamwe nemazana mapfumbamwe nemakumi mapfumbamwe nevaviri, 69 992. Zimbabwe iri kushandisa mishonga yeSinovac neSinopharm kubaya vanhu, kunyange hazvo World Health Organization ichiti haisati yapa mishonga iyi chitambi chekuti ishandiswe kuruzhinji rwevanhu. Zimbabwe inoti ine hurongwa hwekubaya vanhu vanosvika mamiriyoni gumi. No media source currently available 	https://www.voashona.com/a/zimbabwe-firms-embark-on-buying-covid-19-vaccines-for-employees-and-family/5871690.html
business	Vakaremara Vanoti Hurumende Ngaishanda neMakambani Kuti Ivabatsire neZvikwanisiro	Vamwe vakaremara vari kukurudzira hurumende kuti ishande pamwechete nemakambani nemasangano akazvimirira mukutsvaga nzira yekuti vawane zvekushandisa zvinoita kuti hupenyu hwavo hureruke. Pastor Thomas Muchadenyika, avo vanogara kuNew Marimba muHarare vakaremara makumbo ese uye vanoshandisa madondoro vanoti kushayikwa kwezvikwanisiro kuri kuita kuti vakaremara vakawanda mumadhorobha nekumaruwa vatadze kushanda mabasa avo akasiyana siyana nekuendawo kuzvikoro. “Pane zvekushandisa zvevakaremara hazvisi kutowanikwa munyika muno.” Vanoenderera mberi vachiti, “Hongu hurumende yakanga yati yabvisa mutero kana kuti duty pane zvinoshandiswa nevakaremara zvakaita semadondoro, ma wheel chair nezvinoshandiswa nematsi kana mahearing aids, asi kuti munhu aende kunze kwenyika kunozvitenga mari yacho anenge asina, nekuti haasi kunopihwa mahara.” Mukuru weZimbabwe Albino Association Mai Mercy Maunganidze Chimanga vanoti nyaya yekushayikwa kwezvekushandisa zvevakaremara yave nenguva yakareba isingagadziriswe, “Nyaya yema assistive technologies yakakoshera vanhu vakaremara muhupenyu hwavo,”vanodaro Amai Chimanga. Vanotiwo, “Kubva tichitanga organisation muna 1996 tanga tichichema nehurumende yeZimbabwe kuti dai ma sunscreen lotion aiswa pa essential drugs list sezvo anoshandiswa zuva nezuva. Taitaura takatarisa vanhu vari HIV positive vanotora ma ARVs. Ma assistive devices aya anodhura uye vazhinji vedu havakwanise kuatenga. Uye zvikashayikwa zvinokoresa disability yemunhu.” Mai Chimanga vanoti hurumende inofanira kupa rutsigiro kumakambani kuti zvikwanisiro zvevakaremara zvigadzirwe muZimbabwe. “Iye zvino mukazvitarisa vanhu vane mental health vane mapiritsi avo anoda kutorwa pamwedzi pega pega, ve epilepsy vanoda mishonga yavo zvekare asi havasi kuzokwanisa kuzviita.” Vaenderera mberi vachiti mamwe matanho ari kutorwa nehurumende akanangana nekurerutsira vakaremara haasi kushanda. VaShingirai Nyakupinda vekuSunningdale muHarare vanova nhengo yeTracy Nyakupinda Albino Foundation vanoti zvikoro zvepamusoro zvinofanira kunge zvichiita ongororo netsvagurudzo pamusoro pezvikwanisiro zvevakaremara. “Hakuna chati chaitwa in terms of research pane zvinhu zvinobatsira vanhu, tichizvigadzirira tega tisingamirire kupihwa nema donors,” vanodaro VaNyakupinda. Vanoenderera mberi vachitiwo, Mahigher educational institutions edu pane ma projects avanoita vanokwanisa kugadzira zvakawanda. Tikatarisa ma hearing aids kana ma white cane, zvinhu zvinokwanisa kugadzirwa muno pasina zvekuzombomira pa waiting list. Saka tanga tichitarisira kuti kupera kwegore rino kana kutanga kwerinouya zvinhu zvichashanduka mu Zimbabwe tikwanise kuve ne progress paku addressa zvinhu zvakadai.” VaNyakupinda vanoti masangano evakaremara ndiwo anofanira kutaurirana nezvikoro zvepamusoro kuti vabatsirane nehurumende kugadzira zvinoshandiswa nevakaremara. VaEvans Tarwirei Chigariro vanodzidzisa mechanical engineering paHarare Polytechnic vanoti vakaremara ndivo vanofanira kutungamirira hurongwa hwekugadzirwa kwezvikwanisiro zvavo muno, asi chekutanga vanofanira kupihwa mukana wekuzviita. VaChigariro vanoti chinhu chinobatsira vakaremara chinofanira kugadzirwa naivo varidzi nekuti ndivo vanoziva zvavanoda. “Asingagone kutaura asi achiona anodzidziswa language yacho iyoyo, zvinoita, asingaone anodzidziswa, asinganzwe anotichwa, “ vanodaro VaChigariro. Vatiwo, “ Tiri mubishi rekunyora mapepa ekuti pamwe President akazviona anozvipasisa zvopindawo muma colleges edu. Zvototanga kushanda mugore ratiri kupinda ra2020. Research yatiri kutaura iyi haiitwi nemunhu ari able-bodied nekuti haana disability maari. Zvinoda kuti tidzidzise ari disabled wacho iyeye topedzisira tave nema leaders anoziva zve disability.” Sangano World Health Organisation rinoti munhu mumwechete pagumi rega rega revanhu vakaremara ari kurarama asina zvikwanisiro nekuda kwekudhura kwazvo pamwe nekutadza kunzwisisa nyaya dzevakaremara nevatungamiri venyika dzose zvadzo. No media source currently available 	https://www.voashona.com/a/vakaremara-vanoti-hurumende-ngaishanda-nemakambani-kuti-ivabatsire-nezvikwanisiro/5231403.html
politics	VaMwonzora Voronga Nhaurirano naVaMnangagwa Asi CCC Inoti Inoda Sarudzo Dzakachena Chete Muna 2023	Mutungamiri wechimwe chikwata cheMDC-T uye vachitungamira mubatanidzwa weMDC Alliance musarudzo VaDouglas Mwonzora vanoti vari kuda kuita nhaurirano nemutungamiri wenyika uye vari mutungamiri webato reZanu-PF VaEmmerson Mnangagwa vachiti zviri kuitwa nePolad parizvino hazvina zvazvinonyatsobatsira. Tayedza kubata mutauriri webato rezanu-pf VaChris Mutsvangwa asi vange vasiri kudaira nharembozha yavo. Asi mutauriri werimwe bato rinopikisa reCitizens Coalition for Change Muzvare Fadzai Mahere vaudza Studio 7 kuti bato ravo parizvino rakangotarisa zvakanyanya nyaya yesarudzo dza2023 uye kana paine nhaurirano dzinoda kuti dziitwe, dzinofanira kunangana nekuona kuti sarudzo dzaitwa zvakachena. Vati izvi zvikaitika vanokunda sarudzo zvine mutsindo zvekuti panenge pasina chinangwa chekuti paitwe hurumende yemubatanidzwa. No media source currently available 	https://www.voashona.com/a/6486626.html
politics	Munyori Mukuru weUnited Nations Oshora Kuputika kweChinofungidzirwa Kuti Chombo muZimbabwe	Munyori mukuru weUnited Nations VaAntonio Guterres vanoti vari kushushikana zvikuru nekuputika kwakaita chinofungidzirwa kuti chombo kana girinendi kuWhite City Sports Stadium kuBulawayo nemusi weMugovera rakapotsa rauraya mutungamiri wenyika VaEmmerson Mnangagwa, vatevedzeri vavo vaviri VaConstantino Chiwenga naVaKembo Mohadi avo vanonzi vakakuvara. VaGuterres vakurudzira kuti vane chekuita nekuputika uku vanofanira kusungwa voendeswa kumatare uye vakati vari kushuvira kuti vakakuvara vapore nekukurumidza. Vanhu vanosvika makumi mana nemapfumbamwe vakakuvara. Mapurisa ari kuenderera mberi achiferefeta nyaya iyi uye hapana ati asungwa. Mutauriri wemapurisa Senior Assistant Commissioner Charity Charamba vati kana paine vane humbowo vanofanira kufonera matikitivha eCID Bulawayo panumber dzinoti 0292-71568, Bulawayo Central Police – 0292-72515 or CID headquarters – 0242-709134, kana National Complaints desk on 0242-703631, or WhatsApp number 0712800197 kana kumapurisa ari pedyo navo. Zvichakadaro, sangano remubatanidzwa wemakerereke yeZimbabwe Council of Churches (ZCC) vakumbira vemakereke kuti vabatane mukunamata uye kutsanya kuti munyika muitwe sarudzo murunyararo. Mizinda yekunze yakaita seEgypt, America, Britain neRussia yashorawo zvikuru zvakaitika muZimbabwe. VeSADC ne African Union vashorawo chiitiko ichi. Nyanzvi munyaya dzezvematongerwo enyika VaMaxwell Saungweme vanoti munyori mukuru weUnited Nations aifanira kubuda pachena kuti aya mabasa evanopfurikidza mwero. No media source currently available  	https://www.voashona.com/a/munyori-mukuru-weunited-nations-oshora-kuputika-kwechombo-muzimbabwe/4453169.html
politics	Dare reHigh Court Rinobvuma Chikumbiro chevana vaMushakabvu Mugabe Chekuti Vapikise Kufukunyurwa kweMutumbi Wavo	Dare repamusoro reHigh Court nemusi weChina rakabvuma chikumbiro chevana vevaimbove mutungamiri wenyika mushakabvu VaRobert Mugabe chekuti vapikise mutongo wekuti mutumbi wababa vavo ufukunyurwe unovigwa kunovigwa magamba enyika kuHeroes Acre. Vachipa mutongo wavo kuburikidza negwaro, vatongi vedare repamusoro vanoti Justice Fatima Maxwell naJustice Amy Tsanga vakawirirana kuti vana vaVaMugabe vanoti Bona Mutsahuni Mugabe, Tinotenda Robert Mugabe Jnr. naBellarmine Chatunga vane kodzero pamutemo kupikisa mutongo waMambo Zvimba wekuti mutumbi wababa vavo ufukunyurwe kwavakavigwa kumusha kwavo kwaZvimba kuti vanovigwa kumarinda anovigwa magamba kuHeroes Acre kuHarare. Vana vaVaMugabe vainge vapikisa mutongo waMambo Zvimba kudare ramejasitiriti muChinhoyi asi mutongi Amai Ruth Moyo vainge varasa chikumbiro ichi vachiti vana ava havakwanise kupikisa mutongo waMambo Zvimba sezvo vainge vasiri ivo vainge vaendeswa kudare raMambo asi Amai vavo Grace Mugabe. Asi dare repamusoro iri rakati vana ava vane kodzero yakazara. Rimwe remagweta evana vaVaMugabe, VaFungai Chimwamurombe vaudza Studio 7 kuti mutongo uyu unopa vana ava kodzero yekupikisa mutongo waMambo. VaChimwamurombe vati vave kutonyorera Mejasitiri Moyo nezvemutongo wedare repamusoro uyu kuti vavape zuva richanzwikwa nyaya iyi. Mutauriri wemhuri yekwaMugabe ari muzukuru waVaMugabe, VaLeo Mugabe, vaudza Studio 7 kuti vanga vasati vapirwa nezvemutongo uyu. Studio 7 yakundikana kubata Mambo Zvimba kuti tinzwewo divi ravo pamutongo uyu sezvo nharembozha yavo yanga isingadairwi. Nyaya yenzvimbo yekuvigwa kwaVaMugabe yakanetsa kubva pavakafa makore maviri apera kusvika nhasi. Vamwe vanoti dai varega mutumbi wevaive mutungamiri wenyika ava wazorora murugare.	https://www.voashona.com/a/6571123.html
business	Vamwe Varimi Votsigira Kurambidzwa kweZvirimwa Zvekunze Munyika	Rimwe sangano revarimi reZimbabwe Commercial Farmers Union, ZCFU, rinoti rinotsigira zvakanyanya danho rakaziviswa nehurumende rekuti yave kumisa kupinzwa munyika kwezvirimwa zvakaita sehanyanisi, matomati, nechibage pamwe neupfu. Asi sangano iri rinoti panyaya yechibage hurumende yaifanirwa kutanga yaona kuti goho remwaka uno rakamira sei, yozoti yoona kuti chibage chingadiwa kubva kunze kwenyika chakawanda zvakadii. Mutevedzeri wegurukota rezvekurima vachiona nezvezvirimwa nemadiridziro, VaDavis Mharapira, vakaudza bepanhau reSunday Mail kuti hurumende pari zvino yambomira kupa marezinesi ekupinzwa kwehanyanisi nemadomasi, uye kubva musi wa 30 Kubvumbi gore rino inenge isisabvumidzi kupinzwa kwechibage neupfu munyika. VaMharapira vakati hurumende yatora danho iri senzira yekudzivirira varimi vemunyika kubva kuzvirimwa zvekunze izvo zvine mitengo yakaderera. Asi mutungamiri wesangano reZCFU, VaWonder Chabikwa, vanoti ongororo yezvirimwa iri kuitwa nebazi reAgritex inoratidza kuti matunhu ari kuchamhembe kwenyika atotarisana nedambudziko rekushaikwa kwemvura, izvo zvichaita kuti nyika ide chibage chakawanda kubva kunze. VaChabikwa vanoti kunyange hazvo goho remwaka wapera rakanga riri nani pane mamwe makore adarika, harikwanisi zvakare kuyambutsa nyika kusvika pakukohwa kwemwaka uno. Vanotiwo ongororo yeAgritex ndiyo ichabatsira kuti paonekwe kuti goho rawanikwa rakadii, chikafu chingada kuwedzerwa chakadii, izvo zvichaita kuti hurumende itange zvakare kubvumidza kupinzwa kwechibage munyika. No media source currently available 	https://www.voashona.com/a/zimbabwe-politics-maize-imports-ban-zcfu-government/2656967.html
sports	Egpyt Yotatsurana neSenegal Mufainari yeAfcon	Makwikwi eAfrica Nations Cup 2021 ari kutarisirwa nhasi kusvika kwamvura yacheka makumbo nemutambo wefainari pakati peEgypt neSenegal. Mutambo uye wakamirirwa nevakawanda sezvo paine vatambi vane mukurumbira vanoti Mo Salah anotambira Egypt neLiverpool uye Sadio Mane anotambira Senegal neLiverpool zvekareuye Edouard Mendy mubati wepagedhi weSenegal neChelsea ari kushura mare pasi rose nekuva mangoyi wemhando yepamusoro. Egypt yasimudza mukombe uyu kanomwe, Senegal haisati yambouhwina. Vanoongorora nyaya dzezvemitambo VaBrian Musekiwa vemuMaryland America vanoti vanoona sekuti Senegal yavanoti ine vatambi vakawanda vepamusoro ichakunda Ehypt 2-1. Nezuro Cameroon yakakunda Burkina Faso 5-3 mumapenalties mushure mekuita mangange 3-3 pakurwira chidanho chechitatu kumakwikwi aya. No media source currently available 	https://www.voashona.com/a/egpyt-yotatsurana-nesenegal-mufainari-yeafcon/6429808.html
sports	Zvikwata zviri kundichemera: Wenger	anoti zvikwata zvakawanda zvauya kwaari zvichida kumutenga apo ari kugadzirira kubva kuArsenal iyo yaarairidza kwemakore anodarika 22.   Wenger acharairidza mutambo wake wekupedzisira apo chikwata chake chichasangana neHuddewrsfield musi weSvondo.   Paakabvunzwa kuti pane zvimwe zvikwata here zviri kuuya kwaari zvichida kumutenga kuti agozvirairidze, Wenger anoti, “Hongu, zvakawandisa chaizvo. Asi handisi kumbofunga nezvazvo kana kuzvitarisa. Ndinoda kuramba ndichishanda kuno kusvika zuva rekupedzisira rekondirakiti yangu.   “Zveshuwa ndicharamba ndichishanda. Njere dzangu dzinoda chaizvo kuti ndirambe ndichishanda. Asi chokwadi chaicho handizive. Ndinofanirwa kufunga nezvazvo. Ndinofarira huswa hunyoro uye ndinoda kufamba pahuri mazuva ose. Handizive kana ndikaramba ndichizviita mazuva anotevera, zvinogoneka.   “Ndine ruzivo rwakanyanya munyaya dzenhabvu. Saka ndicharamba ndichishanda, ndichiitei, handizive.”   Achibvunzwa kuti achazoshanda nechimwe chikwata chemuEngland here, Wenger anoti, “Panguva ino zvichiri kundiremera. Handitarise nguva iyoyo. Handidi kufunga nezvazvo panguva ino kana kutaura nezvazvo.” – SportsMail Football	https://www.kwayedza.co.zw/zvikwata-zviri-kundichemera-wenger/
politics	VaPromise Mkwananzi veTajamuka Vogariswa Mujeri	Mutauriri weTajamuka, VaPromise Mkwananzi avo vakazvipira kumapurisa nemusi weChishanu vave kugara mutirongo mushure mekunge mutongi wedare ramejastiriti muHarare ati haasi kunzwa zvakanaka akati nyaya iyi izonzwikwa neMuvhuro. VaMkwananzi vakaenda kunozvipira kumapurisa negweta ravo VaTrust Maanda vanova nhengo yeZimbabwe Lawyers for Human Rights kana kuti ZLHR. Rimwe rinova nhengo yeZLHR, VaJerremiah Bamu vakaudza Studio 7 kuti pavakaenda kumapurisa ekuHarare Central neimwe nyaya yavanhu vakasungwa mukuratidzira kwemusi weChitatu, vakaudzwa kuti mapurisa ari kutsvaga VaMkwananzi uye Pastor Evan Mawarire veHash Tag This Flag. Mapurisa ainge ambobvunzurudzawo VaStern Zvorwadza avo vari kutungamirawo kuratidzira munyika. VaMkwananzi vakaudzawo Studio 7 kuti vainge vakazvipira kuenda kumapursa nekuti kuratidzira kwavari kuita kunotenderwa nebumbiro remutemo. Pastor Mawarire vakaudzawo Studio 7 kuti pane vanhu vari kuvafonera vachiva tyisidzira uye kuvatevera nekuuya kuhofisi yavo. Mapuria akasunga vanhu vanodarika mazana matatu uye ari kutsvaga kusunga vamwe nekuyedza kudzisiva kumwe kuratidzira kwadaidzirwa nemusi weChitatu nemusi wechina svondo rinouya. Vari kuratidziora vanoda kuti mutungamiri wenyika VaRobert Mugabe vaferefete vari kuita zvehuori zvikuru makurukota avo, kutambirisa vashandi vehurumende mari dzavo dzemihoro nenguva uye kubvisa mutemo uri kurambidza kupinda kwezvinhu munyika zvakaita sezvekuduya zviri kutengeswa nevanhu kuti vararame. Vamwe vari kutiwo VaMugabe ngavasiye basa nekuti vakundikana. Asi VaMugabe nemusi weChishanu vakave nemukana wekutaura nezvezvichemo izvi apo vakaita musangano kunhandare yeChipadze kuBindura asi vakangoti zvinhu zvaoma nekuti Zimbabwe yakatemerwa zvirango nevekunze. 	https://www.voashona.com/a/zimbabwe-matongerwo-enyika/3410649.html
sports	Mitambo yePremier Soccer League Yopinda Muvhiki reChinomwe Dynamos Ichinzi Isaite Mhirizhonga	Mhuri yenhabvu irikutarisira mitambo isina mhirizhonga apo makwikwi eCastle Lager Premier Soccer League ari kupinda musvondo rechinomwe. Mhuri yenhabvu munyika haisati yakanganwa mhirizhonga yakaitika svondo rapera apo vatsigiri veDynamos vakamuka chibhebhenenga mushure mekunge chikwata chavo chadamburwa 1-0 neFC Platinum vachitarisira kuti izvi hazvidzokororwe apo chikwata ichi chakananga kuBulawayo kunosangana neTsholotsho Pirates. Makwikwi eCastle Lager Premier Soccer League arikupinda musvondo rechinomwe apo Dynamos yacho iripachinhanho chakaoma chegumi neshanu asi mumwe mutsigiri Dembare VaShepard Manatsa vanoti vamwe vavo vanofanira kubvuma kukundwa kana izvi zvaitika. Asi VaManatsa vanoti chishuwiro chavo nedechekuti vakunde Tsholotsho Pirates kuitira kuti varambe vari muhondo yekukwikwidza kutora mukombe uyu uyo vakatorerwa neChicken Inn gore rapera. Asi vanoongorora zvemutambo wenhabvu vanoti zvirikutarisirwa naVaManatsa angangove maroto sezvo chikwata chavo chiri kutatarika. Dynamos ikakundwa, inosaririra zvikuru pazvikwata zviri kutungamira sezvo FC Platinum iyo iripamusoro soro isiri kutemwa nemusoro nekuti irikusangana neBorder Strikers iyo isina kana poindi imwechete kana chibodzwa zvacho pamitambo mitanhatu yavatamba. Muteveri weFC Platinum VaTerrence Kuhuni vanoti varikufara zvikuru nematambiro arikuita chikwata chavo vachiti ivo vakatarisa zvimwe zvikwata varikuona kunge FC Platinumn iri pamberi mberi zvinotyisa. VaKuhuni vanoti havasi kumbotarisa zvemutambo weBorder Starikers vachiti ivo vakatokunda kare. Asi kugona kunenge Kudada haifanire kudherera Border Strikers sezvo zvikwata zvinenge zviri pakaoma kudai zvinowanzoita mashiripiti anenge asingatarisirwe neveruzhinji. FC Platinum ikakundwa inenge yapa mukana kuHighlanders iyo iripamusha neHarare City. Vemumusha weHarare City varikuzhamba sezvirikuitawo veDynamos zvekuti svondo rapera vaishevedzera kuti murairidzi wavo VaTaurayi Mangwiro vanofanira kusiiswa basa. Izvi zvakaramba kutambirwa nevanoisa mari kuchikwata ichi vekanzuru yeHarare, vatsigiri ava vave kushevedzera kuti chikwata chavo chinofanira kukunda. Mumwe wavo vari kuti Harare City inofanira kukunda ndiVaLawrence Chapata avo varikuchemera mapoinzi matatu. Chikwata chiri pachinhanho chechitatu cheCaps United chiri pamusha asi kwete muNational Sports Stadium. Chiri kunotambira kuRufaro Stadium sezvo nhandare yeNational Sports Stadium yakachengeterwa mutambo uripo pakati pemaYoung Warriors nemaUnder 20 eCameroon nesvondo. MaGreen Machine akadamburwa mumutambo wavo wesvondo rapera 2-1 neHow Mine asi murairidzi wavo VaLloyd Chitembwe vanoti mutambo uyo yatove mvura yakaerera. Mumwe mutambo uripo ne Svondo uri pakati peChapungu neNgezi Platinum Stars Mitambo yese ye muHarare iri kutambwa neMugovera kupa mukana kumutambo wemaYoung Warriors nemaCameroon Cups we2017 Africa Youth Championships. Asi mune mamwe maguta, neSvondo mitambo iri ko ndeiyi. Mutare City Rovers ne Chicken Inn (Sakubva), Hwange ne How Mine (Colliery) and Highlanders v Harare City (Barbourfields) Nhengo yeWarriors Fan Club VaTendai Dzuwa vanoti veruzhinji vanofanira kuenda kuNational Sports Stadium kunokuza maYoung Warriors kuti akunde mumutambo wakakosha uyu. Chikwata chichakunda mumitambo miviri chichasangana neicho chichakundawo pamutambo weLibya neBenin munzira yekuenda kuma 2017 Africa Under 20 Championships. Makwikwi emuAfrica aya achaitirwa muZambia munaKubvumbi gore rinouya. Totarisa mutambo wekiriketi Masemi fainari e 2016 Associate Provincial League ari kubaka moto kuMasvingo neBindura apo zvikwat zvina zvasara mumakwikwi aya zvirikubandana. Chikwata cheSouthern Rocks chirikusangana neWestern Tigers kuMasvindo panguva imwecheteyo Centrals irikuratidzana masimba nePower Turbines kuBindura. Zvikwata zvichakunda mumitambo iyi zvirikusangana mufainari musi wa 28 Chivabvu. No media source currently available  	https://www.voashona.com/a/zimbabwe-mitambo/3339575.html
sports	Chess yotambwa padandemudande	  VATAMBI vechess vemuno vakaremara mitezo vachakwikwidza mumutambo wavo wekutanga weInternational Chess Federation Online Olympiad vachitamba kuburikidza nedandemudande (online).   Mitambo yechess haina kumbobvira yakanganiswa nekumiswa kwakamboitwa mimwe mitambo pasi rose senzira yekudzivirira kupararira kweCovid-19.   Sangano reWorld Chess Federation rakatanga kufambidzana nenguva kare izvo zvakaona mitambo ichitambwa kuburikidza nedandemutande.   Mutambo uyu uchatanga musi wa27 Mbudzi uye uchatambwa kwemasvondo matatu.   Zvikwata zvichakwikwidza mumutambo uyu zvichabva muAfrica, Europe, Asia nekuAmerica.   Zimbabwe ichange ichimirirwa nevatambi vana vanoti Tapiwa Gora, Chikafu Onai, Natasha Shonhiwa naTafadzwa Mashonganyika.   Mutauriri weZimbabwe Chess Federation, Thabo Elisha anoti mutambo uyu wakakosha zvikuru kune vatambi vemuno sezvo uchavabatsira nekuvawanisa mikana yakasiyana.   MuAfrica, Zimbabwe iri muboka rinonzi Zone 4.5 umo mune zvikwata zvakawanda asi kubva muboka iri nyika ino neZambia chete ndizvo zvakakwanisa kubudirira kuti zvigokwikwidza mumitambo iyi.   “Tiri kutarisira zvikuru kuti vatambi vedu vagokwikwidza mumitambo iyi uye tinoda chaizvo kuti vagohwina.   “Chess yange ichingotambwa zvayo, haina kunyanyokanganiswa nekuda kwelockdown sezvo taikwidza padandemutande nekudaro mutambo uyu uchatotambirwa padandemutande. Ndizvo zvakanakira chess nekuti mumwe anotambira ari kunyika yake mumwe ari kwaari, hapana chikonzero chekuti musangane sezvinoitwa mune mimwe mitambo,” anodaro Elisha.   Vatambi vemuno vachange vachitambira vari pamahofisi eZimbabwe Chess Federation ayo ari paJoina City muguta reHarare.   Shasha dzichahwina pamutambo uyu dzichawana  menduru nemimwe mibairo yakasiyana.	https://www.kwayedza.co.zw/chess-yotambwa-padandemudande/
sports	‘Timu dzemuHarare hadzilume’	wemutambo wePremier Soccer League wave pakati nepakati, mubvunzo une vatsigiri vazhinji venhabvu ndewekuti kubva kwakaita mukombe uyu uchienda kuZvishavane uchazodzoka here muHarare kana Bulawayo?   Gore radarika, FC Platinum yakanyora nhoroondo nekuve chikwata chekutanga kuhwina mukombe wePSL chisiri chemuHarare kana Bulawayo kubva muna 1980.   Kwemakore akawanda, zvimwe zvikwata zvisiri zvemuHarare zvaikundikana chaizvo kusimudza mukombe uyu apo zvimwe zvacho zvaizokundikana zvave pedyo sezvakaitwa neZPC Kariba iyo yakabvutirwa mukombe uyu zuva rekupedzisira.   Zvikwata zvePlatinum, zvinoti FC Platinum shasha dzePSL iyo iri kutungamirirwa naNorman Mapeza neNgezi Platinum yaTonderayi Ndiraya parizvino zviri kutamba nhabvu inonwisa mvura.   Shasha yakambonetsa ichitambira maWarriors, Dynamos FC nezvimwe zvekuEurope – Harlington Shereni – anoti zvichatora nguva refu kuti zvikwata zvemuHarare neBulawayo zvitevere matsimba eNgezi Platinum neFC Platinum nekuti zviviri izvi zvakagadzikana uye zvakarongeka.   “Zvichatora nguva refu kuti zvimwe zvikwata zvigotevera FC Platinum neNgezi Platinum nekuti zvakarongeka, zvakarongera vatambi vazvo kuti vatambe nhabvu vakasununguka,” anodaro Shereni.   Mushamarari wenhepfenyuro yeStar FM, Howard Musonza, anoti zvave kunetsa kuti mukombe ugouya kuHarare kana Bulawayo nekuda kwemamiriro akaita zvinhu pari zvino.	https://www.kwayedza.co.zw/timu-dzemuharare-hadzilume/
politics	Hurumende Inopikisa Kuti Chikowore naTakawira Vapihwe Mukana weKubvisa Mari yeChibatiso	Vatori venhau Frank Chikowore naSamuel Takawira avo vakasungwa neChishanu vachipomerwa mhosva yekuramba kuterera mapurisa vamiswa pamberi pedare ramajisitereti kuMbare nhasi. Asi dare iri rati richapa mutongo nemusi weChipiri svondo rinouuya pachikumbiro chavo chekuti vabhadhare mari yechibatiso kuti vatongwe vachibva kumba. Vaviri ava vaendeswa kuHarare Remand Prison uko vachange vari kusvika nemusi weChipiri apo pachanzikwa chikumbiro chavo. Chikowore naTakawira vakasungwa neChishanu vari pabasa kuchipatara chiri kurapwa nhengo dzeMDC nhatu dzinosanganisira mumiriri weHarare West muparamende, Muzvare Joana Mamombe, vachinzi vakatyora mutemo une chekuita nekudzivirwa kwechirwere cheCovid-19, Statutory Instrument 83 of 2020. Rimwe remagweta ari kumirira vaviri ava, VaPaidamoyo Saurombe, vaudza Studio7 kuti vaviri ava van kodzera kuti vabhadhare mari yechibatiso sezvo vaive pabasa uye vasina kumbopara mhosva. Asi muchuchusi panyaya iyi, VaTerence Mukuze, vapikisa kuti vaviri ava vabhadhare mare yechibatiso. Mushure mekunzwa kubva kumagweta evaviri ava, dare rati richapa mutongo waro nemusi weChipiri pamusoro pechikumbiro chaChikowore naTakawira. Nguva pfupi yapfuura dare repamusoro rakapa mutongo wekuti vatori venhau vanoita basa rakakosha zvikuru pakudzivirira kupararira kwe coronavirus nekudaro vanofanira kuita basa ravo kunyange nyika yakavharwa senzira yekudzivirira kupararira kwechirwere ichi. VaSaurombe vati mutongo weHigh Court uri pachena kuti vatori venhau vanofanira kuregwa vachiita basa ravo. Sachigaro wechikamu chemuHarare cheMedia Institute of Southern Africa –Africa, VaGarikai Chaunza, vaudza Studio7 kuti zvinosuwisa kuti vatapi venhau vari kuramba vachishungurudzwa munyika. Munyori musangano revatapi venhau vechidiki, reYoung Journalists Association, VaLeopold Munhende, vaudza Studio7 kuti sangano ravo harisi kufara nezviri kuitika. Baba veimwe nhengo yeMDC iri pachipatara pakasungirwa Chikowore naTakawira, Muzvare Cecilia Chimbiri, VaHenry Chimbiri, avo vakaona vaviri ava vachisungwa vaudza Studio7 kuti zvakaitwa nemapurisa kuda kutyityidzira vamwe vatapi venhau kuti vasaende pachipatara ichi pamwe nekunyora nekutepfenyura nyaya yekushungurudzwa kwenhengo nhengo dzeMDC idzi. Pane vatori venhau vanodarika gumi nevashanuvakabatwa kana kushungurudzwa nemapurisa nemasoja kubvira pakavharwa nyika senzira yekudzivirira kupararira kwe coronavirus. No media source currently available 	https://www.voashona.com/a/zimbabwe-prosecutors-oppose-chikowore-takawira-bail-application/5433029.html
politics	VaMwonzora Vanoti Ndivo Vave paNyanga Sezvo Vachiti Vakakunda Zvine Mutsindo	VaDouglas Mwonzora vanoti vakasarudzwa zviri pachena kutsiva mushakabva Morgan Tsvangirai semutungamiri webato reMDCT pakongiresi yechimbichimbi yakaitwa nemusi weSvondo. VaMwonzora vakakunda Muzvare Thokozani Khupe, VaElias Mudzuri pamwe naVaMorgan Komichi pakongiresi yechimbichimbi yekutsiva mushakabvu Tsvangirai. VaMwonzora vaudza Studio 7 kuti vakakunda zviri pachena kunyange vakakundwa ava vari kugunun’una kuti sarudzo hadzina kufambiswa zvakanaka uye Muzvare Khupe vachiti vambomisa VaMwonzora basa. Asi Amai Khupe vakaudza vatori husiku hweSvondo kuti sarudzo hadzina kufambiswa zvakanaka vachiti VaMwonzora vakashandisa chikiribidi kuti vakunde musarudzo idzi. Izvi zvatsinhirwa neumwe wevaikwikwidza musarudzo idzi VaElias Mudzuri avo vatiwo mhirizhonga nekusavhota zvakanaka kwevanhu vaifanira kuvhota zvinhu zvisingatarisirwe mubato rakaita seravo. VaMudzuri vati havasi kutambira zvakabuda musarudzo dzanezuro vachiti chavekudikanwa ndechekuti vagare pasi sehutungamiri hwebato kuti vaone kuti votora matanho api. Mibvunzo yatatumira Muzvare Khupe nevamwe vakakwidza musarudzo idzi VaMorgen Komichi yanga isati yapindurwa. Zvichakadaro, VaMwonzora vati vatotanga basa rekuumba musangano wavo kubva zvino zvichienda mberi vakati zviri kutaurwa nevakakundwa musarudzo zvinhu zvisina musoro. Tichiri panyaya iyi, nhengo yekomiti yepamusoro muMDC Alliance, VaLovemore Chinoputsa, vaudza Studio 7 kuti kongiresi yakaitwa neMDCT haisi pamutemo sezvo vachiti paive nevanhu vashoma panevanofanira kunge varipo. Vane ruzivo nezviri kuitika muMDCT vanoti kusafamba zvakanaka kunonzi kwakaita kongiresi yebato iri kunogona kusiya bato iri ratsemuka zvakare. No media source currently available  	https://www.voashona.com/a/vamwonzora-vanoti-ndivo-vave-panyanga-sezvo-vachiti-vakakunda-zvine-mutsindo/5716091.html
health	America Inobatsira Dzimwe Nyika neMushonga weNhomba yeCovid-19	Pamusangano wakaitwa nenyika dzakabudirira dzeG7, nyika idzi dzakazvipira kubatsira dzimwe nyika nenhomba yeCovid-19. Nhomba idzi, pamwe chete nezvakavimbiswa kubva muna Kukadzi 2021, zvichasvitsa rubatsiro rwemushonga rwese urwu pabhirioni remadhora mugore riri kuuya, America ichibatsira nehafu yemushonga iyi. Mugwaro ravakabudisa, vatungamiri venyika dzeG7 vakati chinhu chekutanga chavanoda kuitira dzimwe nyika dzepasi rose kuona kuti mushonga wakanaka uye unoshanda uwanikwe nenyika dziri kubudirira sezvo kubaiwa nhomba kwavanhu vose pasi pano chiri chinhu chakanakira vagari vose pasi pano. Mutungamiri weAmerica, VaJoe Biden, vakafara nekuzvipira kwakabvumiranwa uku, zvikurusei sezvo kwakauya mushure mekutaura kwavo kuti America ichatenga mishonga yePfizer/BioNTech inoita zviuru mazana mashanu kuti ipiwe kunyika dzinoita zana. Sekutaura kwakaita VaBiden, America iri kutenga mushonga wekupa dzimwe nyika unopfuura wakambotengwa nenyika ipi zvayo. VaBiden vakati, “Zviuru mazana mashanu zvemushonga wenhomba uyu zvichatanga kuendeswa kunyika dzakasiyana siyana mumwedzi waNyamavhuvhu gore rino. Zviuru mazana maviri zvemushonga uyu zvichaendeswa kuned zimwe nyika gore rino, uye zviuru mazana matatu zvichaendeswa mumwedzi mitanhatu yekutanga mugore ra2022.” Kuzvipira kweAmerica kubatsira dzimwe nyika nemishonga yenhomba yePfizer inoita zviuru mamirioni mazana mashanu kuri kuwedzerwa pamusoro pe mishonga inoita mamirioni makumi masere akavimbiswa dzimwe nyika naVaJoe Biden, avo vakazvipiravo kubatsira nemari inoita mabhirioni maviri emadhora eku America ekubatsira sangano rinobatsira dzimwe nyika mukuwana mushonga wenhomba. Chivimbiso chakaitwa nenyika dzeG7 chinoratidza kuti kubva muna 2020, nyika dzeG7 dzakazvipira kubatsira dzimwe nyika nemabhirioni maviri emushonga wenhomba. Nyika dzeG7 dzakazvipiravo kubatsira dzimwe nyika mukugadzira mushonga wenhomba munyika dzayo dzichishanda neQuad Vaccine Partnership yeAmerica, Australia, India neJapan. VaBiden vanoti zviri pachena kuti nyika dzeG7 dzinobvumirana kuti zvadzakavimbisa izvi hazvisi izvo zvese zvadzichaita, vachiti kubatsira uku kuchaenderera mberi kwenguva yakareba. No media source currently available 	https://www.voashona.com/a/america-and-g7-countries-donate-millions-of-covid-19-vaccines/5953902.html
politics	Chikumbiro chaHopewell Chin'ono Chinoramba Kutambirwa neDare	Dare ramajisitireti rarasa nhasi chikumbiro chemutori wenhau ane mukurumbira munyika, Hopewell Chin’ono, chekuti mhosva yaari kupomerwa iraswe. Dare iri rati mhosva yake achatanga kutongwa musi wa12 kusvika musi 14 Chikunguru. Vachipa mutongo wavo nhasi, mutongi wedare, Amai Vongai Muchuchuti Guwuriro, vati kunyange hazvo nyaya iri kupomerwa Chin’ono isina kujeka, ichajekeswa apo paachatongwa. Rimwe remagweta aChin’ono, VaGift Mtisi, vati dare ichokwadi kuti dare harina kutambira chikumbiro chavo richiti huchapupu hwenyaya huchabuda paichatongwa nyaya iyi. VaMtisi vati vabvumirana nevachuchusi kuti nyaya iyi itongwe muna Chikunguru. Chin’ono, uyo achatongwa achibva kumba kwake mushure mekubhadhara mari yechibatiso, ari kuramba nyaya iyi achiti ikodzero yake semutapi wenhau kufambisa mashoko. Chin’ono anonzi akakurudzira veruzhinji kuratidzira zvine mhirizhonga musi wa31 Chikunguru gore raperaachishandisa dandemutande rake reTwitter. Anonzi akaita izvi pamwe naVaJacob Ngarivhume nevamwe vakaita semumiriri weZengeza West, uye vari mutevedzeri wasachigaro weMDC Alliance, VaJob Sikhala, avo vari kumatarewo nemhosva imwe cheteyo. Mapurisa arambidza zvakare magweta aChin’ono kutaura nevatori venhau pasina chikonzero. Mukuru weMedia Institute of Southern Africa-Zimbabwe, VaTabani Moyo, vaudza Studio7 kuti zvinosuwisa kuti Chin’ono ava kutongwa nekuda kwebasa rake. Zvichakadai, mutori wenhau anoshanda akazvimirira, Jeffrey Moyo, asungwa nemapurisa uye pari zvino ari mumaoko emapurisa paHarare Central Police Station. Moyo ari kubatsirwa nemagweta, Amai Beatrice Mtetwa naVaDougie Coltart, uye VaColart vaudza Studio7 kuti hazvisati zvajeka kuti Moyo asungirwei. Mutauriri wemapurisa, Assistant Commissioner Paul Nyathi, vati tivabate mangwana panyaya iyi. Zvichakadai VaMoyo, vaudza Studio 7 kuti hurumende inofanira kusiya vatapi venhau vachishanda vakasununguka. Pataenda pamhepo Jeffrey Moyo ange achiri kukamba yemapurisa paHarare Central. No media source currently available 	https://www.voashona.com/a/zimbabwe-journalist-hopwell-chinono-request-dismissed-by-court/5905537.html
business	Hurumende Yokurudzirwa Kugadzirisa Zvichemo zveVarairidzi Panguva Iyo Vashandi Vayo Vari Kuti Vave Kushanda Mazuva Maviri Chete	Vabereki nevadzidzisi vokurudzira hurumende kuti igadzirise nyaya yemihoro yevashandi vehurumende kusanganisira varairidzi vachiti izvi zvikasaitwa zvinokanganisa zvakanyanya dzidzo yevana. Izvi zvinouya panguva iyo rimwe sangano remubatanidzwa wemamwe masangano evashandi vehurumende, reZimbabwe Confederation of Public Sector Trade Unions (ZCPSTU), iro raimbozivikanwa se Apex Council, rakazivisa neChishanu kuti vashandi vehurumende vese vachange vachizoshanda mazuva maviri chete pasvondo kutanga neMuvhuro unouya. Mutevedzeri wemunyori mukuru wesangano iri, VaGibson Mushangu vaudza Studio 7 kuti vakatora danho iri mushure mekuona kuti mari dzavari kupiwa dzekufambisa dzinongokwana mazuva maviri chete. Nhaurirano pakati pesangano iri nehurumende nemusi weChina hadzina zvadzakabudisa. Mutevedzeri wemunyori wesangano iri, VaGibson Mushangu, vanoti nhengo dzavo dzakabvumirana kuti nemari irikupiwa nehurumende vashandi vachange vachienda kubasa mazuva maviri chete, Muvhuro neChipiri kutanga nemusi wemuvhuro. Amai Sandra Gavi, avo vane vana vaviri vari kudzidza pane chimwe chikoro chehurumende muHarare vati kana varairidzi vakabatana nevamwe vashandi kuenda kumabasa mazuva mashoma zvinosiya vana vavo vari munataisireva. Amai Gavi vati nekuda kwekuvharwa kwakamboitwa zvikoro gore rapera, vana vavo vakasarira shure zvakanyanya sezvo vakange vasiri kuita zvidzidzo zvepadandemutande. Mumwe mubereki, VaBanny Manokore, vanotungamirira National Association of School Development Associations and Committes, vaudza Studio 7 kuti vanoshungurudzika zvakanyanya nekuti panorwa nzou huswa ndihwo hunokuvara. VaManokere vati varairidzi vakaenda kuzvikoro mazuva mashoma pavhiki rega rega vana vechikoro havakwanisi kupedza zvidzidzo zvinotarisirwa zvepagore. VaManokore vakurudzira hurumende kuti igadzirise zvinhu dambudziko remari yemihoro yevarairidzi risati radzika midzi. Mutungamiriri wesangano rinomirira varairidzi vekumaruwa reAlmagamated Rural Teachers Union of Zimbabwe, VaObert Masaraure vakurudzira hurumende kuti ingopa varairidzi mari yavaiwana muna 2018. VaMasaraure vati nekuda kwedenda ririko reCovid-19 zvakakosha kuti nguva shoma vadzidzi yavari kuzvikoro vadzidze zvakakwana. Mutungamiri werimwe sangano revarairidzi, reProgressive Teachers Union of Zimbabwe, Doctor Takavafira Zhou, vayambirawo vakatiwo injodzi kuendesa varairidzi vasina rufaro kunodzidzisa vachitiwo kunyangwe pamazuva anenge achiendwa kubasa, varairidzi havanodzidzisi nemoyo yese sezvo vanenge vachinetsekana nekuti vorarama sei nemari shoma yemihoro. Mutauriri webazi redzidzo yepasi, VaTaungana Ndoro, vaudza Studio 7 parunhare kuti havana zvavangataure pamusoro penyaya iyi vakati titaure nebazi rinoona nezvevashandi vehurumende. Studio 7 haina kukwanisa kubata gurukota rebazi iri, Muzvinafundo Paul Mavima. No media source currently available 	https://www.voashona.com/a/zimbabwe-teachers-civil-servants/5848269.html
health	Vanorarama neHIV Vogunun'una Kunzi Vari Kuonekwa seVakatopara Mhaka	Nyanzvi dzemitemo dzinoti dziri kushushikana nekuwanda kwenyaya dzinonzi dzine chekuita nekupomerwa dzimhosva kwevanhu vanorarama ne HIV munyika dzakawanda, kusanganisira united states. Izvi zvinonzi zvabuda kumusangano weInternational Aids Conference uri kuitirwa kuDurban, kuSouth Africa. Zvinonzi kunyange hazvo kusina mutemo unozivikanwa unoti imhosva kuti munhu ave neHIV, magweta anorwira kodzero dzevanhu akawanda anonzi ati vanorarama nemukondombera vakawanda vanoonekwa sevanhu vakatopara mhosva. Bazi reU.S Centers for Disease Control and Prevention gore rapera rakazivisa kuti matunhu makumi maviri nemana emuAmerica anoda kuti vanhu vanoziva pavamire panyaya dzeHIV kuti vaudze vavanodana navo. Apo hupfumi hwepasi rose huri kudzikira, hurombo hunonzi hwabatawo vanhu munyika dzakawanda, izvo zvomanikidza madzimai akawanda kupinda mune zvechipfambi kuti vararame. Asi madzimai aya ari kugunin’una kuti vanoonekwa sevanhu vane mhosva, izvo zvinovasiya pamhene mune zvinhu zvakawanda zvinosanganisira kubata zvirwere zvepabonde neHIV/Aids.	https://www.voashona.com/a/zimbabwe-politics-health-hiv-conference-criminalisation/3426037.html
business	Vashandi vekuMizinda yeNyika Voyawura neKusatambiriswa Mihoro kweMwedzi Yakawanda	Vashandi vekumizinda yeZimbabwe pamwe nevamiriri venyika munyika dzakawanda pasi rose vanonzi vari kunonga svosve nemuromo sezvo vachinzi vamwe vatove nemwedzi inodarika mitanhatu vasati vawaniswa mihoro yavo. Izvi zvinonzi zvave kukonzera kuti vamwe vashandi vaburitswe mudzimba dzavari kugara, vamwe vachikundikana kubhadharira vana vavo mari dzezvikoro munyika dzakasiyanasiyana dzavari kudzidza. Vamwe vashandi vekumizinda iyi vataura neStudio 7 vatisingakwanisi kudoma nemazita sezvo vasingabvumidzwi kutaura nevatori venhau, vati havachamboziva kuti remangwana ravo rakamira sei, sezvo pasina kana tarisiro yekuti vanobhadharwa riini. Vashandi ava vati chiri kunyanya kuvarwadza ndechekuti vanoudzwa kunzi nyika haina mari yekunze inodiwa kuti vakwanise kubhadharwa asi vanoona vamwe vakuru-vakuru muhurumende vachiita nzendo dzimwe dzisina kana nekukosha kwese. Mumwe mushandi ati haaonewo njere pakuti hurumende inodoma vamwe vamiriri venyika vatsva iyo ichikundikana kubhadhara vari pamabasa kare. Mutungamiri wenyika VaEmmerson Mnangagwa vachangobva kudoma vamiriri venyika gumi nevashanu kutsiva vakaenda pamudyandigere nevamwe vakashaya. Zvinonzi mimwe mizinda yenyika yakatarisana nekuvharwa nekuda kwekukundikana kubhadhara mari dzekushandisa zvivakwa izvi. Kutanga kwegore rino bepanhau reNew Zimbabwe rakazivisawo nezvekuramwa mabasa kwevamwe vashandi vekumuzinda weZimbabwe kuMozambique, vachinyunyuta nekusatambiriswa mihoro yavo kwemakore matatu. Studio 7 yakundikana kubata munyori mukuru mubazi rezvekudyidzana nedzimwe nyika, Ambassador James Manzou, avo vanga vachinzi vabuda muhofisi mavo, kuti tinzwewo divi rehurumende panyaya iyi. Asi sachigaro vekomiti yeparamende inoona nezvekudyidzana nedzimwe nyika, vari mumiriri weMakonde, VaKindness Paradza vanoti komiti yavo inoziva nezvematambudziko akatarisana nevari kumizinda yenyika iyi, asi dambudziko guru rakatarisana nenyika ndere kushaya mari yekunze inodiwa pakubhadhara vashandi ava. VaParadza vanoti vave nehurongwa hwekuti vashandi vekumizinda yenyika vese vadzokere pasi pebazi rezvekudyidzana nedzimwe nyika kuitira kuti zvigove nyore pakuvabhadhara mihoro yavo. Vanoti pari zvino vashandi ava vari kutambira mihoro yavo pamwechete nevamwe vashandi vehurumende vose, danho ravatenda kuti harisi kufamba zvakanaka. No media source currently available 	https://www.voashona.com/a/zimbabwe-embassy-diplomats-salaries-paradza/4991040.html
business	Chizvarwa cheZimbabwe, VaTino Mambeu, Voenda Mberi neMabasa eKuisa Magetsi eMhando dzeMoto weZuva neMhepo muSouth Africa	Muchikamu chedu chatinotarisa zviri kuitwa nezvizvarwa zveZimbabwe zviri kunze kwenyika, tine hurukuro nechizvarwa cheZimbabwe, VaTino Mambeu, vanove nyanzvi munyaya dzemhando dzemoto wezuva pamwe newemhepo, kana kuti solar and wind energy vachishanda vari muJohannesburg, kuSouth Africa. VaMambeu, vanove mukuru wekambani yeUlwazi Energy Technologies, vanoti vakatanga vachingoisa magetsi emazuva ose aya vasati vapinda mukuteya moto wezuva neunobva mumhepo. Vanoti vanotarisira kuti gore ravanozodzokera kumusha vanonoenderera mberi nekuita basa iri, uye vari kukurudzira hurumende kuti isabhadharisa mitero pamidizyo yemabasa avanenge vachiita vari kunze kwenyika kana vodzokera kumusha nayo. No media source currently available 	https://www.voashona.com/a/6647584.html
politics	Hurumende Yomanikidza Vashandi Vayo Kubvisa Mari yeMisangano yaVaMugabe?	Sangano rinomiririra vadzidzisi, reProgressive Teachers Union of Zimbabwe, PTUZ, riri kutsoropodza hurumende iyo rinoti iri kumanikidza vashandi vayo kuti vabise mari yekuti mutungamiri wenyika, VaRobert Mugabe, vakwanise kuita musangano nevechikidi vebato ravo kuBindura neMugovera, 9 Gunyana. Sangano iri rinoti zviri kuitwa nehurumende hazvisi pamutemo nekuti vanhu havafaniri kumanikidzwa kubvisa mari dzavo kana kuita zvematongerwo enyika kana vasingadi. VaMugabe vari kuenda mumatunhu ose enyika vachisangana nevechidiki vebato ravo. Mutsamba inonzi yakanyorerwa vashandi vehurumende musi wa 4 Gunyana nemumwe mukuru wekwamudzviti kuGuruve, vashandi vanonzi vakaudzwa kuti vabvise dhora rimwe chete pamunhu kuitira kuti Zanu-PF ikwanise kutenga zvokudya uye kutsvaka dzimotikari dzichatakura vanhu vachaenda kuBindura uko kuchaitirwa musangano naVaMugabe. Dr Takavafira Zhou, avo vanotungamira sangano rePTUZ, vanoti izvi zviri kuitwa nehurumende zvinokanganisa kodzero dzevanhu. Vakatizve vanhu veZanu-PF vanofanira kukumbira vanhu zvakanaka kune vanoda kubvisa, kwete kuita sekuti kana munhu akarega kubhadhara pane zvaachazoona. “Isu tirikuti izvi kutyora kodzero dzavanhu; kutyora kodzero dzevashandi; kumbunyikidza vanhu; kumanikidza vanhu kuti vaite zvavasingadi. Ndinofunga kuti misangano iyi haifaniri kunge ichiitwa nekumanikidza vanhu kuti vabhadhare mari pazvinhu zvavasingade,” VaZhou vakaudza Studio 7. Vapamhidzirawo vachiti, “Takanyora matsamba akawanda zvikuru kwazvo kuMinistry of Education, kune vanoita zvematongerwo enyika, uye kune avo vari mumapato anopikisa neanotonga nekumapurisa asi hationi zvichichinja nekuti tsamba dzinoramba dzichiuya kubva kunana DA nevamwe vemuMinistry of Education.” VaZhou vati chimwe chinonetsa ndechokuti vazhinji vari mubazi rinoona nezvedzidzo vakapiwa mabasa makuru kuri kutendwa kutsigira Zanu-PF kwavanoita saka havazorambidzi Zanu-PF kuita zvairi kuita pazvikoro. Vakapamidzirazve vachiti sangano ravo richaramba richidzidzisa vanhu pamusoro pekodzero dzavo uye kuti vashinge kubuda pachena kuti havasikuzobhadharira mari dzavo pazvinhu zvavasingade. No media source currently available  	https://www.voashona.com/a/civil-servants-pay-rally-bindura/4021061.html
sports	Vatambi veZim kuEurope	   MUMASVONDO anotevera, nhabvu yekuEurope – iyo inoteverwa zvikuru muno – ichange yave kutanga uye vatambi vemaWarriors vari kutarisirwa kutambira zvikwata zvavo zvakasiyana.   Iye zvino vatambi vakaita saMarvelous Nakamba weAston Villa, Tino Kadewere weLyon yekuFrance naMarshall Munetsi weStade de Reims yekuFrance vange vachitamba mitambo yegadziriro kuzvikwata zvavo apo vakatarisana nekutanga kwemwaka mutsva wenhabvu.   Mwaka wekuEngland nekuFrance zvose zvichatanga musi wa5 Nyamavhuvhu.   Chikwata chaKadewere ndicho chichavhurira mwaka mutsva wekuLigue 1 apo chichasangana necheAjaccio musi wa5 Nyamavhuvhu.   Kuchiti zuva rinotevera, chikwata chaNakamba chekuEnglish Premier League chichazotamba apo chichasangana nechaJordan Zemura cheAFC Bournemouth.   Svondo rino, Kwayedza yakaita ongororo yevatambi vemaWarriors vanotambira kuEurope pamusoro pekuti gadziriro dzavo dziri kufamba sei panguva ino yepre-season.    Marvelous Nakamba   Nakamba: Mutambi weAston Villa uyu angokwanisa kutamba mutambo mumwe chete wegadziriro dzemwaka mutsva wechikwata chake kubva pamitambo mina yachatamba chiri kuAustralia uko chiri kuita gadziriro dzacho. Akatamba mutambo wechikwata chake neLeeds uyo vakahwina 1-0.   Mumutambo uyu, Nakamba akatanga akagara pabhenji ndokuzopinda muchikamu chechipiri vachibva pahalftime.   Mimwe mitambo yakazotevera, weBrisbane Roar neManchester United, kana pabhenji chaipo aive asipo uye murairidzi wake Steven Gerrard haana kutaura kuti sei asina kumutambisa.   Svondo rino, chikwata chake chichasangana neRennes mumutambo wekupedzisira wegadziriro mwaka wePremier League usati watanga.    Tino Kadewere   Kadewere: Mutambi weLyon uyu mwaka wadarika haana kunyatsotamba sezvaakaita paakatengwa nechikwata ichi paakanwisa ka10 kubva mumitambo 33 yaainge atamba. Mwaka wadarika, akangonwisa kamwe chete kubva mumitambo 15.   Pari zvino chikwata chake chatamba mitambo mishanu yehushamwari uye Kadewere atamba katatu apo vakasangana neBourge en Bresse (France) iyo vakakunda 4-2 uye akazotamba mutambo weAnderlecht (Belgum) apo vakakundwa 3-0.   Akazotamba zvakare mutambo wechikwata chake apo chakazvamburwa 5-0 neWillem II Tilburg (Netherlands).   Lyon iri kutarisirwa kutamba mutambo wekupedzisira wehushamwari apo ichasangana neInter Milan musi weMugovera.   Zvakadaro, Kadewere anonzi ari kudiwa nezvikwata zvakasiyana kusanganisira cheReal Valladolid chekuSpain.    Marshall Munetsi   Marshall Munetsi: Mutambi weStade de Reims uyu mwaka uno watatarisana nawo anonzi ange achidiwa neBrighton & Hove yekuEngland.   Pari zvino atamba mutambo mumwe chete hwehushamwari wechikwata chake asi ndokutadza kutamba yaitevera sezvo ainge akuvara.   Ange achitarisira kudzoka svondo rino kuzosimudzira gadziriro dzake apo chikwata chake chakatarisana nemwaka mutsva wemuLigue 1.    Tendayi Darikwa   Darikwa: Tendayi Darikwa ndiye kaputeni weWigan Athletic uye mugadziriro dzavo ange achitamba zvikuru izvo zvinorakidza kuti ari muhurongwa hwechikwata chake mwaka uno. Chikwata chake chichatambira muligi reEnglish Championship chichirwira kuti chigopinda muEnglish Premier League.   Mitambo yeChampionship iri kutanga svondo rino musi weChishanu apo pachaona Huddersfield ichisangana neBurnely.   Chikwata chaDarikwa mutambo wacho wemwaka mutsva chichisangana nePreston North End musi weMugovera.   Pamitambo yehushamwari mishanu yakatambwa neWigan, Darikwa akatamba yese apo chikwata chake chakasangana necheOldham Athletic chikwahwina 3-1, chichakunda Liverpool XI 6-0, chikaita mangange 0-0 neAccrington Stanley uye ndokuzokunda zvekare Bamber Bridge neSheffield Wednesday 5-1 ne4-1.    Jordan Zemura   Jordan Zemura (AFC Bournemouth): Zvakawanda zviri kutarisirwa kubva kuna Zemura uyo mwaka uno chikwata chake chichange chichitambira muEnglish Premier League.   Mwaka wadarika, Zemura aipisa zvikuru muChampionship izvo zvakamuona achitamba ka33 ndokunwisa katatu apo chikwata chake chakahwina tikiti rekupinda muEnglish Premier League.   Mumitambo mitatu yehushamwari yatambwa nechikwata chake, Zemura akatamba yese izvo zvakaona vachikunda Sheffield Wednesday 2-1, ndokukundwa 2-1 neSporting Braga yekuPortudal uye vakazokundwa zvekare 1-0 neBristol City yekuEngland.   Bournemouth iri kutamba mutambo wayo wekupedzisira hwehushamwari svondo rino musi weMugovera apo ichasangana neReal Sociedad yekuSpain.   Zvakadaro, vamwe vatambi vakaita saAdmiral Muskwe weLuton Town, Macauley Bonne weQueens Park Rangers naBrendon Galloway wePlymouth vose vari pakati pekuita gadziriro nezvikwata zvavo.   Kuchiti David Philani Moyo, uyo aitambira Hamilton Academical yekuScotland, haasati ave kuzivikanwa kuti nhabvu yake achange achiitambira kupi mwaka uno zvichitevera kubva kwaakaita kuchikwata ichi apo kondirakiti yake yakapera.	https://www.kwayedza.co.zw/vatambi-vezim-kueurope/
sports	Africa kuWorld Cup	  NEMUSI wesvondo, pasi rose richange rakatarisa apo pachatanga mutambo weFIFA 2022 World Cup uyo uchaona nyika yeQatar, iyo iri kuronga mutambo wegore rino, ichitatsurana neEcuador.   Mutambo weWorld Cup wadzoka gore rino uyo wakapedzisira kuitwa muna2018 kuRussia apo France yakatora mukombe mushure mekukunda Croatia 4-2 mufainari.   France neCroatia zviriko zvekare kumutambo wegore rino kuQatar.   Asi pachatanga mitambo nemusi weSvondo, Africa ichange yakatarisawo nyika dziri kumirira dunhu iri kumutambo uyu dzinoti Senegal, Ghana, Cameroon, Tunisia neMorocco.   Svondo rino, Kwayedza yakaita ongororo yezvikwata zvishanu izvi ichitarisa vatambi vazvo pamwe nemapoka azvakaiswa.   1.Senegal    Chikwata chaAloiu Cisse, icho chinove shasha yemuAfrica pari zvino, ndicho chiri kutarisirwa nevazhinji kuti chinogona kurwisana nezvimwe zvepasi rese zvekutosvika mufainari yegore rino.   Senegal yakakomborerwa nevatambi vane chitsama vane mukurumbira vanotambira nhabvu yavo kuEurope.   MaLions of Teranga ari muboka reGroup A umo achasangana neQatar, Netherlands neEcuador.   Mutambo wekutanga uriko nemusi weMuvhuro apo achasangana neNetherlands, kuchiti wechipiri achasangana neQatar musi wa25 Mbudzi uye wekupedzisira nemusi wa29 Mbudzi neEcuador.   MaLions of Teranga achange achitarira kumutambi wavo ane mukurumbira, Sadio Mane, uyo vari kunamatira kuti ange apora musi weMuvhuro usati wasvika pavachasangana neNertherlands.    Kalidou Koulibaly   Mutambi weBayern Munich uyu akakuvara achitambira chikwata chake chekuGermany asi akadomwa kupinda muchikwata chaCisse icho chine vamwe vatambi vanosanganisira Edouard Mendy weChelsea, Kalidou Koulibaly (Chelsea), Abdou Diallo (RB Leipzig), Idrissa Gueye (Everton) naPape Gueye (Marseille).   2.Tunisia    MaCarthage Eagles ari kunokwikwidza kumutambo weWorld Cup kechitanhatu munhoroondo yawo.   Chimwe chezvikwata zvemuAfrica zvakwanisa kuenda kakawanda kumutambo uyu uye chakasanganiswa vatambi vanotambira kuEurope nevanotambira muAfrica.   Chikwata chaJalel Kadri ichi chiri muboka reGroup D umo chichasangana neDenmark mumutambo wekutanga nemusi wa22 Mbudzi, chozosangana neAustralia nemusi wa26 Mbudzi uye neFrance nemusi wa30 Mbudzi.   Chikwata chaKadri ichi chine vatambi vakaita saWahbi Khazri, Youssef Msanki naHannibal Mejbri weManchester United uyo ari kutambira Birmingham City nechikwereti.   3.Morocco    MaAtlas Lions ari kuenda kuWorld Cup kechitanhatu uye gore rino zvakawanda zviri kutarisirwa kuchikwata ichi icho chizere vatambi vanotambira kuEurope zvakare.   Chikwata chaWalid Regragui ichi chiri muboka rimwe chete neCroatia, Belgium neCanada muGroup F.   Mutambo wacho wekutanga uriko musi wa23 Mbudzi apo chichasangana neCroatia, chozobandana neBelgium musi wa27 Mbudzi uye chichizopedzisira neCanada musi wa1 Zvita.    Hakim Ziyech   Achraf Hakim wePSG, Hakim Ziyech weChelsea nevamwe vatambi vechikwata ichi vane gomo rekukwira kuti vagobuda muboka ravo iri.   4.Cameroon    MaIndomitable Lions ari kuenda kuWorld Cup kechisere gore rino apo achange achirairidzwa naRigobert Song uyo anove shasha kuCameroon sezvo akatomboenda kumutambo uyu achitambira nyika yake.   Muchikwata chake mune vatambi vakaita saVincent Aboubakar (Al Nassr), Christian Bassogog (Shangai Shenhua), Eric-Maxim Choupo Moting (Bayern Munich) naAndre Onana (Inter Milan) vanotambira kuEurope.    Vincent Aboubakar   Cameroon iri muboka rimwe chete neBrazil, Switzerland neSerbia muGroup G. Mutambo weCameroon wekutanga ichasangana neSwitzerland musi wa24 Mbudzi, yozotamba neSerbia musi wa28 Mbudzi.   Mutambo wekupedzisira muboka iri ichasangana neBrazil musi wa2 Zvita apo vachatatsurana neshasha dzakaita saNeymar Junior, Gabriel Jesus, Vinicius Jnr naCasemiro.   5.Ghana    MaBlack Stars ari kuenda kuWorld Cup kechina munhoroondo yawo uye gore rino akaiswa muboka rine zvikwata zvinoti Portugal, Korea Republic neUruguay muGroup H.   Chikwata chemaBlack Stars chizerewo nevatambi vanotambira kuEurope vakaita saThomas Partey weArsenal, Jordan Ayew (Crystal Palace), Tariq Lamptey (Brighton & Hove Albion) naInaki Williams (Athletic Bilbao).    Thomas Partey   Chikwata chaOtto Oddo mutambo wacho wekutanga uriko musi wa24 Mbudzi apo chichabandana nePortugal yaCristiano Ronaldo, chozosangana neKorea Republic musi wa28 Mbudzi uye mutambo wekupedzisira muboka iri chichasangana neUrugual musi wa2 Zvita.   Mutambo wavo neUrugual unotarisirwa kunakidza zvikuru sezvo zvikwata zviviri izvi zvakambosangana muquarter-final yeWorld Cup ya2010 apo Luis Suarez akabata bhora akatadzisa Ghana kunwisa kuti ifambire mberi kupinda musemi-final.   Ghana yakazopihwa pena asi aive kaputeni wechikwata ichi, Asamoah Gyan, akaibhururutsa mutambo uyu ukapera uri mangange 1-1 apo Ghana yakazoburitswa kumapena.	https://www.kwayedza.co.zw/africa-kuworld-cup/
business	Vashandi veHurumende Voramba Kufanotambira Zana reMadhora, Voronga Kuramwa Mabasa	Mamwe masangano evashandi vehurumende atobuda pachena kare kuti nhengo dzawo hadzisi kuzotambira zana remadhora rinonzi nehurumende ichapa kuvashandi vayo nemusi weChishanu svondo rino kuti vawane chekufanoshandisa pavanenge vakamirira mihoro yavo yaChikumi, iyo ichauya mwedzi. Mutungamiri wesangano reProfessional Educators Union of Zimbabwe, VaWilson Makanyaire vanoti sangano ravo rimwe remasangano ane nhengo dzaramba kutambira mari iyi, vachiti ichi chituko chaicho kuvarairidzi. “Nhasi musangano wataita kuMarondera wekunzwa pfungwa dzevarairidzi unoratidza kuti havasi kuzotambira mari iyi. Varairidzi vari kuti kana hurumende ichida kutipa mari ngaitipe mihoro yedu yese yakakwana mwedzi uno,” VaMakanyaire vanodaro. Vanoti sangano ravo rasunga kuti varairidzi vapinde mukuramwa mabasa kana vasina kutambira mihoro yavo panosvika musi wa 1 Chikunguru. “Zvatiri kukumbira kuvarairidzi ndezvekuti zvisineyi kuti uri wesangano ripi, ngatibataneyi maoko tipinde mukuratidzira, tipinde mukuramwa mabasa nekuti ndiwo mutauro unoteererwa nemushandirwi,” vanodaro VaMakanyaire. No media source currently available Iri danho ratsigirwa nerimwe sangano revarairidzi, reProgressive Teachers’ Union of Zimbabwe, PTUZ, iro rinoti nhengo dzaro dzarambawo kutambira hurongwa hwehurumende uhwu. Mutungamiri wesangano iri VaTakavafira Zhou vanoti zana remadhora iri imari isina zvainovabatsira sezvo ichiperera kumabhanga. “Varairidzi vane zvikwereti kumabhanga saka mari iyi inobva yangobatwa ikoko isati yasvika kwavari. Kana vakaitambira mari yacho vachienda kumabasa, ko mhuri dzavo dzinosara dzichidyeyi?” VaZhou vanobvunza. VaZhou vanoti nhengo dzavo hadzisi kuzoenda kumabasa kubva musi wa 1 mwedzi unouya kusvika dzapiwa mihoro yadzo yakakwana. Vanoti vari kukurudzira vashandi vose vehurumende kuti vaende kumusangano wevashandi uchaitwa muHarare neMugovera, apo pachapiwa mukana vose vanoda kutaura zvavanofunga. No media source currently available Sangano reRural Teachers’ Union of Zimbabwe rakaudzawo Studio 7 kare kuti harisi kuzotambira zana remadhora iri, sezvo zvichiratidza pachena kuti hurumende haina hany’a nevashandi vayo. Munyori mukuru weRural Teachers’ Union of Zimbabwe, VasRobson Chere vakati nhengo dzavo dzichatora matanho ekuramwa mabasa kana dzisina kupiwa mihoro yadzo yaChikumi muna Chikumi, kwete muna Chikunguru sezviri kurongwa nehurumende. Ukuwo sangano reZimbabwe Teachers Association, Zimta rakaudzawo bepanhau reHerald kuti kunyange richiri kunzwa pfungwa dzenhengo dzaro pamusoro penyaya iyi, varairidzi vari kudya magaka mambishi sezvo vari kuramba kutambira mari isina kwainovasvitsa. 	https://www.voashona.com/a/zimbabwe-politics-civil-servants-salaries-ptuz-peuz/3397200.html
business	VaMthuli Ncube Voendeswa kuMatare neNyaya yeKukwidza Mutero	Mumwe muzvinabhizimisi wemuHarare, VaArnold Mutsondi, vaendesa gurukota rezvemari, Muzvinafundo Muthuli Ncube, kumatare vachiti mutemo wavo wavakadzika wekuwedzera mutero hausi pamutemo uye hautarisirwe munyika ine hutongo hwejekerere. VaNcube vakati vanhu vatange kubhadhara masendi maviri padhora roga roga pavanoshandisa makadhi avo ekubhengi kubva pamasendi mashanu pachero mari yavanenge vachitumira kana kushandisa. VaMutsondi vanoti zviri pachena kuti hurumende iri kuda kuomesera vanhu vasina mhaka nekuti yakundikana kugadzirisa dambudziko remari. Gweta raVaMutsondi, VaAlex Majachani, vanoti zviri kuitwa naVaNcube kutyora bumbiro remutemo wenyika. Hatina kukwanisa kubata VaNcube kuti tinzwe divi ravo panyaya iyi. No media source currently available 	https://www.voashona.com/a/vamthuli-ncube-voendeswa-kumatare-nenyaya-yekukwidza-mutero/4598463.html
health	Mutori weNhau, Tawanda Gudhlanga, Ashaya nehirwere cheCovid-19	Vatori venhau munyika voita misodzi pamatama zvakare zvichitevera kushaya kwemumwe wavo, uyo anonzi atorwa nedenda reCovid 19. Pasina kana mazuva akawanda vatori venhau vabva kuradzika mumwe wavo, muzvinambiri munyaya dzekutora nhau, Sandra Nyaira, uyo akamboshandira Studio7 kwemakore gumi nemaviri, mumwe mutori wenhau ange ane mukurumbira munyika, Tawanda Gudhlanga, ashaya zvakare nechirwere che Covid 19 nhasi mangwanani. Kushaya kwaGudhlanga kwaziviswa neshamwari yake, Nigel Nyamutumbu, padandemutande rake eTwitter nhasi mangwanani. Mutungamiri werimwe remasangano anomirira vatori venhau munyika, reZimbabwe Union of Journalists, VaMichael Chideme, vati vatori venhau varwadziwa zvikuru nekushaya kwaGudhlanga misodzi yavo yekuchema Nyaira, isati yambowoma. Munyori musangano reYoung Journalists Association of Zimbabwe, VaLeopold Munhende, vakurudzirawo hurumende kuti isawanze misangano inoita kuti vatori venhau vange varipo vachiti hurumende yave kufanira ushandisa humhizha hwechimanjemanje kuitira kuderedza mikana yekuti vatori venhau vasangane nevari muhurumende senzira yekuderedza mikana yekubatwa nechirwere cheCovid 19. Gurukota rezvekuburitswa kwemashoko, Amai Monica Mutsvangwa, havana kunge vapindura mibvunzo yatavatumira uye mutevedzeri wavo VaKindness Paradza vati titaure nemunyori mubazi ravo VaNick Mangwana avo vanga vasiri kubatika panharembozha yavo. Asi VaMangwana vanyora padandemutande ravo reTwitter vachiti varwadziwa nekufa kwaGudhlanga vakati chiri kunyanyorwadza ndechekuti nyika iri kuramba ichirasikirwa nevatori venhau vane mukurumbira. Zvichakadai, gurukota rezvemari VaMthuli Ncube vaburitsa mashoko ekuti vachatura hurongwa hweMid Term Budget and Economic Review svon do rinouya vachishandisa humhizha hwechimanje-manje nechikonzero chekupararira kwedenda reCovid 19. Mutungamiri weMedia Istitute of Southern Africa muZimbabwe, VaTabani Moyo, avo varatidzawo kushushikana nekufa kwaGudhlanga, vatiwo dai makambani enhau aonawo kuti vatapi venhau vanovashandira vave vashoma munzvimbo dzavanoshandira uye vane zvikwanisiro zvekuzvidzivirira kuchirwere cheCovid 19. Mupepeti webepanhau reThe Observer, VaBarnabas Thondlana vatiwo zvakakosha kuti vatori venhau vabaiwe nhomba dzekudzivirira Covid 19 uye kuti vashandire kudzimba dzavo. Gudhlanga, uyo ange ave nemakore makumi mana nerimwe chete ekuberekwa, ange ave maneja wenhepfenyuro yeYaFM kuZvishavane. Gudhlanga akamboshandira makambani enhau anoti ZBC-TV achitepfenyura chirongwa chinonzi Business Forum, uye akashandirawo nhepfenyuro yeClassic263 pamwe neSport FM. Muna 2017, Gudhlanga akapihwa mubayiro wekuva munhu akakunda vamwe vese munyika pakutepfenyura parhedhiyo mumakundano eNational Arts Merit Awards. Kusvika pari zvino, vatori nenhau vashanu vafa nechirwere ichi kubva zvachakapinda munyika. Vatori venhau ava vanoti Zororo Makamba, uyo akave wekutanga kutorwa nechirwere ichi, aive munyori mukuru weZUJ, Foster Dongozi, mutapi wenhau weZBC, Janet Munyaka, Sandra Nyaira pamwe naGudhlanga. No media source currently available  	https://www.voashona.com/a/zimbabwe-scribe-tawanda-gudhlanga-dies-from-covid-19/5974273.html
sports	Haye osendeka tsiva	(37) ari kutarisirwa kusendeka magirovhosi ake etsiva izvo zvichamuona achizorora kubva mumutambo uyo waatamba kwemakore anodarika 16. Izvi zvinotevera mashoko ange achibva kuruzhinji ekuti shasha iyi ngaichisiya tsiva.Haye akataura padandemutande reTwitter svondo rino kuti ramagwana rake acharizivisa nekuchimbidza uye SportsMail iri kuziva kuti akaronga kuti achisiya mutambo uyu zvichitevera kukundwa kwaakaitwa kaviri kakatevedzana naTony Bellew.   Vazhinji vanoti shasha iyi yaifanirwa kuve yakasiya tsiva paakakundwa naBellew pekutanga gore radarika, apo paakakuvara gumbo rake, uye kuzorikitwa kwaakaitwa zvakare mwedzi uno ndiko kwave kumutuma kuti achisiya mutambo uyu izvo zvakarakidza kuti haasisiriye mutambi waaive kare apo akahwina bhande reWBA heavyweight mugore ra2009.   Mabhande aakahwina mumakore masere ekutanga mumutambo uyu acharangarirwa zvikuru mumakore anotevera sezvo Haye akave mumwe wevatambi vetsiva vepamusoro kwemakore akawanda. Asi anoteverwa nenyaya dzakawanda dzinosvibisa zita rake kubva pakunyepera kutyoka chigumwe zvichitevera kukundwa kwaakaitwa naWladimir Klitschko uye kurwa naDereck Chisora pamberi pevatori venhau (press conference) zvichitevera kukundwa kwakaitwa Chisora naVitali Klitschko mugore ra2019. – SportsMail boxing	https://www.kwayedza.co.zw/haye-osendeka-tsiva/
health	Nyanzvi Dzoparura Chirongwa Chekubatsira Vanoshandisa Zvinodhaka Pachena	Dzimwe nyanzvi munyaya dzezvehutano dzaparura chirongwa chekuongorora pachena zvinodhaka mumiviri memunhu kuyedza kupedza dambudziko ratekeshera munyika rekushandiswa kwezvinodhaka. Chirongwa ichi chinonzi Abused Substances Diagnostics & Manangement Project chichapa vanhu zvikwanisiro kana kuti (test kits) ekuona mhando yezvinodhaka zvinenge zvashandiswa. Vachitaura pachiitiko ichi, vaFanwell Dzoma vanoshanda kubazi rinoona nezvevashandi uye vataura vakamiririra mushandirapamwe wemapazi ehurumende mukuedza kupedza dambudziko rekushandiswa kwezvinodhaka kana kuti Inter-ministerial Taskforce on Drug and Substance Abuse varumbidza zvikuru chirongwa chaparurwa ichi. VaDzoma vati ongororo yakaitwa munyika irikuratidza kuti zvikamu zvinodarika makumi mashanu nechimwe kubva muzana zvevechidiki chirikushandisa zvinodhaka. Vachange vachitungamirira chirongwa ichi, nyanzvi munezvehutano uye vari mukuru weDepartment of Chemical Pathology paUniversity of Zimbabwe School of Medicine, Muzvinafundo Hilda Matarira vati chakanakira chirongwa ichi ndechekuti munhu anozviongorora ega. VaJacob Shamuyarira, avo vakamboshandisawo zvinodhaka vakazovamba sangano rakazvimiririra rinonzi Pamumvuri rinobatsirawo vanoshandisa zvinodhaka varumbidzawo chirongwa ichi. Muzvare Chengeto Nyanzira vanoshanda nekambani yeFaStep inova kambani ichange ichiwanisa zvekuongoreresa zvinodhaka izvi vati vanhu vachazviongorora vachishandisa weti yavo. Pasi pechirongwa ichi pachaitwawo dzidziso yekukurudzira vanhu kuti vasashandise zvinodhaka izvio zvinozokanganisa hupenyu hwavo vamwe vachifa kana kupenga. Masangano akasiyana siyana abatana muchirongwa ichi anosanganisira hurumende, University of Zimbabwe Health Sciences, Zimbabwe College of Pathology, FaStep, Pamumvuri nemamwe. No media source currently available 	https://www.voashona.com/a/6886260.html
health	Vamwe Vanoti Vave Kufa neNzara Vari Mudzimba	Vanhu mudunhu reMashonaland West vane maonero akasiyana zvikuru padanho rehurumende rekuti vagare mudzimba kwemamwe mavhiki maviri senzira yekurwisa kupararira kwechirwere checoronavirus. Amai Judith Chikwari avo vanorarama nekutenga nekutengesa mbatya vanoti vave kufanenzara mudzimba sezvo vasiri kutengesa kuti vawane zvekudya.\n\nAmai Chikwari vanoti VaMnangagwa vangadai varerutsa nguva dzekuvhura kuti vatenge zvinogona kupa kuti vatenge zvekudya.\n\nIzvi zvatsigirwa naVaTavengwa Kamuchokoto vekuKadoma avo vasingaone vanorarama nekupemha vanoti rwendo rwuno Mwari avaseke sezvo vari kutadza kuwana ruyamuro kunyange kubva kubazi reSocial Welfare. Asi gurukota rinona nezvemagariro evanhu Muzvinafundo Paul Mavima vanoti hurumende iri kupa vanhu mazana maviri emadhora pamwedzi kuti vabatsirikane mari inonzi nevamwe ishoma zvikuru. No media source currently available Sachigaro weboka revadzidzisi reProgressive Teachers Union of Zimbabwe-PTUZ- mudunhu reMashonaland West VaWeston Mutapa vanoti vatambira kuwedzerwa kwemazuva nemufaro sezvo hupenyu hwevadzidzisi nevadzidzi hwanga huri parumananzombe dai vadzokera kuzvikoro\nparizvino. VaMutapa vanoti hurumende inofanirwa kutora nguva yavawedzera kuvharwa kwenyika kugadzirira vadzidzisi kuti vawane zvipfeko nemishonga yekuderedza hutachiona hwecoronavirus kana vave kudzokera kumabasa.\n\nMunyori mukuru muboka guru rinomirira vashandi munyika reZimbabwe Congress of Trade Union-ZCTU- VaJaphet Moyo vanoti vafarawo dedanho ratorwa naVaMnangagwa sezvo hupenyu hwevanhu hwakakosha kudarika hupfumi vachiti kana munhu afa hapasisina zvekuita.\n\nAsi VaMoyo vanoti havasi kufara nemari inoita madhora mazana maviri ari kupihwa pamunhu kuti vanhu abastirikane nebazi rezvemagariro evanhu panguva iyo nyika inenge yakavharwa vachiti ishoma zvikuru.\n\nMumiriri weNorton muparamende VaTemba Mliswa vanoti pamusoro pekuwedzera mazuva ekuvhara nyika mutungamiri wenyika VaEmmerson Mnangagwa vanofanirwa kuona kuti motokari dzose dzinotakura zvinhu kunze kwenyika dzichipfuura nemuno munyika dzimbomira. Vatiwo vashandi vakaita sanamukoti nemapurisa vanoshanda vachisangana nevanhu vangangodaro vaine chirwere cheCoronavirus havafanirwe kushanda vachibva kumba asi kuti vatsvagirwe nzvimbo dzekugara.\n\nVaMnangagwa vakawedzera mazuva nyika yakavharwa kusvika musi wa3 Chivabvu nekuda kwekuti nyika haisati yazadzisa zvinokurudzirwa nebazi rezvehutano muUnited Nations reWorld Health Organisations kana kuti WHO-kuti nyika ivhurwe vachiti huwandu hwevanhu vari kubatwa nechirwere cheCovid-19 huri kuramba huchikwira munyika. No media source currently available 	https://www.voashona.com/a/vamwe-vanoti-vave-kufa-nenzara-vari-mudzimba/5382634.html
sports	Nhabvu yePSL yodzoka	Ndooka   ZVIKWATA zvose zvinokwikwidza muPremier Soccer League (PSL) zviri pakati pekunyoresa vatambi vazvo segadziriro yekudzoka kwemitambo yeCastle Premiership.   Mitambo iyi ichasimudzirwa nemusi wa12 na13 Kukadzi zvichitevera kumiswa kwayakaitwa munaZvita gore radarika nekuda kwezororo reKirisimasi uye kupa mukana kuchikwata chenyika chemaWarriors kuti chigadzirire kuenda kunokwikwidza kuAfrica Cup of Nations (Afcon) kuCameroon uko chakadzoka mushure mekuburitswa mumutambo uyu.   Mukushi wemashoko wePSL – Kudzai Bare – anoti mitambo yeCastle Premiership ichasimudzira masvondo anotevera.   “Hurongwa hwekudzoka kwemitambo yePSL huri kufamba mugwara uye kutaura kuno zvikwata zviri kunyoresa vatambi vazvo.   “Kana tapedza, mitambo inenge yave kusimudzira uye iri kutarisirwa kutanga musi wa12 na13 Kukadzi mazuva ayo atagara takazivisa kuti ndiwo mitambo iyi ichasimudzirwa,” anodaro Bare.   Zvisinei, mitambo iyi paichadzoka, mizhinji yacho inogona kukanganiswa nekunaya kuri kuita mvura uye izvi zvinotevera yambiro yakapihwa nebazi rinoona nezvemamiriro ekunze reMeteorogical Services Department (MSD) yekuti munyika muri kutarisirwa kunaya mvuya yakawanda kwenguva ndefu.   Bare anoti PSL ichabatana nemamwe masangano anoona nezvenhabvu mumazuva anotevera vachitenderera kunhandare dzakasiyana vachiongorora mamiriro akaita nhandare idzi.   “Nguva yatiri tinoziva kuti ndeyekunaya kwemvura saka mimwe mitambo inogona kukanganiswa nekudaro tichange tichiona mafambiro anenge achiita mitambo yacho.   “Zvagara hazvo kuti patichasimudzira nhabvu ndipo kubva kare paitanga mitambo yePSL asi kungoti apa chete tichangoti kurumidzei zvishoma. Asi mumazuva anotevera tichatenderera tichiongorora nhandare dzedu tichiona kuti dzakagadzirwa zvakadii uye dzinokwanisa here kutambirwa mitambo panguva ino yatiri,” anodaro Bare.   Zvakadaro, pakamiswa mitambo yePSL munaZvita, zvikwata zvakawanda zvange zvatamba mitambo mitatu uye zvimwe miviri.   Izvi zvakaona chikwata cheManica Diamonds chichitungamira palogo zvichitevera kuhwina kwachakaita mitambo yacho yose iri mitatu chiine zvibodzwa zvipfumbamwe.   Manica Diamonds iri kuteverwa neNgezi Platinum iyo, kubva pamitambo yayo mitatu, yakakwanisa kuhwina miviri ndokuita mangange mumwe chete uye ine zvibodzwa zvisere.   FC Platinum, iyo yakatora zvakare mukombe wePSL mwaka wadarika, ndiyo yakagara pechitatu iine zvibodzwa zvitanhatu izvo yakawana kubva mumitambo miviri.   Pechina pakagarwa neTriangle United iyo ine zvibodzwa zvitanhatu kubva mumitambo mitatu. Triangle yakahwina mitambo miviri ndokukundwa mumwe chete.   Kune rimwe divi, Bulawayo City ndiyo yakasenga iri pasi pelogo sezvo yangokwanisa kuwana chibodzwa chimwe chete kubva mumitambo mitatu yayatamba.   Chikwata ichi chakakundwa mumitambo miviri uye ndokuita mangange 3-3 neWhawha.	https://www.kwayedza.co.zw/nhabvu-yepsl-yodzoka/
health	Vagari Vaswera Vachizvifambira Zvavo muKwekwe Yakavharwa neMugovera	Vagari vemuKwekwe vari kutambira nenzira dzakasiyana siyana kuvharwa kwakaitwa guta ravo zvichitevera kuwanikwa kwechirwere cheCovid-19 chemhando yekuIndia muguta iri. Vagari vemuKwekwe vari kutambira nenzira dzakasiyana siyana kuvharwa kwakaitwa guta ravo zvichitevera kuwanikwa kwechirwere cheCovid-19 chemhando yekuIndia muguta iri.\n\nKunyange hazvo hurumende yakatara kuti lockdown iyi itange nezuro manheru, zvitoro nemamwe mabhizimisi zvange zvakavhurwa uye veruzhinji vange vachiita mabasa avo semazuva ose kusanganisira kutengesa pamisika nekuchinja mari mumigwagwa, vamwewo vari mumitsetse pamabhangi.\n\nHurumende yakazivisa nezuro kuti muguta iri muchave nelockdown\nkwemasvondo maviri kutanga nezuro manheru zvichitevera kuwanikwa kweimwe mhando yechirwere cheCovid iyo yakauraya mumwe muzvinabhizmisi mudhorobha reRedcliff svondo rapera mushure mekunge ashanya kuIndia.\n\nVamwe vagari vemuKwekwe vataura neStuio 7 vati vanotyira kuti kungove\nnelockdown munzvimbo iyi chete hakuna zvakunonyanyobatsira vamwewo\nvachiti vanoona danho iri richibatsira.\n\nMumwe mugari, Parti Ngozo, anove mutapi wenhau anoshanda akazvimirira ati maonero ake ndeekuti dai nyika yose yaiswa mulockdown sezvo mhando yechirwere cheCovid yekuIndia iyi ichiratidza kuti ine hukasha hwakasimba.\n\nMumwe mugari wemuguta iri, Muzvare Nyarai Ndawana, avo vanove mukuru wesangano reZichea mudunhu reMidlands, vati veruzhinji vanonzwisisa chose kukosha kwekudzivirira chirwere cheCovid-19 asi vati nekuda kwekutambura vakawanda vanozotadza kutevedzera zvimwe zvezvinodiwa vachitsvaga zvinoraramisa mhuri dzavo.\n\nMeya weguta reKwekwe, Amai Angeline Kasipo, avo vanovewo\nmuzvinabhizimisi vane nzvimbo inoitirwa michato nezvimwe, vati\nkunyange hazvo lockdown ichigona kuvhiringidza mararamiro evanhu, vane chokwadi chekuti veruzhinji vanonzwisisa kukosha kwedanho rekuve\nnelockdown.\n\nMumwe muzvinabhizimisi wemuKwekwe, VaFreddy Kapuya, avo vanove mumiriri weMhondoro Ngezi mudare paramende vari mubato reZanu PF, vati vanotambirawo danho rekuve nelockdown vachiti kukoshesa hutano hweveruzhinji ndicho chinhu chikuru.\n\nVakambove gurukota rezvehutano muhurumende yemubatanidzwa, uye vahigarawo muKwekwe, Dr Henry Madzorera, vati danho rekuti muKwekwe muve nelockdown rakanaka.  Asi Dr Madzorera vati danho iri rinofanirwa kutsigirwa nemamwe matanho akasimba anosanganisira kusimudzira ongororo yeveruzhinji kuti vane chirwere cheCovid-19 here kana kuti kwete. Muchizivisa chavo nezuro, gurukota rezvehutano, VaConstantino Chiwenga, vakatiwo mabhawa ose haasi kubvumidzwa kuvhura munguva yelockdown, uye michato nekunamata vanhu vakaungana, zvava kurambidzwawo kwemasvondo maviri.  VaChiwenga vakatiwo vanenge vafirwa vanofanirwa kunge vaine munhu abva kubazi rezvehutano, uye vanhu vanoungana parufu havafanirwe kudarika makumi matatu. Vanhu vanopfuura nemuguta reKwekwe vari kukurudzirwa zvikuru kusamira muguta iri kwenguva yakareba. VaChiwenga vakatiwo hurumende ichaenderera mberi nedzidziso yechirwere cheCovid-19, kucheneswa kwezvitoro nenzvimbo dzose dzinopindwa neveruzhinji.\n\nDzimwe nyanzvi mune zvehutano dziri kukurudzirawo kuti hurumende isimudzire kubaiwa kweveruzhinji nhomba senzira yekubatsira kudzivirira kupararira kwechirwere cheCovid-19. Nezuro vanhu zviuru zvipfumbamwe nemazana matatu nemakumi matanhatu nevapfumbamwe, 9 369, vakabayiwa nhomba yekutanga, izvo zvakasvitsa huwandu hwevanhu vabayiwa nhomba yekutanga pazviuru mazana matanhatu nemakumi maviri nezvina nemazana matanhatu nemakumi matanhatu nevashanu, 624 665.\n\nHurumende ine hurongwa hwekubaya vanhu mamiriyoni gumi, avo vanove zvikamu makumi matanhatu kubva muzana zvevanhu vari munyika senzira yekurwisa kupararira kwechirwere ichi, icho chauraya vanhu munyika yose vanosvika chiuru nemazana mashanu nemakumi masere nevatanhatu, 1 586, uye kubata vanhu vanodarika zviuru makumi matatu nezvisere nemazana matanhatu nemakumi matanhatu nevana, 38 664. Pasi rose, vanhu vanodarika mamiriyoni zana nemakumi matanhatu nematanhatu, 166 million, vabatwa nechirwere ichi, uye vanhu vanodarika mamiriyoni matatu nemazana mana nemakumi matanhatu ezviuru, 3, 460 000 vafa nechirwere ichi pasi rose. No media source currently available 	https://www.voashona.com/a/kwekwe-residents-continue-their-business-as-usual-despite-being-in-lockdown/5900590.html
health	Vakapotsa Vafa neCovid-19 Voyambira Vanhu Kuti Vabayiwe Nhomba Nguva Ichiripo	Vamwe vanhu vakarwara nechirwere cheCovid-19 vasina kubayiwa nhomba vari kukurudzira vari kuzengurira kubayiwa kuti vaite izvi nekuti vakapotsa vaenda kwamupfiganebwe. Vaimbova mupurisa muZimbabwe Republic Police VaMalvern Mudyiwa mumwe akapona nepaburI retsono mushure mekubatwa nechirwere ichi vasina kunge vabayiwa nhomba yeCovid-19. VaMudyiwa vanoti vakatozonoponera kuchipatara cheParktowen uko vakange vopihwa mweya wekufema kwemavhiki matatu sezvo vainge vozarirwa uye vagarawo vaine chirwere cheasthma. VaMudyiwa vaendera mberi vachiti vakashamiswa apo vakapedza kugeza vakatarisa pachiringiro vakaona mufananidzo wavo wairatidza kuti vainge vasara mapfupa chete. Vamwe vakataura neStudio 7 ndiAmai Namatirai Mutemwa vanogara kuZambia vakabatwa neCovid-19 vagara vaine chirwere chemoyo. Vanoti kunyangwe vakaburitswa muchipatara vachiri kunetseka nekufema uye vakanzi nachiremba vavo kana vave nani vabayiwe nhomba yeCovid-19. Mumwe mugari wemuHarare kuTynwald North VaProvidence Moyo vanoti vakabhadhara mari yakawanda zvikuru kuti varapwe chirwere ichi vari kumba kwavo. Vanoti chirwere chavasiya vasinganyatsogone kumira kwenguva yakareba zvekuti kuti vaende kuri kubayiwa nhomba kune vanhu vakawanda zvinovanetsa. Imwe nyanzvi munyaya dzezvehutano avo varikuita ongororo yemishonga yeCovid19 Muzvare Miriam Chemhanza vanoti vakabayiwa nhomba vakatapurirwa chirwere ichi havazonyanye kurwara sevasina. Nyanzvi munayay dzezvehutano Dr Tinashe Gede vakurudzira veruzhinji kuti vabaiwe nhomba yeCovid 19 uye kuti vasateerera zvinobuda pamadandemutande zvisingabvi kunyanzvi dzehutano pamusoro penhomba dze Covid-19 sezvo vanhu vakawanda vari kupedzisira vapinda muna taisireva. Vaendera mberi vachiti panguva ino yeCovid-19, chakakosha kubaiwa nhomba yechirwere ichi nekutevedzera kurudziro yeWorld Health Organisation yekuti vanhu vapfeke mamasiki, vageze mawoko uye vagare vakataramukana kuitira kuti chirwere ichi chisapararire. Pane gwaro rakaburitswawo nehurumende rinonzi “Covid 19 Admissions and Community Deaths by Vaccination Status,” riri kutsinhirawo kuti vanhu vari kufa zvakanyanya nechirwere cheCovid 19 vanhu vasina kubaiwa nhomba. Gwaro iri rinotiwo vana vadiki vave kunyanya kubatwawo nemhando yeCovid-19 iri kutenderera munyika yeDelta variant. No media source currently available 	https://www.voashona.com/a/vakapotsa-vafa-necovid-19-voyambira-vanhu-kuti-vabayiwe-nhomba-nguva-ichiripo/6004496.html
business	Vabereki Vochema Chema neKumanikidzwa Kutenga Nhumbi dzeVana paChikoro Kuti Vawane Nzvimbo	Vabereki vane vana vakawana nzvimbo dzeGrade One neForm One mudunhu reMashonaland West vanoti havasi kufara nekumanikidzwa kutenga maUniforms pazvikoro kuti vapihwe nzvimbo. Vabereki ava vanoti kuti mwana apihwe nzvimbo anofanirwa kubhadhara mari yechikoro pamwe chete neyenhumbi dzechikoro idzo dzinotengeswa pachikoro pacho. Asi vabereki vanoti nhumbi dzechikoro dzinotengeswa pazvikoro dziri kudhura uye hadzina kusimba sezvakaita nhumbi dzechikoro dzinotengeswa kuzvitoro zvakaita seEnBee, Barbours kana Adams. Chiri kunyanya kurwadza vabereki ndechekuti kana munhu asina kubhadhara mari yenhumbi dzechikoro mwana wake anoshaya nzvimbo yechikoro. Mumwe mubereki VaJustin Nyachowe vanoti zvikoro zviri kubira vanhu mari sezvo vari kusanganisa kuwana nzvimbo dzechikoro nekutenga nhumbi dzechikoro dzevana. Mumwe mubereki muzvare Georgina Komoto vane mwana akawana nzvimbo pachikoro cheNemakonde vanoti nhumbi dzinotengeswa kuchikoro hadzina kusimba asi dzinodhura . Muzvare Kamoto vanoti zviri pachena kuti muzvikoro mave kuitwa zvehuori. Asi vamwe vabereki vanoti danho rekutenga nhumbi dzechikoro dzinogadzirwa nekambani imwechete rakanaka sezvo nhumbi dzacho dziine ruvara rwakafanana. VaChristopher Chaita mumwe wevabereki vane maonero akadaro. Mukuru webazi rezvedzidzo mudunhu reMashonaland West VaSylvester Mashayamombe vanoti hausi mutemo wehurumende kuti zvikoro zvitengesere vabereki nhumbi dzevana vechikoro. VaMashayamombe vanoti kutengeswa kwenhumbi dzevana muzvikoro kunofanirwa kurerutsira vabereki kwete kuvaomesera. VaMashayamombe vanoti mutemo wehurumende haumanikidzire mwana kuti apfeke nhumbi dzechikoro kuti adzidze. Pane runyerekupe rwekuti makambani evakuru vakuru vemuhurumende ndiwo ari kusona nhumbi dzevana vechikoro idzo vabereki vari kuti dziri kudhura uye dzisina kusimba. Zvikoro zviri kuvhurwa musi wa 10 Ndira. No media source currently available  	https://www.voashona.com/a/zimbabwe-matongerwo-enyika/3661492.html
sports	Zim yotamba nePakistan	  Chikwata chenyika checricket chemaChevrons chakatanga gadziriro dzekusangana nePakistan izvo zvichaona zvikwata zviviri izvi zvichitamba mitambo miviri yeTest match series nemitatu yeTwenty20 International Series (T20I).   Mukushi wemashoko kuZimbabwe Cricket (ZC) — Darlington Majonga — anoti maChevrons achatamba nePakistan musi wa17 Kubvumbi na21 Kubvumbi mutambo weT20I.   Zvikwata izvi zvichazotatsurana zvekare musi wa23 na25 Kubvumbi.   Kana mitambo yeT20I yapera, zvikwata zviviri izvi zvichabandana mumitambo yetest match series apo mutambo wekutanga uriko musi wa29 Kubvumbi uchizopera musi wa3 Chivabvu kozoti wechipiri uchatanga musi wa7 Chivabvu uchipera musi wa11 Chivabvu.   “Pakistan iri kutarisirwa munyika musi wa17 Kubvumbi apo ichauya kuzosangana neZimbabwe mumitambo miviri yetest match nemitatu yeTwenty20 International games,” anodaro Majonga. Mitambo yezvikwata zviviri izvi yose ichatambirwa paHarare Sports Club munhandare isina vatsigiri senzira yekurwisa kupararira kwechirwere cheCovid-19.   Majonga anoti mitemo yemunyika muno neWorld Health Organization (WHO) yekudzivirira Covid-19 ichitevedzwa pamitambo iyi.   “Mitambo iyi ichitambirwa pasi pechirongwa chebio-secure bubble zvinoreva kuti vatambi, varairidzi nevose vari kuona nezvemitambo iyi vachagara kure neveruzhinji uye hapana vatsigiri vachatenderwa kusvika pedyo navo.   “Apo mitambo inenge ichitambwa, vatambi vose vachange vachivhenekwa kuti havana here kubatira denda reCovid-19, koti mazuva ose nhandare dzichafafaidzwa kuitira kuuraya hutachiona,” anodaro Majonga.   Mutambo wemaChevrons nePakistan uyu unotevera mumwe wechikwata chenyika ichi neAfghanistan uyo wakatambirwa kuUnited Arab Emirates nguva yadarika.	https://www.kwayedza.co.zw/zim-yotamba-nepakistan/
business	VaJoram Gumbo Vopomerwa Mhosva yeHuori-ZACC Ichiti Haisati Yasumwa	Gurukota rinoona nezvemhando dzemoto, VaJoram Gumbo vari kupomerwa mhosva yekuita zvehuori apo vaive gurukota rezvekutakurwa kwezvinhu. Bepanhau reHerald rinoti kambani yavo yekusona hembe inonzi JMCD yakapihwa basa nekambani yeZinara uye vachinzi vaitorawo mari kubva kukambani iyi yaive pasi pebazi ravo. Asi vachibvunzwa nebepanhau reHerald, VaGumbo vakaramba kuti vanoita zvehuori vachiti kambani yavo inotengeserawo mbatya kuZanu-PF mauto nemamwe mapazi ehurumende. VaGumbo vanonzi vaipihwawo mari kubva kuZINARA dzekuenda kuMalaysia kunoita basa reAir Zimbabwe risinei nekugadzira migwagwa sezvinoshandiswa homwe iyi. Komishina weZimbabwe Anti-Corruption Commission VaGoodson Nguni vaudza Studio 7 kuti vanga vasati vasumwa nezvenyaya iyi nekudaro hapana chavangataure parizvino. Nhengo yedare reparamende inomirira MDC kuKambuzuma VaWillas Madzimure vanove nhengo yeAfrican Parliamentarians Network Against Corruption uye vari mukomiti yeparamende inoona nezvemashandiro emapazi ehurumende avo vanoti zvakakosha kuti makurukota nenhengo dzedare reparamende vabude pachena panyaya yehupfumi hwavo vachangotora mhiko. No media source currently available  .	https://www.voashona.com/a/vajoram-gumbo-vopomerwa-mhosva-yehuori-zacc-ichiti-haisati-yasumwa/4618476.html
