politics	ኢሰመኮ በጋምቤላ በሠራተኞቼ ላይ ዛቻ እና ማስፈራሪያ ደረሰ አለ	የኢትዮጵያ ሰብአዊ መብቶች ኮሚሽን (ኢሰመኮ) በጋምቤላ ጽህፈት ቤቱ በሚገኙ ሠራተኞቹ ላይ ዛቻ እና ማስፈራሪያ መፈጸሙን ገለጸ። ኮሚሽኑ ሐሙስ መስከረም 26/2015 ዓ.ም. ባወጣው መግለጫ፣ መስከረም 25 በቡድን ሆነው ወደ ጽ/ቤቱ የመጡ ሰዎች በኢሰመኮ ባልደረቦች ላይ ዛቻ፣ ማስፈራሪያ እና የተለያዩ የጥፋት ድርጊቶችን መፈጸማቸውን ገልጿል። የኢሰመኮ ዋና ኮሚሽነር ዳንኤል በቀለ (ዶ/ር) የኮሚሽኑ ሠራተኞች በአዋጅ የልዩ ጥበቃ መብት የሚደረግላቸው እንደሆነ እና የተፈጸመው ድርጊት ተቀባይነት የሌለው መሆኑን ገልጸዋል። “ኮሚሽኑ የክትትል እና የምርመራ ሥራውን በሚያከናውንበት ወቅት የተለያዩ ተግዳሮቶች የሚገጥሙት ቢሆንም፤ . . . በሠራተኞች ላይ ያነጣጠረ ጥቃት በክልሉ የሰብአዊ መብቶች አያያዝ ላይ ከፍተኛ አሉታዊ ምልክታ የሚጥል በመሆኑ የፌዴራል እና የክልሉ መንግሥት ተባብረው በአፋጣኝ እንዲያስቆሙ ኮሚሽኑ በጥብቅ ያሳስባል” ብለዋል። ኮሚሽኑ ይህንን ማስፈራሪያ እና የጥፋት ድርጊት ያላቸውን ተግባራት እነማን እንደፈጸሙ ያለው ነገር ባይኖርም፣ በጋምቤላ ያጋጠመውን ክስተት ተከትሎ ሪፖርት ካወጣ በኋላ የጋምቤላ ክልል መንግሥት ሪፖርቱ ሚዛናዊነት የጎደለው በመሆኑ እንደማይቀበለው እና እንደሚያወግዘው መግለጹ ይታወሳል። ኢሰመኮ ሰኔ 07/2014 ዓ.ም. በጋምቤላ ከተማ እራሱን የኦሮሞ ነጻነት ሠራዊት ብሎ የሚጠራው ታጣቂ ቡድን እና የጋምቤላ ነጻነት ግንባር ጥቃት ከፈጸሙ በኋላ ኮሚሽኑ በጋምቤላ ክልል የፀጥታ ኃይሎች እና በታጣቂ ቡድኖቹ ተፈጽሟል ያላቸውን የሰብዓዊ መብቶች ጥሰት አስመልክቶ ያከናወነውን የምርመራ ሪፖርት መስከረም 18/2015 ዓ.ም. አውጥቶ ነበር። በኮሚሽኑ ሪፖርት ታጣቂ ቡድኖቹ ጥቃት ካደረሱ በኋላ ባሉት ሁለት ተከታታይ ቀናት ውስጥ የክልሉ ልዩ ኃይሎች በከተማው በሲቪል ሰዎች ላይ ጥቃት እንዳደረሱ አመልክቷል። ኢሰመኮ እንዳለው የዚህን ሪፖርት መውጣት ተከትሎ በማኅበራዊ ትስስር ገጾች እና በመገናኛ ብዙኃን ላይ የተሳሳተ እና ዛቻን ያዘሉ መረጃዎች ሲሰራጩ፤ እንዲሁም በኢሰመኮ ባልደረቦች ላይ ያነጣጠሩ የጥላቻ መልዕክቶች ሲዘዋወሩ ቆይተዋል። የጋምቤላ ክልል የኢሰመኮን ሪፖርት በተመለከተ መስከረም 22/2015 ዓ.ም ባወጣው መግለጫ የኮሚሽኑ ሪፖርት ግኝት እጅግ የተጋነነ እና በወቅቱ የነበረውን ሐቅ ያላገናዘበ፣ መረጃ የተሰበሰበው ከታጣቂ ቡድኑ፣ ከህወሓት ደጋፊዎች እና በወንጀሎች ሲጠረጠሩ ከነበሩ ግለሰቦች የተወሰደ ነው ብሏል። በዚህ እና በሌሎች ምክንያቶች የክልሉ መንግሥት ሪፖርቱ ኃላፊነት የጎደለው በመሆኑ እንደማይቀበለው ገልጾ ነበር። ባለፈው ዓመት ሰኔ ወር መጀመሪያ ላይ የኦሮሞ ነጻነት ግንባርና የጋምቤላ ሕዝብ ነጻነት ግንባር የተባሉት ታጣቂ ቡድኖች በጋምቤላ ክልል ዋና ከተማ ላይ ጥቃት ሰንዝረው እንደነበር ይታወሳል። አማጺያኑ ለተወሰነ ሰዓት ከፊል የከተማዋን ክፍል ተቆጣጥረው የነበረ ሲሆን፣ የፌደራል እና የክልሉ ኃይሎች በወሰዱት እርምጃ ታጣቂዎቹን ከከተማዋ ለማስወጣት ችለዋል። ይህንንም ተከትሎ በአማጺያኑ እና በክልሉ የፀጥታ ኃይሎች መካከል ተከስተው በነበሩ ግጭቶች ከሃምሳ በላይ ሰዎች ሕይወት መጥፋቱ ተዘግቧል። የኢትዮጵያ ሰብአዊ መብቶች ኮሚሽንም ጥቃቱን ተከትሎ በጋምቤላ ከተማ ስላጋጠሙ ክስተቶች ከወራት በኋላ፣ ባለፈው ሳምንት ባወጣው ሪፖርት ላይ የፀጥታ ኃይሎች ከሕግ ውጪ እርምጃ ወስደዋል ሲል ወቅሷል።	https://www.bbc.com/amharic/articles/cpr7j32zr13o
politics	ጦርነቱን ለማስቆም ተስፋ ሰጪ ጥረት እየተደረገ መሆኑን አንቶኒዮ ጉቴሬዝ ገለጹ	"በሰሜን ኢትዮጵያ የሚካሄደውን ጦርነት ለማብቃትና ሰላም ለማውረድ የሚያስችል የሚታይ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ አንቶኒዮ ጉቴሬዝ ገለጹ። ዋና ፀሐፊው ረቡዕ ዕለት የአፍሪካ ሕብረት የአፍሪካ ቀንድ ከፍተኛ ተወካይ ከሆኑት ከኦሉሴጎን ኦባሳንጆ ጋር በኢትዮጵያ ስላለው ጦርነት በስልክ ከተወያዩ በኋላ ባወጡት መግለጫ ነው ይህንን ያሉት። ኦባሳንጆ ባለፈው ሳምንት ወደ አዲስ አበባ እና መቀለ በመጓዝ ከኢትዮጵያ መንግሥት ባለሥልጣናትና ከህወሓት መሪዎች ጋር ውይይት ማድረጋቸው መዘገቡ ይታወሳል። የተባበሩት መንግሥታት ድርጅት ዋና ፀሐፊ አንቶኒዮ ጉቴሬዝ ከኦባሳንጆ ጋር ባደረጉት የስልክ ውይይት፣ በሰሜን ኢትዮጵያ የሚካሄደውን ጦርነት ለማስቆም የኢትዮጵያ መንግሥትና ህወሓት እያደረጉት ስላላው ጥረት ከሕብረቱ ተወካይ መረዳታቸውን አመልክተዋል። ጉተሬዝ ዛሬ ሐሙስ ጥር 12/2014 ዓ.ም ለቢቢሲ አፍሪካ እንደተናገሩት ""በተመድ የፀጥታው ምክር ቤት ኢትዮጵያን የተመለከተ ግልጽ የሆነ የሃሳብ ልዩነት"" ቢኖርም ለጦርነቱ መፍትሄው ቅርብ ነው ብለዋል። የኢትዮጵያ መንግሥት ጦርነቱን በተመለከተ የምዕራባውያንን ተሳትፎ 'የውጪ ጣልቃ ገብነት ነው' በሚል ሲከላከል መቆየቱ ለችግሩ መፍትሄ ማፈላለግን አስቸጋሪ እንዳረገው ጠቅሰው፤ የሰብዓዊ እርዳታ እንዲደርስ ""ሁሉም ተኩስ ማቆም አለባቸው"" ብለዋል ጉቴሬዝ ለቢቢሲ። ""ችግሩን ለመፍታት ጉዳዩ ለእኛ ቀላል አልነበረም። ከጠቅላይ ሚንስትሩ ጋር ስገናኝ ነበር። ከህወሓት ጋር ስነጋገር ነበር። ከኦባሳንጆ፣ ከኡሁሩ ኬንያታ እና ከበርካታ የዓለም መሪዎች ጋር ስንጋገር ነበር። አሁን ወደ ተሻለ ዕድል እየተቃረብን ነው ብዬ አምናለሁ"" ብለዋል ዋና ፀሐፊው። ጉተሬዝ በረቡዕ ዕለቱ መግለጫቸው ላይ እንዳሉት ከኦሉሴጎን ኦባሳንጆ ጋር ባደረጉት ውይይት አሁን ለግጭቱ ተጨባጭ ፖለቲካዊና ዲፕሎማሲያዊ መፍትሔ ለማግኘት ዕድል እንዳለ ያላቸውን ተስፋ እንደገለጹላቸው ጠቅሰዋል። በዚህም በኢትዮጵያና በአካባቢው የሚገኙ በሚሊዮን የሚቆጠሩ ሰዎችን ለችግር ያጋለጠውና ከአንድ ዓመት በላይ የተካሄደውን ወታደራዊ ግጭት በማብቃት ሰላም ለማውረድ የሚያስችል ተጨባጭ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ ገልጸዋል። በአንዳንድ የኢትዮጵያ ክፍሎች እየተካሄደ ያለው ወታደራዊ ግጭት ሰላም ለመውረድ ለሚደረገው ጥረት ተግዳሮት መሆኑን የጠቀሱት ጉቴሬዝ፣ ይህም ""በግጭቱ ተሳታፊ ወገኖች መካከል መተማመን ለመገንባት የሚወሰዱ እርምጃዎችን ያበላሻል"" ብለዋል። ዋና ፀሐፊው አሁንም የጦርነቱ ተሳታፊ ሁሉም ወገኖች ወደ ሰላም አቅጣጫ ወደ ሚመራውና ወሳኝ ወደሆነው ግጭቶችን ወደማቆም በፍጥነት እንዲያመሩ ጥሪ አቅርበው፤ ድርጅታቸው በኢትዮጵያ የሁሉን አቀፍ ውይይት፣ የሰላም፣ የደኅንነትና የዕርቅ ሂደትን ለመደገፍ ዝግጁ መሆኑን አመልክተዋል። ""በአፍሪካ ሕብረት የሚመራውን የሰላም ሂደት በታላቅ ተስፋ እየተከታተልን ባለበት ወቅት፣ በጦርነቱ በተጎዱ የተለያዩ የኢትዮጵያ ክፍሎች ያለው የሰብአዊ ቀውስ ሁኔታ ያሳስበናል"" በማለት፣ ሁሉም ወገኖች እርዳታ ለማቅረብ የአገር ውስጥና ዓለም አቀፍ ጥረቶችን እንዲደግፉ ጥሪ አቅርበዋል። የቀድሞው የናይጄሪያ ፕሬዝዳንት እና የአፍሪካ ሕብረት የአፍሪካ ቀንድ ከፍተኛ ተወካይ የሆኑት ኦሉሴጉን ኦባሳንጆ ባለፈው ማክሰኞ ጥር 03/2014 ዓ.ም. ወደ ትግራይ ሄደው መቀለ ውስጥ ከህወሓት አመራሮች ጋር ""መልካም ውይይት ማድረጋቸውን"" አቶ ጌታቸው ረዳ ገልጸው ነበር። ከመቀለ በኋላ ወደ አዲስ አበባ የተመለሱት ኦባሳንጆ ከጥቂት ወራት በፊት ለተመሳሳይ የሰላም ጥረት ወደ መቀለ ተጉዘው የነበረ ሲሆን ከጉቴሬዝ መግለጫ ውጪ፣ ስላለፈው ሳምንት ጉዟቸው ምንም የተባለ ነገር የለም። ከአንድ ዓመት በላይ ሲካሄድ ቆይቶ በቅርቡ ጋብ ያለው የሰሜን ኢትዮጵያን ጦርነት ለማስቆም ከአፍሪካ ሕብረት ተወካዩ ኦሉሴጉን ኦባሳንጆ በተጨማሪ የአሜሪካ መንግሥት ልዩ መልዕክተኛ የነበሩት ጄፍሪ ፌልትማን ጥረት ሲያደርጉ ቢቆይም ተጨባጭ ውጤት አልተገኘም። አሁንም የቀድሞውን መልዕክተኛ የተኩት አዲሱ የአሜሪካ መልዕክተኛ ዴቪድ ሳተርፊልድ በአሜሪካ የውጭ ጉዳይ መሥሪያ ቤት የአፍሪካ ጉዳዮች ረዳት ኃላፊ ከሆኑት ሞሊ ፊ ጋር ዛሬ አዲስ አበባ እንደሚገቡ ይጠበቃል። የአሜሪካ ልዑካኑ ወደ ኢትዮጵያ ሲሄዱ ፕሬዝዳንት ባይደን ከጠቅላይ ሚኒስትር ዐቢይ ጋር ሰኞ ጥር 02/2014 ዓ.ም ያደረጉት ""ገንቢ የስልክ ውይይት ተከታይ ጉዳዮችን"" እንደሚያነሱ የውጭ ጉዳይ መሥሪያ ቤቱ ባወጣው መግለጫ አመልክቷል።"	https://www.bbc.com/amharic/news-60034873
business	ቻድ ያለባትን የ100 ሚሊዮን ዶላር ዕዳ ለአንጎላ ከብቶች በመስጠት ልትከፍል ነው	ቻድ ለአንጎላ መክፈል ያለባትን 100 ሚሊዮን ዶላር እዳ በገንዘብ መመለስ ባለመቻሏ ከብቶች በመስጠት እየከፈለች መሆኗን የአንጎላ መንግሥት ጋዜጣ ዘገበ። ቻድ የገንዘብ እጥረት ስለገጠማት እንዲሁም አንጎላ ደግሞ ከብቶችን ስለምትፈልግ፤ ባልተለመደ ሁኔታ የእዳው ክፍያ ለሁለቱም አገራት አመቺ በሆነ ሁኔታ እንዲፈጸም መደረጉ ተነግሯል። ጋዜጣው እንደዘገበው ከአንድ ሺህ የሚበልጡ በሬዎች በመጀመሪያ ዙር የዕዳ ክፍያነት በመርከብ ተጭነው ወደ አንጎላዋ መዲና ሉዋንዳ ገብተዋል። ቻድ በሚቀጥሉት 10 ዓመታት እያንዳንዳቸው 1,333 ዶላር የሚያወጡ በአጠቃላይ 75 ሺህ ከብቶችን ለአንጎላ ትሰጣለች ተብሏል። ዘገባው ጨምሮ እናዳለው ቻድ በዚህ ወር ማብቂያ ላይ ተጨማሪ 3,500 ከብቶችን ወደ አንጎላ ትልካለች ብሏል። ቻድ ያለባትን ዕዳ በገንዘብ መመለስ ባለመቻሏ በከብቶች ለመክፈል ስትወስን፤ አንጎላ ጥያቄውን የተቀበለችው በድርቅ በተጠቁ ግዛቶቿ ውስጥ ያለውን የከብቶች ቁጥር ለማሳደግ እንደሚያግዛት በማሰብ ነው። አንጎላ እንስሳቶቿን በረሃብና በጥማት በሚገድል ድርቅ በተደጋጋሚ እየተመታች በርካታ ዜጎቿ ለችግር የሚጋለጡባት አገር ናት። ምንም እንኳን አገሪቱ በነዳጅ ሃብት የታደለች ብትሆንም፤ ነጻነቷን ማግኘቷን ተከትሎ ለ27 ዓመታት ሲካሄድ ከቆየው የእርስ በርስ  ጦርነት ውድመት ለማገገም እየጣረች ትገኛለች። ቻድ 94 ሚሊዮን የሚደርስ የቀንድ ከብት ያላት አገር ስትሆን፤ ወደ ውጭ ከምትልከው ምርት 30 በመቶውን የሚሸፍነው የቀንድ ከብቶች ሽያጭ ነው። ይህም ከነዳጅ ምርት ቀጥሎ ሁለተኝነት የውጪ ምንዛሪ ያስገኝላታል። ባለፈው ጥቅምት ወር የዓለም ባንክ ባወጣው ሪፖርት ላይ በነዳጅ ዋጋ መቀነስና በአካባቢዋ በሚንቀሳቀሱ ታጣቂ እስላማዊ ቡድኖች በሚፈጠር የጸጥታ ችግር ሳቢያ ኢኮኖሚዋ በቀላሉ ሊጎዳ እንደሚችል አመልክቶ ነበር።	https://www.bbc.com/amharic/news-51924426
business	ታሊባን፡ የአፍጋኒስታን የባንክ ሥርዓት ሊንኮታኮት ከቋፍ ደርሷል ተባለ	"የአፍጋኒስታን የባንክ ሥርዓት ወደ መፍረስ ተቃርቧል ሲሉ አንድ የሃገሪቱ ባንክ ኃላፊ ለቢቢሲ ተናገሩ። የአፍጋኒስታን እስልምና ባንክ ዋና ሥራ አስፈፃሚ ሰይድ ሙሳ ካሌም አል-ፈላሂ እንዳሉት ደንበኞች በተደናገጡበት በዚህ ወቅት የሃገሪቱ የፋይናንስ ኢንዱስትሪ ""የህልውና ቀውስ"" ውስጥ ይገኛል። በካቡል ባለው ትርምስ ምክንያት ጊዜያዊ መቀመጫቸው ካደረጉበት ከዱባይ ""በአሁኑ ጊዜ ከፍተኛ ገንዘብ እየወጣ ነው"" ብለዋል። አክለውም ""ገንዘብ ማውጣት ብቻ እየተከናወነ ነው። አብዛኛዎቹ ባንኮች እየሠሩ አይደሉም። ሙሉ አገልግሎትም አይሰጡም"" ሲሉ ገልጸዋል። በነሐሴ ወር ታሊባን ሃገሪቱን ከመቆጣጠሩ በፊትም የአፍጋኒስታን ኢኮኖሚ ያልተረጋጋ ነበር። ኢኮኖሚው በከፍተኛ ሁኔታ በውጭ ዕርዳታ ላይ የተመሠረተ ነው። ከጠቅላላው የሀገር ውስጥ ምርት 40 በመቶ የሚሆነው ከዓለም አቀፍ ዕርዳታ የተገኘ መሆኑን የዓለም ባንክ ገልጿል። ታሊባን ሃገሪቱን ከተቆጣጠረ በኋላ ምዕራባውያኑ አፍጋኒስታን ከዓለም ባንክ እና ከዓለም አቀፉ የገንዘብ ድርጅት (አይኤምኤፍ) ጋር ሊያገኙ ይችሉ የነበሩትን ንብረቶች እና ገንዘብን አግደዋል። እንደ አል-ፈላሂ ከሆነ እገዳው ታሊባን ሌሎች የገንዘብ ምንጮችን እንዲያፈላልግ ያበረታታል ብለዋል። ""ቻይና እና ሩሲያ ጨምሮ ሌሎች ሃገሮችንም በጉጉት እየተጠባበቁ ነው።"" ""... በቅርቡም ይሁን ዘግይቶ በውይይት የሚሳካላቸው ይመስላል"" ብለዋል። ቻይና አፍጋኒስታንን እንደገና ለመገንባት እና ከታሊባን ጋር ለመሥራት ስላላት ፍላጎት ቀድሞውኑ አሳውቃለች። በቻይና መንግስት ቁጥጥር ስር ያለው ግሎባል ታይምስ ጋዜጣ በቅርቡ ""አፍጋኒስታንን በመገንባት ረገድ ትልቅ የትብብር አቅም አለ"" ያለ ሲሆን ቻይና በእርግጠኝነት ""መሪ"" መሆኗን ተናግሯል። ታሊባን የአፍጋኒስታንን የኢኮኖሚ ችግሮች ለማስተካከል ጫና እያደረበት ነው። የዋጋ ግሽበት እየናረ ሲሆን የአገሪቱ መገበያያ ገንዘብ አፍጋኒ የመግዛት አቅሙ እየቀነሰ ነው። ብዙዎች ሥራ ያጡ ሲሆን የገንዘብ እጥረት በመኖሩ ሰዎች ተስፋ ቆርጠዋል። በአፍጋኒስታን በየቀኑ በቂ ምግብ ያላቸው ቤተሰቦች አምስት በመቶዎቹ ብቻ ናቸው ሲል የተባበሩት መንግስታት የዓለም የምግብ ፕሮግራም አስጠንቅቋል። ጥናት ከተደረገባቸው ሰዎች መካከል ግማሾቹ ባለፉት ሁለት ሳምንታት ውስጥ ቢያንስ አንድ ጊዜ ምግብ እንዳለቀባቸው ተናግረዋል። ለአፍጋኒስታን ህልውና ሲባል ዓለም አቀፍ ገንዘብ እና የውጭ ዕርዳታ ማግኘት ቁልፍ ነው። ነገር ግን እንደ አሜሪካ ያሉ ሃገራት ከታሊባን ጋር ለመሥራት ፈቃደኞች ቢሆኑም የአገዛዙን የሴቶች ሰብዓዊ አያያዝ ጨምሮ በሌሎች ቅድመ ሁኔታዎች ላይ የተመሠረተ ነው። አል-ፈላሂ እንዳሉት ታሊባን ሴቶች ""ለጊዜው"" መሥራት እንደማይፈቀድላቸው ቢገልጽም በባንኩ የሚሠሩ ሴቶች ወደ ሥራ ገበታቸው እየተመለሱ ነው። ""በሴቶች መካከል ... ፍርሃት ነበር። ወደ ቢሮ አይመጡም ነበር። አሁን ግን ቀስ በቀስ ወደ ሥራ ገበታቸው መምጣት ጀመረዋል"" ብለዋል። የአል-ፈላሂ አስተያየት ከፓኪስታኑ ጠቅላይ ሚኒስትር ኢምራን ካን በቅርቡ ከሰጡት መግለጫም ጋር ይቀራረባል። ለቢቢሲ ቃለ ምልልስ በሰጡበት ወቅት ካን እንዳሉት ታሊባኖች ከዚህ ቀደም በስልጣን ላይ ከነበሩበት ወቅት ጋር ሲነጻጸር ለዓለም የበለጠ ዘመናዊ እና የተሻሻለ ገጽታ ለማሳየት እየሞከሩ ነው በማለት- የታሊባን 2.0 ዓይነት ሲሉ ገልጸዋል። ""በአሁኑ ወቅት የበለጠ ተለዋዋጭ እና በጣም ተባባሪ ናቸው።"" ካን ""ለጊዜው ምንም ጥብቅ ህጎችንን እና ደንቦችን አላስተላለፉም"" ብለዋል። የሴቶች እና የሰብአዊ መብት ተሟጋች ድርጅቶች ታሊባን በሚናገረው እና በመሬት ላይ ባለው እውነታ መካከል ትልቅ ልዩነት እንዳለ ጠቁመዋል። ብዙ ሴቶች እና ልጃገረዶች ወደ ትምህርት ቤት ወይም ሥራ እንዳይሄዱ ተከልክለዋል ሲሉም ያስረዳሉ።"	https://www.bbc.com/amharic/news-58716413
sports	ለንደን ማራቶን፡ ያልተጠበቀው ኢትዮጵያዊ ሹራ ቂጣታ በለንደን ማራቶን ማሸነፍ ዓለምን አስደመመ	"የአለም የማራቶን ሬኮርድ ባለቤት ኢሉይድ ኪፕቾጌን በማሸነፍ ኢትዮጵያዊው ሹራ ቂጣታ በዛሬው የለንደን ማራቶን ያልተጠበቀ ድልን ተጎናፅፏል። የለንደን ማራቶን አራት ጊዜ አሸናፊው ኪፕቾጌ እንደሚያሸንፍ ብዙዎች ባይጠራጠሩም ባልተጠበቀ ሁኔታ ሁለት ዙር ሲቀረው ወደኋላ ቀርቶም በዚህ ውድድር ስምንተኛ ሆኗል። ኢትዮጵያዊው ሹራና ኬንያዊው ቪንስንት ኪፕቹምባ ተከታትለው አንደኛና ሁለተኛ የሆኑ ሲሆን፣ ሹራ ያሸነፈበትም ሰዓት 2፡05፡41 ነው። በሴቶችም የማራቶን ውድድር የክብረ ወሰኑ ባለቤት ብሪጅድ ኮሴጊ አሸንፋለች። ""በጣም ነው ያዘንኩት፣ ምን እንደተፈጠረ አላውቅም"" በማለትም ኪፕቾጌ ከውድድሩ በኋላ ተናግሯል። ""በመጨረሻዎቹ 15 ኪሎሜትሮች የቀኝ ጆሮዬ ተደፍኖ ነበር። በጭኔና ጉልበቴም የቁርጥማት ህምም እየተሰማኝ ነበር"" ያለው ኪፕቾጌ አክሎም ""ድንገት በውድድሩ ላይ ያጋጠመኝ ነው። ውድድሩን በመልካም ሁኔታ ነበር የጀመርኩት። አየሩ በጣም ቀዝቃዛ ነበር ግን እሱን ምክንያት አላደርግም"" ብሏል። ባቱ ላይ ባጋጠመው አደጋ ምክንያት ቀነኒሳ በቀለ ውድድሩን ማቋረጡን ተከትሎም ኪፕቾጌ በቀላሉ ያሸንፋልም የሚል ግምት ተቀምጦ ነበር። በ2፡01፡39 የኦለምን ሬኮርድ የተቆናጠጠው የ35 አመቱ ኪፕቾጌ ስምንተኛም ቢሆን ውድድሩን ሳያቋርጥ ጨርሷል። በተለይም ውድድሩ አስራ አምስት ደቂቃ ሲቀረው ሹራ ሩጫውን ያፋጠነው ሲሆን ኪፕቾጌም ምቾት ተነስቶ ታይቷል። በርካቶች ውድድሩን ያቋረጡ ሲሆን ሹራ በአንደኛነት፣ በሁለተኛነት ኬንያዊው ኪፕቹምባና በሦስተኛነት ሲሳይ ለማ ተከታትለው ገብተዋል። የ24 ዓመቱ ሹራ  ኪፕቹምባን በአንድ ሰኮንድ የቀደመው ሲሆን ሲሳይን ደግሞ በሶስት ሰኮንዶች ብቻ ነው። ""ለዚህ ውድድር በደንብ ተዘጋጅቼ ነበር። ቀነኒሳ በቀለም በጣም ነው የረዳኝ፤ በማሸነፌ ደስተኛ ነኝ"" ብሏል። ኢትዮጵያውያኖቹ ሞስነት ገረመው፣ ሙሌ ዋሲሁንና ታምራት ቶላም ከአራተኛ እስከ ስድስተኛ ያለውን ቦታ ይዘዋል።"	https://www.bbc.com/amharic/news-54409380
health	ኮሮናቫይረስ፡ ኒውዚላንድ ከወራት በኋላ በቫይረሱ የተያዘች ሴት አገኘች	"ከሁለት ወራት በላይ የኮሮናቫይረስ የማህበረሰብ ስርጭት ያልታየባት ኒውዚላንድ ከሰሞኑ በቫይረሱ የተያዘች ሴት አግኝታለች። የጤና ባለሙያዎች ከሰሞኑ ከአውሮፓ የተመለሰች የ56 አመት ሴት ቫይረሱ ተገኝቶባታል። ግለሰቧ ከሌላ አገራት ለሚመጡ አስገዳጅ የሆነውን የሁለት ሳምንት ለይቶ ማቆያ ጊዜ ጨርሳ ቤቷ ከሄደች ከቀናት በኋላ ነው ቫይረሱ እንደተገኘባት የታወቀው። ከሴትዮዋ ጋር የቅርብ ግንኙነት ያላቸውን እንዲሁም የጎበኘቻቸውን ስፍራዎች ዝርዝር ባለስልጣናቱ እየተከታተሉ ነው ተብሏል። የኮሮናቫይረስ ወረርሽኝን በመግታት ዘርፍ ከፍተኛ ሙገሳና ምስጋና ካተረፉ አገራት መካከል ኒውዚላንድ በዋናነት ትጠቀሳለች። አምስት ሚሊዮን ነዋሪዎች ያሏት ኒውዚላንድ እስካሁን ድረስ በቫይረሱ የመዘገበችው ቁጥር 1 ሺህ 927 ሲሆን 25 ዜጎቿም ሞተዋል። ግለሰቧ በኦክላንድ የነበራትን የለይቶ ማቆያ ጊዜዋን ከጨረሰች በኋላ ባደረገችው ምርመራ ሁለት ጊዜ ከቫይረሱ ነፃ ነሽ ተብላ ነበር። ከሁለት ቀናት በኋላ ቀለል ያሉ የቫይረሱን ምልክቶች ማሳየት የጀመረች ሲሆን በኋላም እየከፋና እየባሰባት መጥቷል ተብሏል። ምርመራ ባደረገችበት ወቅት በቫይረሱ እንደተያዘች የታወቀ ሲሆን ከዚያ ቀን በኋላ በቤቷ ራሷን ለይታ ተቀምጣለች። በዛሬው ዕለት የጤና ሚኒስትሩ ክሪስ ሂፕኪንስ እንዳሉት የቫይረሱ ዝርያ ከየት እንደመጣ ለመገመት በአሁኑ ሰዓት ከባድ ነው ብለዋል። ነገር ግን ሚኒስቴር መስሪያ ቤቱ "" የቫይረሱ ዝርያ አይነት በከፍተኛ ፍጥነት የሚተላለፍ እንደሆነ በማሰብ አስፈላጊውን ሁሉ ጥንቃቄ እያደረግን ነው"" ብሏል። ከዚህ በላይ ግን ስለ ቫይረሱ ምንም ማለት እንደማይቻል ሚኒስትሩ ተናግረዋል። የለይቶ ማቆያ ጊዜዋን ከጨረሰች በኋላ በሰሜናዊ ኒውዚላንድ የሚገኙ ቦታዎችን ጎብኝታለች ተብሏል። የጤና ሚኒስቴር ጎብኝታቸዋለች ብሎ የጠቀሳቸውን ሱፐር ማርኬቶች፣ ሬስቶራንቶችና ጋለሪዎች ዝርዝር አውጥቷል።። በነዚህ በተጠቀሱት ቦታዎች ድንገት ተገኝቶ የነበረ ሰው በሙሉ በጥርጣሬ እንደሚታይና ቤታቸውም ራሳቸውን ለይተው እንዲቆዩና እንዲመረመሩም ተነግሯቸዋል። ከሴትዮዋ ጋር ቅርበት አላቸው የተባሉ አራት ሰዎች የተለዩ ሲሆን ምርመራ ተደርጎላቸዋል ተብሏል።"	https://www.bbc.com/amharic/news-55785138
politics	"""ከእኔ ጋር ለአንድ ቀን ሻይ የጠጡ የባንክ ሂሳባቸው ታግዷል . . . "" ጃዋር መሐመድ"	"የፌደራል ከፍተኛ ፍርድ ቤት አራዳ ምድብ ችሎት በእነ አቶ ጃዋር መሐመድ የክስ መዝገብ ሥር ንብረታቸው እንዳይንቀሳቀስ የተደረገባቸው ተከሳሾች ጉዳይን ዛሬ ተመልክቷል። ከእነ አቶ ጃዋር ጠበቆች መካከል አንዱ የሆኑት ቶኩማ ዳባ (ዶ/ር) በፍርድ ቤት ትዕዛዝ መሠረት ንብረታቸው እንዳይንቀሳቀስ የተደረገባቸው ተከሳሾች ዝርዝር ወጪያቸው ምን ያክል እንደሆነ በጽሑፍ ለፍርድ ቤት ማቅረባቸውን ይናገራሉ። ተከሳሾች ለቀለብ፣ የቤት ኪራይ እና የባንክ እዳ ለመክፈል እና ሌሎች ወጪዎቻቸውን ለመሸፈን እንዲቻላቸው እግድ እንዲነሳላቸው ጠይቀዋል። የኦሮሚያ ሚዲያ ኔትዎርክ ንብረት ላይ የተጣለው እግድም እንዲነሳ ጥያቄ አቅርበዋል። አቃቤ ሕግ ግን ጠበቆቹ ያቀረቡት የወጪ ዝርዝር በማስረጃ የተደገፈ አይደለም፤ የኦኤምኤን ንብረትም መመለስ የለበትም ሲል ተከራክሯል። ፖለቲከኛው ጃዋር መሐመድ ""ከእኔ ጋር ለአንድ ቀን ሻይ የጠጡ ሰዎች የባንክ ሂሳባቸው ታግዷል፤ ብዙ ነገር አብሬ የሰራሁት የመንግሥት ባለስልጣናት ግን የባንክ ሂሳባቸው አልተዘጋባቸውም"" ሲሉ ዛሬ ለፍርድ ቤቱ መናገራቸውን ጠበቃው ይናገራሉ። አቶ ጃዋር መሐመድ ከመኖሪያ ቤታቸው የተወሰደው ንብረት ስርዓትን ተከትሎ ተመዝግቦ የተወሰደ ሳይሆን ዘረፋ ነው የተፈጸመብኝ ሲሉም ተናግረዋል። ""መኖሪያ ቤቴ ውስጥ ከ100ሺህ ብር በላይ፣ ወርቅ፣ የእጅ ሰዓት እና በሽልማት ያገኘኋቸው የተለያዩ ሜዳሊያዎች ፖሊስ ወስዶ የራሱ ንብረት አድርጎታል። ለምንድነው የምዘረፈው"" ሲሉ ተናግረዋል። አቶ ጃዋር መሐመድ ""ከእኔ ጋር ለአንድ ቀን ሻይ የጠጡ ሰዎች የባንክ ሂሳባቸው ታግዷል፤ አሁን ስልጣን ላይ ካሉ ባለስልጣናት ጋር ግን አብሮ ሻይ መጠጣት ብቻ ሳይሆን፣ ብዙ ነገር አብሬያቸሁ ሰርቻለሁ። እግዱ እውነተኛ ከሆነ ለምን የእነሱ የባንክ ሂሳብ አልታገደም?"" በማለት ፍርድ ቤቱን መጠየቃቸውን ጠበቃው ቶኩማ ዳባ (ዶ/ር) ለቢቢሲ ተናግረዋል። አቶ በቀለ ገርባ በበኩላቸው ተሸከርካሪን ጨምሮ ንብረታቸው ላይ የተላለፈው እግድ ከሕግ ውጪ መሆኑን ለፍርድ ቤቱ በማስረዳት እግዱ እንዲነሳላቸው ጠይቀዋል። ""እኔ ለ37 ዓመታት የመንግሥት ሰራተኛ ሆኜ የሰራሁ ሰው ነኝ። ይህን ያክል ዓመት የሰራ ሰው እንዴት አሮጌ መኪና ይኖረዋል ማለት ትክክል አይደለም። ወደ አዳማ እና ነቀምቴ በሄድኩ ጊዜ ሕዝቡ ምን ዓይነት አቀባበል እንዳደረገልኝ ታውቃላችሁ። ወደ ውጪ በሄድኩ ጊዜም መኪና ተሸልሜ ነበር። ይህችን አሮጌ መኪና ንብረት አፈራ ተብሎ ማገዱ ትክክል አይደለም"" ብለዋል። አቶ በቀለ የታገደው ተሽከርካሪ ከተከሰሱት ወንጀል ጋር ግንኙነት እንደሌለው እና የባንክ ሂሳባቸው እንዲታገድ የተደረገው ቤተሰባቸውን ለችግር እንዲጋለጥ እና እርሳቸው ለማዳከም እንደሆነ ለፍርድ ቤቱ ተናግረዋል። ፍርድ ቤቱም በጉዳዩ ላይ የአቃቤ ሕግ ምላሽን ለመስማት ለጥቅምት 24 ተለዋጭ ቀጠሮ ሰጥቷል።"	https://www.bbc.com/amharic/news-54690656
sports	አንድ እግሯን በካንሰር ያጣችው ሯጭ የማራቶን ክብረ ወሰንን ሰበረች	"ግራ እግሯን በካንሰር ካጣች በኋላ መሮጥ የጀመረችው ጃኪ ሃንት 104 ተከታታይ የማራቶን ውድድሮችን በ104 ቀናት በመሮጥ የጊነስ የአለም የተከታታይ ማራቶን ክብረ ወሰንን እንዳለፈች ተነግሯል። የ46 አመቷ ጃኪ ሀንት ብሮርስማ ከአውሮፓውያኑ ጥር ወር አጋማሽ ጀምሮ በየቀኑ 42 ኪሎሜትር ርቀት ሮጣለች። ይህ በተለምዶ አምስት ሰዓት አካባቢ ይወስዳል። ባለፈው ሳምንት ቅዳሜ 104ኛ ተከታታይ የማራቶን ውድድሯን ያጠናቀቀችው ጃኪ፣ ይህ ስኬቷ በዓለም ድንቃ ድንቅ መዝገብ [ጊነስ ወርልድ] የክብረ ወሰን እንዲመዘገብላት ጠብቃለች። የጊነስ ወርልድ የክብረ ወሰን ምዝገባ ሦስት ወር አካባቢ እንደሚወስድ ቃለ አቀባዩ ተናግረዋል። ተከታታይ ሩጫዎችን አድርጋ ባጠናቀቀችበት ማግስት ባረፈችበት ወቅት ለጃኪ እንግዳ ነገር ነበር። ""ይሄ ነገር በማለቁ በተወሰነ መልኩ የደስተኝነት ስሜት ተሰማኝ"" በማለት በአሪዞና ከሚገኘው ቤቷ ለቢቢሲ ተናግራለች። ""ነገር ግን አሁንም ቢሆን በሩጫው መቀጠል አለብኝ የሚል ሁኔታ ላይ ነኝ"" ትላለች። ሰውነቷም ቢሆን ይህንን ክብረ ወሰን ለማሻሻል ካደረገችው ተከታታይ ሩጫ ማገገም አለበት። በደቡብ አፍሪካ ተወልዳ በእንግሊዝና ኔዘርላንድስ የኖረችው ጃኪ፣ አሁን ለደረሰችበት ደረጃ ምስጋናዋ የላቀ ነው። ምክንያቱም ሩጫ አጥታው የነበረውንና መቼም ይመለሳል ብላ ያላሰበችው በራስ መተማመኗን ስለሰጣት እንደሆነ ትናገራለች። በአውሮፓውያኑ 2002 ነው በኔዘርላንድስ የሚገኙ ዶክተሮች ጃኪ ኤዊንግስ ሳርኮማ የተሰኘ የአጥንት ካንሰር እንዳለባት ያወቁት። በተመረመረች በሁለት ሳምንት ውስጥም ሕይወቷን ለማትረፍ የግራ እግሯ መቆረጥ ነበረበት። በወቅቱ ጃኪ ገና 26 አመቷ ነበር። ""ሁሉም ነገር በፍጥነት ነው የተከናወነው"" በማለት ታስረዳለች። በመጀመሪያዎቹ ሁለት ዓመታት ጃኪ በሕይወቷ ከተከሰተው ለውጥ ጋር አብሮ ለመኖር ታግላለች። ካንሰሩ ከፍተኛ ንዴት ፈጠረባት እንዲሁም ከሰው የተለየ መሆኗ አሳፈራት። በቀዶ ጥገና የተተከለላትንም ሰው ሰራሽ እግር ሰዎች እንዳያስተውሉት ሱሪ በመልበስ ትሸፍነው ነበር። ከዚያም በድንገት ነው በአውሮፓውያኑ 2016 መሮጥ የጀመረችው። ባሏ ረጅም የርቀት ሩጫዎችን ሲያደርግ ብትደግፈውም እርሷ ግን እሮጣለሁ ብላ አስባም አልማም እንደማታውቅ ታስረዳለች። ከዚያም ለረዥም ርቀት ሩጫ የሚሆናትን በሙሉ አዘጋጅታ ለመጀመሪያ ጊዜ 10 ሺህ ሜትር ለመሮጥ ተመዘገበች። በሩጫው ዋዜማ ከአስር ሺህ ወደ ግማሽ ማራቶን የሩጫ ምድብ ቀየረች። ከዚያችን እለት ጀምሮ ወደኋላ አልተመለከተችም። ወደ ሩጫው አለም ገባች። በዓመቱ መጀመሪያ ላይ ጃኪ ለራሷ ተከታታይ የማራቶን ውድድሮችን በማካሄድ ክብረ ወሰኑን መጨበጥ በሚል ሃሳቧን ለማሳካት ተነሳች። ከዚህ ቀደም በጊነስ በሴቶች ዘርፍ የተመዘገበው ተከታታይ ውድድር በአሊሳ አሞሳ ክላርክ ሲሆን 95 ውድድሮችን በተከታታይ በማድረግ የተመዘገበ ነው። ከሁለት አመት በፊት የተመዘገበው ይህ ክብረ ወሰን ሁለት እግሮች ባሏት ሯጭ ነው።"	https://www.bbc.com/amharic/news-61277154
health	ኮሮናቫይረስ፡ ኮቪድ-19 ገና አልሰለቸንም- የዓለም ጤና ድርጅት ኃላፊ	"ዓለም የኮሮናቫይረስ መከላከያ ክትባትን ወደማግኘት እየተቃረበ ቢሆንም የኮሮናቫይረስ መከላከያዎችን ማላላት የለበትም ሲሉ የዓለም ጤና ድርጅት ኃላፊው አሳሰቡ። ዶ/ር ቴድሮስ አድሃኖም የኮሮናቫይረስ አሁንም የዛሬ ስምንት ወር እንደነበረው አስጊ ወረርሽኝ መሆኑን እንደቀጠለ ነው ብለዋል። በመላው ዓለም በኮቪድ-19 ምክንያት የሞቱ ሰዎች ቁጥር 1.2 ሚሊዮን ደርሷል። በፓሪስ እየተካሄደ ባለው የሰላም ጉባዔ ላይ ""በኮቪድ-19 ታክቶን ይሆናል ነገር ግን እርሱ ገና አልሰለቸንም"" ብለዋል ዶ/ር ቴድሮስ አድሃኖም። ""የአውሮፓ አገራት እየታገሉ ነው ነገር ግን ስርጭቱን ለማቆም የተወሰዱት እርምጃዎች እንዲሁም ቫይረሱ ምንም ለውጥ አላሳየም"" ሲሉም አክለዋል። ከቅርብ ቀናት ወዲህ በኮሮናቫይረስ መከላከያ ክትባት ላይ የተሻሉ ግኝቶች እየታዩ መጥተዋል። ሰኞ ዕለት ፋይዘር እና ባዮንቴክ እየሰሩት ያለው ክትባት በተደረገለት የመጀመሪያ ደረጃ ፍተሻ 90 በመቶ የመከላከል አቅም እንዳለው አረጋግጠናል ብለዋል። ረቡዕ ዕለት ደግሞ የሩስያ ተመራማሪዎች የሰሩት የመከላከያ ክትባት 92 በመቶ ውጤታማ መሆኑን አስታውቀዋል። ነገር ግን ሁለቱም ክትባቶች የሚደረግላቸውን የቁጥጥር ፍተሻ ማለፍ አለባቸው ተብሏል። ዶ/ር ቴድሮስ ገና ደህንነቱ እና ውጤታማነቱ መፈተሽ ባለበት ክትባት ላይ መተማመን አደገኛ መሆኑን ጨምረው ገልፀዋል። ""ክትባት በፍጥነት ያስፈልጋል፣ ነገር ግን እጃችንን አጣጥፈን ቁጭ አንልም"" ብለዋል።"	https://www.bbc.com/amharic/54920166
sports	ደጋፊዎቹ የማድሪድን መኪና ያጠቁት ሊቨርፑል ከቻምፒየንስ ሊግ ተሰናበተ	የአምናው ባለድል ሊቨርፑል ከተወዳጁ የአውሮፓ ቻምፒየንስ ሊግ ውድድር በሪያል ማድሪድ ተሸንፎ ተሰናብቷል። የስፔኑ ቡድን ማድሪድና ሊቨርፑል በአንፊልድ ያደረጉት ጨዋታ ያለምንም ግብ ቢያጠናቀቅም በመጀመሪያው ዙር ፍልሚያ ማድሪድ በማሸነፉ ወደ ቀጣይ ዙር አልፏል። ማድሪድ ፖርቶን አሸንፎ ወደ ሩብ ፍፃሜው ያለፈው ቼልሲን ይገጥማል። የሊቨርፑል ተጫዋቾች በመጀመሪያው አጋማሽ ወርቃማ ዕድሎችን ወደ ጎል መቀየር ተስኗቸው አምሽቷል። ግብፃዊው ሞሐመድ ሳላህ ያገኛትን ኳስ ወደ ጎል ቢሞክርም የሪያል ማድሪዱ ግብ ጠባቂ ኮርትዋ መልሶበታል። የማድሪዱ ግብ ጠባቂ ኮርትዋ፤ የሊቨርፑሉ አምበል ጄምስ ሚልነር የሞከራትን ሙከራም በመጀመሪያ አጋማሽ ማዳን ችሏል። ሌሎችም የሊቨርፑል ተጨዋቾች ወደ ጎል ሊቀየሩ የሚችሉ አጋጣሚዎችን ሲያባክኑ አምሽተዋል። አቻ ለመሆን የሁለት ጎል ዕዳ ይዞ የገባው ሊቨርፑል በርካታ የጎል ማግባት ሙከራዎችን ቢያደርግም የዚነዲን ዚዳን ልጆችን ማስደንገጥ አልቻለም። የስፔኑ ማድሪድ ሊቨርፑልን በአጠቃላይ ውጤት 3-1 መርታቱን ተከትሎ ወደ ቀጣዩ ዙር ያለፈ ሲሆን ከቶማስ ቱኸል ቼልሲ ጋር ይፋለማል። የሊቨርፑል ድክመት የሊቨርፑል ተጨዋቾች በታሪካቸው ታሪክን በመቀልበስ ቢታወቁም የዩርገን ክሎፕ ልጆች ግን ይህን ማድረግ አልቻሉም። ተንታኞች ሊቨርፑሎች ወደ ቀጣዩ ዙር ላለማለፉ ተጠያቂ ሊያደርጉ የሚገባው ራሳቸውን ነው ይላሉ። ለወትሮው ኳስ ከመረብ ጋር ካላዋኻደ የማይመለሰው ሞሐመድ ሳላህ በትላንትናው ጨዋታ ሁለት ወሳኝ ኳሶችን አባክኗል። የሞሐመድ ሳላህ ኳሶች መረብ አለመንካታቸው አስደንቆ ሳያበቃ ሌሎችም የሊቨርፑል ተጨዋቾች ሲስቱ አምሽተዋል። ምንም እንኳ ሊቨርፑል 90 ደቂቃ ሙሉ ጎል አስቆጥሮ ሪያል ማድሪድ ላይ ጫና በመፍጠር የተሻለ ውጤት ለማግኘት ቢጥሩም በርካታ ድክመት ታይቶባቸዋል። ሰዓቱ በገፋ ቁጥር የሪያል ማድሪድ ተጫዋቾች በራስ መተማመን ከፍ እያለ ሲመጣ ታይቷል። ዩርገን ክሎፕ ዲዮጎ ጆታንና ቲያጎ አልካንታራን ቀይረው ቢያስገቡም ተጨዋቾቹ ለውጥ ሊያመጡ አልቻሉም። 400 የሚሆኑ የክለቡ ደጋፊዎች ከአንፊልድ ውጭ ሆነው ቡድናቸውን ለመደገፍ ተሰባስበው ነበር። ነገር ግን ቡድናቸውን ከመደገፍ ይልቅ የሪያል ማድሪድ ተጫዋቾችን አሳፍሮ የመጣውን አውቶቡስ መስታወት ሰብረዋል። ሊቨርፑል የእግር ኳስ ክለብ በዚህ ድርጊት በተጫዋቾቹ ስም ሪያል ማድሪድን ይቅርታ ጠይቋል። የመርሲሳይድ ፖሊስ ደግሞ ምርመራ አደርጋለሁ ብሏል። በሌላ ጨዋታ የእንግሊዙ ማንቸስተር ሲቲ የጀርመኑን ቦሩሲያ ዶርትመንድ 2-1 [በጠቅላላ ውጤት 4-2] በመርታት ወደ ቀጣዩ ዙር አልፏል። በቀጣዩ ዙር የአውሮፓ ቻምፒየንስ ሊግ ጨዋታዎች ማድሪድ ከቼልሲ፤ ማንቸስተር ሲቲ ከፒኤስጂ ይፋለማሉ።	https://www.bbc.com/amharic/news-56755924
sports	የዓለም ዋንጫ አዘጋጇ ኳታር ክፍያ የጠየቁ ሠራተኞችን አባረረች	በዓለም ዋንጫ ዝግጅት ላይ የምትገኘው ኳታር ክፍያቸው እንዲፈጸምላቸው የጠየቁ ሠራተኞችን ከአገር አባረረች። ከ60 ያላነሱ ሠራተኞች አደባባይ ወጥተው ክፍያ እንዲፈጸምላቸው የጠየቁ ሲሆን ከእነዚህ መካከል እስከ የ7 ወራት ደሞዝ ያልተከፈላቸው ይገኙበታል ተብሏል። ከእነዚህ መካከል አብዛኛዎቹ የታሰሩ ሲሆን በውል ቁጥራቻው ያልታወቁ ደግሞ ከአገር ተባረዋል። የኳታር መንግሥት ከአገር የተባረሩት “የደኅንነት ሕጎችን ስለጣሱ ነው” ብሏል። ኳታር እአአ በ2010 ላይ የ2022 የዓለም ዋንጫ እንድታዘጋጅ ከተመረጠች በኋላ በርካቶች በአገሪቱን የሰብአዊ መብት አያያዝ ላይ ያላቸውን ጥያቄ ሲያነሱ ቆይተዋል። በስታዲየሞች እና በመሠረተ ልማት ግንባታዎች ላይ የተሰማሩ ሠራተኞች አያያዝም በባሕረ ሰላጤዋ አገር ላይ ጥያቄ ሲያስነሳባት ቆይቷል። ሠራተኞቹ ክፍያ እንዲፈጸምላቸው ድምጻቸውን ያሰሙት የግንባታ እና ምህንድስና ኩባንያ በሆነው ዘ አል ባንዳረይ ኢንተርናሽል ግሩፕ በተባለ ኩባንያ ዋና ቢሮ ፊት ለፊት ነበር። ለተቃውሞ አደባባይ ከወጡት መካከል ምን ያህሉ በዓለም ዋንጫ ስታዲየሞች እና መሠረተ ልማቶች ላይ የተሰማሩ ስለመሆናቸው የተባለ ነገር የለም። የኳታር መንግሥት ግን ለቢቢሲ በሰጠው ምላሽ በርካታ ቁጥር ያላቸው ሠራተኞች የአገር ደኅንነት ሕጎችን በመተላለፋቸው በቁጥጥር ሥር ውለዋል ብሏል። “ሰላማዊ ያልነበሩ” ሠራተኞች ግን ከአገር እንዲባረሩ መደረጋቸው የተመላከተ ሲሆን ክፍያ እና ጥቅማ ጥቅማቸው ላልተሰጣቸው ሠራተኞች የኳታር መንግሥት ክፍያ እንደሚፈጽም አስታውቋል። ኢኩይደም የተባለ የሰብአዊ መብት ተሟጋች ድርጅት እንደሚለው ከሆነ ክፍያ የጠየቁት ሠራተኞች የባንግላዴሽ፣ ሕንድ፣ ኔፓል፣ ግብጽ እና ፊሊፒንስ ዜግነት ያላቸው ናቸው። የሰብአዊ መብት ተሟጋቹ ድርጅት ዋና ሥራ አስኪያጅ የሆኑት ሙስጠፋ ቃድሪ ሠራተኞቹ በሞቃታማ የአየር ጸባይ ተቃውሞ ለማሰማት አደባባይ የሚወጡ ከሆነ ምሽት ላይ ያለ አየር ማቀዝቀዣ እንዲተኙ ሊደረጉ እንደሚችሉ ፖሊስ ነግሯቸዋል ሲሉ ለቢቢሲ ተናግረዋል። “በ42 ዲግሪ ሴንቲ ግሬድ ሙቀት አደባባይ ወጥተው ተቃውሞ ሲያሰሙ ምን ያህል አስቸጋሪ ሁኔታ ውስጥ እንዳሉ ያሳያል” ሲሉ ሙስጠፋ ቃድሪ ተናግረዋል። ከጥቂት ወራት በፊት ቢቢሲ ኳታር በከፍተኛ ሙቀት ምክንያት ሕይወታቸው የሚያልፉ ሠራተኞች ቁጥርን አሳንሳ ሪፖርት እያደረገች ነው የሚል ሪፖርት ይዞ ወጥቶ ነበር።	https://www.bbc.com/amharic/articles/cgryr08v02lo
sports	ቻይና የእግር ኳስ ብሔራዊ ቡድን ተጫዋቾቿ እንዳይነቀሱ፣ የተነቀሱም እንዲያጠፉ አዘዘች	"በቻይና የእግር ኳስ ብሔራዊ ቡድን ውስጥ የሚጫወቱ ሰውነታቸውን እንዳይነቀሱ፣ ተነቅሰውም ከሆነ እንዲያጠፉት የሚያዝ አዲስ መመሪያ ወጣ። ይህ የቻይና ስፖርት የበላይ አስተዳዳሪ አካል ያወጣው መመሪያ እንደሚለው በአገሪቱ ብሔራዊ የእግርኳስ ቡድን እንዲሁም የወጣቶች ቡድን ውስጥ የተነቀሱ ተጫዋቾችን መመልመል ""በጥብቅ የተከለከለ"" ነው። አስተዳደሩ እንዳለው ይህ እርምጃ ""ለማኅበረሰቡ መልካም አርአያ"" ይሆናልም ብሏል። ዣንግ ሊንፔንግን ጨምሮ የቻይና እግር ኳስ ኮከብ ተጫዋቾች ከዚህ በፊት በሰውነታቸው ላይ ያለውን ንቅሳት እንዲሸፍኑ ተነግሯቸው ነበር። ቻይና ካለፉት ሁለት ዓመታት ወዲህ በተጫዋቾች ላይ ያሉ ንቅሳቶች በቴሌቪዥን መስኮቶች ላይ እንዳይታዩ ቁጥጥሯን አጥብቃለች። በዚህም ሳቢያ አንዳንድ ታዋቂ ተጫዋቾች በክንዳቸው ላይ ያለ ንቅሳትን ለመሸፈን እጅጌ ረጅም ያላቸው ከነቴራዎችን ለመልበስ ተገድደዋል። የቻይና አጠቃላይ ስፖርቶች አስተዳደር ባወጣው መግለጫ፣ ለአገሪቱ ብሔራዊ ቡድን የሚጫወቱ ስፖርተኞች በሰውነታቸው ላይ ያለ ንቅሳትን ""እንዲያስወግዱ ተነግሯቸዋል።"" ""ልዩ ሁኔታዎች ሲያጋጥሙ ደግሞ፣ የቡድኑ አባላት ሲስማሙ በልምምድ እና በውድድር ጊዜ ንቀሳታቸውን እንዲሸፍኑ ይደረጋል"" ብሏል። በቻይና ባህል ንቅሳት ያለባቸው ሰዎች መገለል ይገጥማቸዋል። ቀደም ባሉት ጊዜያት በምሥራቅ እስያ ውስጥ ንቅሳትን ወንጀለኞችን እንደመለያ ምልክት ጥቅም ላይ ይውል የነበረ ሲሆን አሁንም ከተደራጁ ወንጀለኞች ጋር ይያያዛል። በተጨማሪም በአንዳንድ ጎሳዎች ላይ የኋላ ቀርነት ምልክት ተደርጎ ይታያል። ንቅሳቶች በቻይና ገዢ ኮሚዩኒስት ፓርቲ በኩል ተቀባይነት ባይኖረውም፣ በቻይና ወጣቶች ዘንድ ግን በስፋት ተቀባይ እየሆነ ይገኛል። የቻይና የመገናኛ ብዙኃን ተቆጣጣሪ አካል ባለፈው ዓመት ንቅሳትን በሚመለከት ""ጤናማ ያልሆኑ"" ያላቸውን ገጽታዎች በሚመለከት ያለው ደንብ ጥብቅ አድርጓል። በዚህም በቴሌቪዥንና በኢንተርኔት አማካኝነት የሚቀርቡ ታዋቂ ሰዎችና ስፖርተኞች ላይ በሚታዩ ንቅሳቶችና የፀጉር አሰራሮች በተመለከተ ክልከላዎችን ጥሏል። በአንዳንድ አጋጣሚዎች ምስላቸው እንዲደበዝዝ የተደረገበት ሁኔታም ነበር። ባለፈው ወር ቻይና ውስጥ ሴት የዩኒቨርስቲ ተማሪዎች ሊያደርጉት የነበረው የእግር ኳስ ጨዋታ ፀጉራቸውን ቀለም የተቀቡ ተጫዋቾች በውድድሩ እንዲሳተፉ ስላልተፈቀደላቸው ግጥሚያው ተሰርዟል። በወቅቱ የውድድሩ አዘጋጅ አውጥቶት ነበረው መግለጫ ""በየትኛውም ደረጃ ያሉ ስፖርተኞች መነቀስ፣ ፀጉራቸውን ቀለም መቀባት፣ የተለያ የፀጉር አቆራረጥ ወይም ጌጥ ማድረግ የለባቸውም፤ ይህ ከሆነ ግን በውድድር ለመሳተፍ አይችሉም"" ሲል አስታውቋል።"	https://www.bbc.com/amharic/news-59827780
business	የኬንያ የኤሌክትሪክ ኃይል ኃላፊዎች በኃይል መቆራረጥ ክስ ተመሰረተባቸው	በኬንያ ሃገር አቀፍ የኃይል መቆራረጥን ተከትሎ ሶስት ከፍተኛ የኤሌክትሪክ ኃይል ድርጅት ኃላፊዎች ክስ ተመሰረተባቸው። ኃላፊዎቹ ሆን ብለው የኃይል መቆራረጥን አስከትለዋል እንዲሁም በቸልተኝነት ክስ ቀርቦባቸዋል። ሌሎች የድርጅቱ ስድስት ሰራተኞች በቁጥጥር ስር ውለው የነበረ ቢሆንም ያለምንም ቅድመ ሁኔታ ተፈትተዋል። ሃገር አቀፍ የኃይል መቆራረጡ በአንዳንድ አካባቢዎች ለሁለት ሳምንታት ያህል ቆይቷል ተብሏል። ከሳምንት በፊት ከፍተኛ የኤሌክትሪክ ኃይል መጠን (ቮልቴጅ) መስመር መሰበሩን ተከትሎ አገሪቷ በድቅድድ ጨለማ ተውጣ ነበር። የኤሌክትሪክ ኃይሉም ከሰዓታት በኋላ በየደረጃው ተመልሷል። በክሱ መሰረት ሶስቱ ኃላፊዎች ከፍተኛ ቮልቴጅ የኤሌክትሪክ መስመር ዝርጋታን ባለማስተካከላቸው እንዲሁም ሆን ብለው መብራት ከመቋረጡ ከሳምንታት በፊት የተበላሹትን ማማዎች ሳይጠግኑ ቸል በማለታቸው ተከሰዋል። ሶስቱም ግለሰቦች ክሱን ውድቅ ያደረጉ ሲሆን እያንዳንዳቸውም በ10 ሺህ ዶላር ዋስ ተለቀዋል። የፍርድ ሂደታቸውም ለየካቲት መጨረሻ ተቀጥሯል። ባለፈው ሳምንት ፕሬዝዳንት ኡሁሩ ኬንያታ የመሰረተ ልማት ውድመት በተለይም የመንግሥት ይዞታዎች ላይ መበራከቱ እንዳሳሰባቸው ገልጸዋል። ድርጊቱ ሆን ብሎ ምጣኔ ኃብቱን ለማቆርቆዝ የሚደረግ ደባ ነው በማለት ዘርፉን የሚቆጣጠር መመሪያ እስካልተዘጋጀ ድረስ በቁርጥራጭ ብረታ ብረት ላይ የሚደረገውን ማንኛውንም አይነት ሽያጭ ከልክለዋል።	https://www.bbc.com/amharic/news-60144167
health	የኮቪድ ህሙማንን የሚያክመው ኤካ ኮተቤ ሆስፒታል እየሞላ ነው ተባለ	"የኮቪድ-19 ሕሙማንን ተቀብሎ ህክምና የሚሰጠው ኤካ ኮተቤ ሆስፒታል በኮቪድ-19 ታካሚሞች እየሞላ እንደሚገኝ የሆስፒታሉ ዋና ሥራ አስኪያጅ ዶ/ር ያሬድ አግደው ለቢቢሲ ተናገሩ። በተመሳሳይ ከትናንት በሰቲያ የጤና ሚንስትሯ ዶ/ር ሊያ ታደሰ በኮቪድ-19 ምክንያት በጽኑ የሚታመሙ እና ህይወታቸው የሚያልፍ ሰዎች ቁጥር አሻቅቧል ብለው ነበር። ከጤና ሚንስቴር የተገኘው ዕለታዊ የኮቪድ-19 አሃዝ እንደሚያመለክተው መስከረም 11 እና 12 ከኮቪድ-19 ጋር በተያያዘ በእያንዳንዱ ቀን ከ40 በላይ ሰዎች ሕይወታቸውን አጥተዋል። የኤካ ኮተቤ ሆስፒታል ዋና ሥራ አስኪያጅ ዶ/ር ያሬድ፤ ኮቪድ-19 ኢትዮጵያ መግባቱ ከተገለጸ ጀምሮ ሆስፒታላቸው በቫይረሱ የተያዙ ህሙማንን ሲያክም የቆየ መሆኑን አስታውሰው በአሁኑ ወቅት ከፍተኛ ቁጥር ያላቸው ሕሙማን ወደ ሆስፒታሉ እየገቡ እንደሆነ ተናግረዋል። ""ከአንድ ወር ከ15 ቀን ወዲህ የጽኑ ሕሙማን ክፍላችን ሙሉ ነው። የተቀሩት አልጋዎችም እየሞሉ ይገኛሉ"" ሲሉ ተናግረዋል። ሆስፒታሉ ሥራ ከጀመረበት ጊዜ አንስቶ ወደ 5ሺህ የሚጠጉ ታማሚዎችን ተቀብሎ ማከሙን የሚናገሩት ዶ/ር ያሬድ፤ በአሁኑ ወቅት በሆስፒታሉ ወደ 200 የሚጠጉ ሕሙማን የሕክምና ክትትል እየተደረገላቸው እንደሆነ ይናገራሉ። ዶ/ር ያሬድ በቫይረሱ የሚያዙ ሰዎች ቁጥር ለመጨመሩ ዋናው ምክንያት ዴልታ የተሰኘው የኮቪድ ዝርያ በኢትዮጵያ መገኘቱ እንደሆነም ተናግረዋል። ዶ/ር ያሬድ፤ በቅርቡ በኢትዮጵያ እንደተከሰተ የተገለጸው ዴልታ ቫይረስ ከፍተኛ ከሰው ወደ ሰው የመተላለፍ አቅም ያለውና የሚያስከትለውም ሕመም የከበደ መሆኑን በማስታወሰ ሕብረተሰቡ አስፈላጊውን ጥንቃቄ ማድረግ ይኖርበታል ብለዋል። የጤና ሚንስትሯ ዶ/ር ሊያ በኢትዮጵያ በከፍተኛ ፍጥነት በመስፋፋት ሰዎችን ለከባድ ህመም የሚዳርግ እና ለሞት የሚያበቃው አደገኛው የዴልታ ዝርያ በአገራችን መኖሩ የተረጋገጠ ቢሆንም፤ በኅብረተሰቡ ዘንድ እየተወሰደ ያለው የመከላከያ እርምጃ አነስተኛ ነው ብለዋል። በቀጣይ የትምህርት ቤቶች መከፈት፣ ልዩ ልዩ በዓላትና የከፍተኛ ትምህርት ተቋማት ተማሪዎች ምረቃ እና ሌሎች ለቫይረሱ ስርጭት አጋላጭ ሁኔታዎች መከናወናቸው ለቫይረሱ ስርጭት ምክንያት እንደሚሆኑ አሳስበው፤ የቫይረሱን ስርጭት ለመከላከል የወጣው መመሪያ እንዲተገበር ጠይቀዋል። በኢትዮጵያ ውስጥ በአሁኑ ጊዜ ሦስተኛው ዙር የኮሮናቫይረስ ወረርሽኝ ማዕበል መከሰቱን የጤና ባለሙያዎች የሚናገሩ ሲሆን፤ ይህም ዴልታ ከተባለው ከባድ የቫይረሱ ዝርያ ጋር ተዳምሮ በበሽታው የሚያዙና ሚሞቱ ሰዎችን ቁጥር ከፍ አድርጎታል ይላሉ። ከቅርብ ሳምንታት ወዲህ በአገሪቱ ውስጥ በበሽታው የሚያዙ፣ በጽኑ የሚታመሙና ለህልፈት የሚዳረጉ ሰዎች ቁጥር በከፍተኛ መጠን እጨመረ መሄዱ በሽታው በአሳሳቢ ደረጃ ላይ እንደሚገኝ ያመለክታል። የጤና ሚኒስቴርና የሕብረተሰብ ጤና ኢንስቲቲዩት በአገሪቱ ያለውን የወረርሽኙን ሁኔታ በተመለከተ የሚያወጡት መረጃ እንደሚያመለክተው በአገሪቱ በሽታው መኖሩ ከታወቀበት ጊዜ አንስቶ ከ335 ሺህ በላይ ሰዎች በበሽታው መያዛቸው በምርመራ ተረጋግጧል። ከእነዚህ ውስጥም አብዛኞቹ ከወረርሽኙ ያገገሙ ሲሆን በበሽታው ሰበብ ከ5260 በላይ ሰዎች ህይወታቸውን አጥተዋል። ኢትዮጵያ በሽታውን ለመከላከል የሚያስችሉ ክትባቶችን መስጠት ከጀመረች ወራት የተቆጠሩ ሲሆን አስካሁን ከ2.6 ሚሊዮን ሰዎች በላይ መከተባቸው ተገልጿል።"	https://www.bbc.com/amharic/news-58671327
health	ኮቪድ-19፡ 'የበሽታ መከላከል አቅም ይጨምራል' የተባለ ሐሰተኛ መድሃኒት በለንደን ሱቆች ሲሸጥ ተገኘ	"የኮቪድ-19 በሽታን የመከላካል አቅም ይጨምራል የተባለ ሐሰተኛ መድሃኒት በለንደን ሱቆች ሲሸጥ እንደነበር የቢቢሲ የምርመራ ዘገባ አመለከተ። 'ኮሮኒል' የተባለው ከዕፅዋት የተቀመመው መድሃኒት ከሕንድ የመጣ ሲሆን፤ ሲሸጥ የተገኘውም በዋና መዲናዋ በርካታ እስያዊያን በብዛት በሚኖሩባቸው አካባቢዎች በሚገኙ ሱቆች ነው። መድሃኒቱን ያመረተው ፓታንጃሊ አዩርቭድ፤ ክኒኑ ከመተንፈሻ አካላት ህመም እንደሚከላከል ይናገራል። ይሁን እንጂ ለቢቢሲ የተደረገው ምርመራ የሚያሳየው ክኒኖቹ ከኮሮናቫይረስ እንደማይጠብቁ ነው። በበርሚንግሃም ዩኒቨርሲቲ የተሰራው የላብራቶሪ ምርመራ፤ ከዕፅዋት የተቀመመው ይህ መድሃኒት ከኮሮናቫይረስ እንደማይጠብቅ አሳይቷል። ቫይረስ አጥኝ [ቪሮሎጂስት] ዶክተር ሜትሪይ ሺቭኩማር፤ ""የበሽታ መከላከል አቅምን ማሳደግ የሚለው ሃሳብ በራሱ ኮሮናቫይረስን ማከም ከሚለው አንፃር ትርጉም የሚሰጥ አይደለም"" ብለዋል። "" የሰውነታችን የበሽታ መከላከል ሥርዓት ለቫይረሱ እንዴት ምላሽ እንደሚሰጥ በርካታ ልዩነቶች አሉ። የበሽታ መከላከል አቅምን ማሳደግም በሽታውን እንዴት ለመከላከል ሊረዳ እንደሚችል አናውቅም"" ብለዋል። ኮሮኒል የተባለው ይህ ክኒንም ለበሽታ መከላከል ሥርዓት የሚያደርገው አስተዋፅኦም ግለፅ አለመሆኑን ተናግረዋል። የዩናይትድ ኪንግደም የማስታወቂያ ሕጎች፤ በማንኛውም ምግብም ሆነ የመጠጥ ምርቶች ላይ፤ ኮቪድ -19 እና የበሽታ መከላከል ሥርዓትን ማጣቀስ ይከለክላሉ። የዚህ ክኒን አምራች ብዙ ተከታዮች ባሉበት ሕንድም ይህን ማድረግ የተከለከለ ነው። ይሁን እንጂ በዌምብሌይ የሚገኝ አንድ ሱቅ ኮሮኒል የኮቪድ-19 በሽታን የመከላከል አቅም ያጎለብታል ሲል በመደብሮቹ እና በድረ ገጹ ያስተዋውቃል። ቢቢሲ ኮቪድ -19ን እንደሚያክሙ በመግለፅ ክኒኑን የሚሸጡ ቢያንስ አራት ሌሎች መደብሮችንም አግኝቷል። አንድ ደንበኛም ""መድሃኒቱን ወስጃለሁ ፤ ምክንያቱን 78 ዓመቴ ነው"" ሲሉ ለቢቢሲ ተናግረዋል። ""ለግብይት ከወጣሁ ከማንኛውም ሰው ኮሮናቫይረስ ሊይዘኝ ይችላል። ለዚያ ነው የወሰድኩት ፤ ራሴን ለመጠበቅ"" ሲሉ አክለዋል- እኝህ የዕድሜ ባለፀጋ። እንደ ማስታወቂያ ደረጃዎች ባለሥልጣን (ASA) ከሆነ በዩናይትድ ኪንግደም የበሽታ መከላከል ሥርዓት 'ሊያሳድግ ይችላል' በሚል የተፈቀደለት ምንም ዓይነት መድሃኒትም ሆነ ንጥረ ነገር የለም። ኮሮናቫይረስን ለመከላከል ፣ ምልክቶቹን ለማስወገድ ወይም ለማከም ያስችላሉ የተባሉ መድሃኒቶች በመድሃኒቶችና በጤና እንክብካቤ ምርቶች ቁጥጥር ኤጀንሲ ፈቃድ ካላገኙም ሊመረቱ አይችሉም። ኤጀንሲው ኮሮኒል የተባለው ይህ ክኒን ለማንኛውም አገልግሎት እንዲውልም ፈቃድ አልሰጠም። በመሆኑም ""በዩኬ ገበያ ማንኛውም ፈቃድ ያልተሰጠው የመድሃኒት ምርት ለሽያጭ ከቀረበ እርምጃ ይወሰዳል"" ሲል አስጠንቅቋል። የኮሮኒል ክኒን አምራች ድርጅት መስራች የሆኑት ባባ ራምዴቭ፤ ሰኔ ወር ላይ ክኒኑ የኮቪድ -19 ሕሙማንን እንደፈወሰ ተናግረው ነበር። የሕንድ መንግሥትም በበኩሉ ድርጅቱ ኮሮኒልን እንደ መድሃኒት ሳይሆን የበሽታ መከላከል አቅምን ማጎልበቻ ለገበያ ሊቀርብ ይችላል ብሏል። የዩኬ ገለልተኛ መረጃ አጣሪ ድርጅት 'ፉል ፋክት' ግን እንደዚህ ዓይነት የተሳሳቱ መረጃዎች በሰዎች ጤና ላይና በኢኮኖሚ ላይ ቀውስ ያስከትላሉ ሲል አሳስቧል።"	https://www.bbc.com/amharic/news-55384653
health	በአፍሪካ ኩፍኝ እና ፖሊዮ እንደ አዲስ ማንሰራራታቸው ተገለጸ	እንደ ኩፍኝና እና ፖሊዮ የመሳሰሉ ሕፃናትን በተለየ የሚያጠቁና በክትባት መከላከል የሚቻሉ በሽታዎች አፍሪካ ውስጥ መታየት መጀመራቸው ተገልጿል። የዓለም ጤና ድርጅት እንደሚለው ይህ የክትባቶች ስርጭት መስተጓጎል ሊከሰት የቻለው በኮሮናቫይረስ ወረርሽኝ ምክንያት ነው። ድርጅቱ እንዳስታወቀው በያዝነው የፈረንጆቹ ዓመት ብቻ ከጥር እስከ መጋቢት ባሉት ወራት አፍሪካ ውስጥ 17 ሺህ የኩፍኝ በሽታ ታማሚዎች ሪፖርት ተደርገዋል። ካለፈው ዓመት ቁጥር ጋር ሲነጻጸር ደግሞ የዘንድሮው የ400 በመቶ ጭማሪ አሳይቷል። እነዚህ በክትባት መጥፋት የሚችሉ በሽታዎች በአፍሪካ እንደ አዲስ እያንሰራሩ ለመምጣታቸው ዋነኛ ምክንያቶች ደግሞ ግጭት ባለባቸው አካባቢዎች ክትባቶችን ማድረስ አለመቻሉና የኮሮናቫይረስ ወረርሽኝ ናቸው ተብሏል። እንደ ኢትዮጵያ፣ ዴሞክራቲክ ኮንጎ፣ ናይጄሪያ እና ሶማሊያ ባሉ ከሰሀራ በታች የሚገኙ 24 አገራት ሁለት ጊዜ መወሰድ ያለበትን የኩፍኝ ክትባት የመጀመሪያውን ዙር እንኳን ማግኘት አልቻሉም። የኩፍኝ በሽታ በተለይም ሕፃናት ላይ ከፍተኛ ሕመምና ሞት የሚያስከትል፣ ሚዝልስ በሚባል ቫይረስ አማካይነት የሚከሰት ሲሆን በክትባት መከላከል የሚቻል በሽታ ነው። ማላዊ ባለፈው ወር የፖሊዮ ወረርሽኝ መከሰቱን አስታውቃለች። መሰል ወረርሽኝ አፍሪካ ውስጥ ሲከሰት በአምስት ዓመታት ውስጥ ለመጀመሪያ ጊዜ ነው። ይህ ወረርሽኝ መነሻው ከፓኪስታን እንደሆነ የተገለጸ ሲሆን፣ እንዴትና መቼ ወደ ደቡብ አፍሪካዊቷ አገር ሊገባ እንደቻለ ግን እስካሁን ምንም የታወቀ ነገር የለም። አሳሳቢው ነገር ሁለቱም በሽታዎች በክትባት መከላከል የሚቻሉና ተገቢው ክትትል ካልተደረገባቸው በተለይ ለበርካታ ሕፃናት የሞት ምክንያት መሆናቸው ነው።	https://www.bbc.com/amharic/news-61268054
politics	ዜሌንስኪ፡ የቀድሞው ተዋናይ የአሁኑ የዩክሬን የጦርነት ጊዜ መሪ	የዩክሬኑ ፕሬዝዳንት ቮሎድሚር ዜሌንስኪ ለመጀመሪያ ጊዜ ቴሌቪዥን ላይ ሲቀርቡ በአንድ ታዋቂ አስቂኝ ተከታታይ ድራማ ላይ ፕሬዝዳንት ሆነው ነበር። ነገር ግን 2019 ላይ በትወናው የተሳካለቸው ዜሌንስኪ የፕሬዝዳንትነት መንበር ላይ ወጥተው የምር ሆነ። አሁን የ44 ሚሊዮን ዩክሬናውያን መሪ ሲሆኑ በሁሉም የድንበር አካባቢዎች ደግሞ በሩሲያ በኩል ከባድ አደጋ ተጋርጦባቸዋል። ከተዋናይነት ወደ ፕሬዝዳንትነት የተሸጋገሩት የቮሌድሚር ዜሌንስኪ ጉዞ በአጭሩ ሲቃኝ።	https://www.bbc.com/amharic/news-60808216
business	እስራኤል፡ ወጣቶች ከአንድ ሺህ ዓመታት በላይ ያስቆጠሩ የወርቅ ሳንቲሞች አገኙ	የቅሪተ አካል ምርምር በሚካሄድበት አካባቢ በበጎ ፍቃደኝነት የሚሠሩ የእስራኤል ወጣቶች 1,100 ዓመታት ያስቆጠሩ 425 የወርቅ ሳንቲሞች አገኙ። በማዕከላዊ እስራኤል የተገኙት የወርቅ ሳንቲሞች በሸክላ ጆግ ውስጥ ተቀብረው ነበር። አብዛኞቹ ሳንቲሞች በጥንታዊ የእስልምና ዘመን ግዛቱ የአብሳድ ካሊፋት ክፍል ሳለ የነበሩ ሲሆኑ፤ 845 ግራም ይመዝናሉ። በተቀበሩበት ወቅት በከፍተኛ ገንዘብ የሚገመት ዋጋ ነበራቸው። የሳንቲሞቹ ዋጋ በዘመኑ አንድ ቅንጡ ቤት ያስገዛ ነበር። ሳንቲሙ የማን እንደነበረና ለምን ከተቀበረበት ሳይወጣ እንደቀረ እስካሁን የታወቀ ነገር የለም። በእስራኤል ጥንታዊ ቅርሶች ባለሥልጣን የሚሠሩት የቁፋሮው ኃላፊዎች ሊያት ናዳቭዚቭ እና ሌሊ ሃዳድ “ሳንቲሞቹን ከ1,100 ዓመታት በፊት የቀበራቸው ሰው ተመልሶ ሊወስዳቸው ሳያስብ አልቀረም። መያዣውን በቢስማር አጣብቀውት ነበር” ብለዋል። እንደዚህ ከፍተኛ ቁጥር ያላቸው ሳንቲሞች አንድ ሥፍራ ተቀብረው ማግኘት ብዙም አልተለመደም። “ወርቅ እጅግ ውድ ከመሆኑ የተነሳ በቁፋሮ ወቅት የተቀበረ ወርቅ ብዙ ጊዜ አናገኝም። ወርቅ እየቀለጠ ከትውልድ ወደ ትውልድ በመሸጋገር ጥቅም ላይ ይውላል” ብለዋል ተመራማሪዎቹ። ወርቁን ካገኙ ወጣቶች አንዱ የሆነው ኦዝ ኮኸን “በጣም ድንቅ ነገር ነው የገጠመኝ። ስቆፍር ስስ ቅጠል የሚመስል ነገረ አየው። በድጋሚ ስመለከተው ግን የወርቅ ሳንቲሞች እንደሆኑ ገባኝ” ብሏል። የወርቅ ተመራማሪው ሮበርት ኩል እንደሚሉት፤ በቁፋሮ የተገኘው የወርቅ መገበያያ ሳንቲም ብቻ ሳይሆን 270 የወርቅ ቁርጥራጮች ጭምርም ናቸው። እነዚህ ቁርጥራጮች እንደ ዝርዝር ሳንቲም የሚያገለግሉ ነበሩ። ከወርቅ ቁርጥራጮቹ አንዱ የባዛንታይን ሥርወ መንግሥቱ ቲዎፍሎስ ምስል አለበት። ምስሉ ከኮንስታንቲሎፕ ምስል ጋር የተያያዘ ሲሆን፤ በወቅቱ ሁለቱ ተቀናቃኞች መካከል አንዳች ትስስር መኖሩን የሚጠቁምም ነው።	https://www.bbc.com/amharic/news-53892020
politics	ኢትዯጵያ፡ አገራዊ ምርጫው በዚህ ዓመት መካሄድ እንደሚችል ተገለጸ	"የሕዝብ ተወካዮች ምክር ቤት ዛሬ በጠራው አስቸኳይ ስብሰባ ላይ ስድስተኛው ዙር አገራዊ መርጫ ሊካሄድ እንደሚችል የጤና ጥበቃ ሚኒስትሯ ባቀረቡት ሪፖርት ላይ አስታወቁ። በኮሮናቫይረስ ስጋት ምክንያት አስከ አንድ ዓመት ለሚደርስ ጊዜ እንዲሸጋገር የተወሰነው ምርጫ እንዲካሄድ የወረርሽኙ ሁኔታን በተመለከተ ከጤና ባለስልጣናት የሚሰጡ ምክሮችን መሰረት እንደሚያደርግ ተገልጾ ነበር። በዚህም መሰረት የጤና ሚኒስትሯ ዶ/ር ሊያ ታደሰ በአገሪቱ ያለውን የኮሮናቫይረስ ወረርሽኝ ሁኔታን በተመለከተ የመስሪያ ቤታቸውን ግምገማ ለሕዝብ ተወካዮች ምከክር ቤት ባቀረቡበት ጊዜ ነው አገራዊ ምርጫን ለማካሄድ እንደሚቻል አመልክተዋል። ካለው የወረርሽኝ ስጋት አንጻር የኮሮናቫይረስ መስፋፋትን ለመከላከል የሚያስችሉ እርምጃዎችን ከግምት ውስጥ የሚያስገባ የምርጫ ሥነምግባር፣ ደንብና ማስፈፀሚያ መመሪያዎችን በማዘጋጀት ስድስተኛውን አጠቃላይ ምርጫ ማካሄድ እንደሚቻል ሚኒስትሯ ገልጸዋል። አክለውም ምርጫውን ለማካሄድ በሚደረገው እንቅስቃሴ ውስጥ በአንዳንድ አካባቢዎች ላይ ከፍተኛ የኮሮናቫይረስ ወረርሽኝ ስርጭት ካጋጠመ ""ይህ በተለየ ሁኔታ መታየት ሊያስፈልገው እንደሚችል ታሳቢ በማድረግ መዘጋጀት ያስፈልጋል"" ሲሉ ሚኒስትሯ በሪፖርታቸው ላይ ጠቅሰዋል። ሚኒስትሯ እንዳሉት በአሁኑ ጊዜ በኢትዮጵያ ወረርሽኙ በሁሉም ክልሎች የተሰራጨ ሲሆን፤ በዚህም የኮሮናቫይረስ ከተገኘባቸው ሰዎች መካከል 95 በመቶ የሚሆኑት የታወቀ የጉዞ ታሪክ የሌላቸው መሆኑን ጠቅሰዋል። እስካሁንም በተደረገው ምርመራ ከ66 ሺህ 200 ሰዎች በላይ ቫይረሱ የተገኘባቸው ሲሆን 1 ሺህ 45 ሰዎች በወረርሽኙ ምክንያት መሞታቸውን ገልጸዋል። ነገር ግን የኮቪድ-19 ወረርሽኝ ስርጭት እየቀነሰ ባይሆንም የቅድመ መከላከልና ስርጭቱን በመግታት ሂደት ውስጥ በሁሉም ደረጃ አቅም ማሳደግ መቻሉን አመልክተዋል። በዚህም የአገሪቱ የመመርመርም ሆነ የክትትል አቅም በማደጉ በከፍተኛ ቁጥር ያለው ሕዝብ ጋር መድረስ እንደተቻለ ተናግረዋል። ከዚህም ባሻገር ከበሽታው መከላከልና ሕክምና አንጻር የተሰሩ ሥራዎችንና የተገኙ ውጤቶችን የጤና ሚኒስትሯ ዶክተር ሊያ ታደሰ ለምክር ቤቱ ዝርዝር የሆነ ሪፖርት አቅርበዋል። በአገሪቱ ካለው የወረርሽኝ መስፋፋት ሁኔታ አኳያ አገራዊ ምርጫን ከማካሄድ አንጻር የበርካታ አገራት ተሞክሮዎች ላይ ምልከታ የተደረገባቸው ሲሆን፣ በአንዳንዶቹ በወረርሽኝ ወቅት ምርጫ ተካሂዷል፤ በአብዛኞቹ ደግሞ እንዲተላለፍ ተደርጓል። በኢትዮጵያም በሽታውን የመከላከልም ሆነ የመቆጣጠር ዝግጅነቱ ዝቅተኛ በነበረበት ወቅት ምርጫን ማከናወን ስጋቱ የበለጠ የሚያሳድገው በመሆኑ በተላለፈው ውሳኔ እንዲራዘም መደረጉ ይታወሳል። ስለዚህም ወረርሽኙ የጤና ስጋት መሆኑ እንዳለ ቢሆንም ቀደም ሲል ከነበረው ልምድ እንፃር ከፍተኛ አለመሆኑ፣ በሽታው ከዚህም በኋላ ረዘም ላለ ጊዜ ስጋት ሆኖ ሊቆይ ሰለሚችል፤ ምርጫው ሲራዘም ከነበርንበት ሁኔታ አንጻር ስለስርጭቱ የተሻለ መረጃ መኖሩ ተገልጿል። እንዲሁም አስፈላጊውን የበሽታው ምርመራ፣ ክትትል፣ ሕክምናና ጥንቃቄን በተመለከተ የተሻለ አቅምና ግንዛቤ በመኖሩ፤ በተጨማሪም የተለያዩ አገራትን የምርጫ ተሞክሮን በማየት የሚያስፈልጉ ቅድመ ሁኔታዎችን በማሟላት ምርጫውን ለማካሄድ የሚያስችል ሁኔታ እንዳለ ተገልጿል። ይህንንም ተከትሎ የሕዝብ ተወካዮች ምክር ቤት ቀጣዩን አገራዊ ምርጫን በተመለከተ በቀረበውን የጤና ሚኒስቴር ሪፖር ላይ በመወያየት ውሳኔ ያሳልፋል ተብሎ ይጠበቃል። ባለፈው ዓመት ነሐሴ ወር ላይ ይካሄዳል ተብሎ የነበረው ምርጫ በኮሮናቫይረስ ስጋት ሳቢያ እንዲራዘምና በክልሎችና በፌደራል ደረጃ ያሉት ምክር ቤቶች ቀጣዩ ምርጫ እስኪካሄድ ድረስ በሥራቸው ላይ እንዲቀጥሉ መወሰኑ ይታወሳል።"	https://www.bbc.com/amharic/news-54198845
business	ኢትዮ ቴሌኮም ከጦርነቱ ጋር በተያያዘ ባለፉት 6 ወራት 3.67 ቢሊዮን ብር ማጣቱን አስታወቀ	ኢትዮ ቴሌኮም ከሰሜን ኢትዮጵያ ጦርነት ጋር በተያያዘ ባለፉት ስድስት ወራት 3.67 ቢሊዮን ብር ገቢ ማጣቱን አስታውቋል። በዚህም ተቋሙ ይዞት የነበረው የገቢ ዕቅድ ሙሉ በሙሉ እንዳልተሳካና ባለፉት ስድስት ወራትም ይገኛል ተብሎ ከታቀደው ገቢ 86.4 በመቶ ብቻ ማሳካቱንም በ2014 ዓ.ም የመጀመሪያ ግማሽ ዓመት የሥራ አፈጻጸም ማጠቃለያ ሪፖርቱ ላይ ተመልክቷል። ከሐምሌ 2013 እስከ ታኅሣሥ 2014 ያለውን የመጀመሪያ ግማሽ ዓመት የሥራ አፈጻጸም ሪፖርት መሰረት ጦርነቱ በመራዘሙና ከትግራይ ክልል ወደ አፋርና አማራ ክልልሎች በመዛመቱ ባለፉት ስድስት ወራት ውስጥ 3473 የሞባይል ጣቢያዎች ላይ የአገልግሎት መስተጓጎል ተፈጥሯል ብሏል። በጦርነቱ የተጎዱና እስካሁን መደረስ በተቻለባቸው አካባቢዎች ላይ አገልግሎቱን ለማስጀምር 328.9 ሚሊዮን ብር ወጪ መደረጉንም ኢትዮ-ቴሌኮም ገልጿል። ጦርነቱ ከተከሰተበት ጥቅምት 24/2013 ዓ.ም ጀምሮ በትግራይ የቴሌኮሙዩኒኬሽን አገልግሎት የለም። ኢትዮ-ቴሌኮም በሪፖርቱም ላይ ትግራይ ክልልን ጨምሮ በተለያዩ ወረዳዎች በፀጥታ ምክንያት አገልግሎት መስጠት እንዳልተቻለና በስፍራው ያለው የቴሌኮም መሰረተ ልማቶች ያሉበትን ሁኔታ ማወቅ እንዳልተቻለም አስፍሯል። የፀጥታው ሁኔታ ሲሻሻልም አስፈላጊው የጥገናና የመልሶ ግንባታ ሥራዎች እንደሚከናወንም አስታውቋል። ተቋሙ በመንፈቅ ዓመት 28 ቢሊዮን ብር አጠቃላይ ገቢ ያገኘ ሲሆን ይሄም ባለፈው በጀት ዓመት ከነበረው ተመሳሳይ ወቅት ጋር ሲነጻጸር የ6.7 እድገት አሳይቷል ብሏል። ይህ ውጤት አገሪቱ ከነበረችበት እጅግ አስቸጋሪ ሁኔታ አንፃር ሲታይ አመርቂ መሆኑንም ነው ኢትዮ ቴሌኮም የገለጸው። ኢትዮቴሌኮም የተጠቃሚ ደንበኞቹ ብዛት 60.8 ሚሊዮን መድረሱን ያስታወቀ ሲሆን እቅዱንም በከፍተኛ ሁኔታ ማሳካቱን አስታውቋል። ደንበኞች የቴሌኮምን አጠቃቀምን ለማሳደግና ተሞክሯቸውን ለማሻሻል የሚያስችሉ የኔትወርክ ማስፋፊያዎች፣ የአገልግሎት ጥራት ማሻሻያ፣ ወቅታዊነትን የተላበሱ 23 አዳዲስ እና 19 ነባር የአገር ውስጥና የዓለም አቀፍ ምርትና አገልግሎቶችን አሻሸሎ ማቅረቡን ገልጿል። ተቋሙ የኔትወርክ ሽፋን አቅም እና የአገልግሎት ጥራትን ለማሳደግ የሚያስችሉ አጠቃላይ ሰፊ የፕሮጀክት ሥራዎች በማከናወን ላይ መሆኑን ጠቅሶ በመንፈቀ ዓመቱም  የ4ጂ ኤልቲኢ የማስፋፊያ ፕሮጀክቶችን አጠናቆ 136 ከተሞችንም የአገልግሎቱ ተጠቃሚ አድርጌያለሁ ብሏል። በተጨማሪም የሞባይል ገንዘብ አገልግሎት የሆነው ቴሌ ብር በአጭር ጊዜ ውስጥ ከ13 ሚሊዮን በላይ ደንበኞች ያፈራ ሲሆን፣ አጠቃላይ የግብይት መጠኑም 5.1 ቢሊዮን ብር መድረሱን አስታውቋል። እስካሁንም ባለው 46 ሺህ በላይ ኤጀንቶችና ከ11 ሺህ በላይ ነጋዴዎች  ተሳታፊ መሆናቸውም ተገልጿል። ሆኖም በሰሜን የአገሪቱ ክፍል ካለው ጦርነት ጋር ተያይዞ በርካታ ችግሮች መግጠማቸውን ጠቅሷል። ከእነዚህም መከካል የአገልግሎት መቋረጥና የመሠረተ ልማት መውደም፣ በታቀደው መሠረት የማስፋፊያ ሥራዎች ለመሥራትና አገልግሎት ማስቀጠል አዳጋች መሆን፣ የፋይበርና የኮፐር መስመሮች ስርቆትና መቆራረጥ፣ የቴሌኮም ማጭበርበር፣ የኃይል አቅርቦት መዘግየት እና የኃይል መቆራረጥን ጠቅሷል። በተጨማሪም የኮቪድ-19 ወረርሽኝ፣ ለቴሌኮም ማስፋፊያ የመሬት አቅርቦት ችግር፣ አንዳንድ ክልሎች ላይ ተገቢ ያልሆነ የካሳ ጥያቄና ከዚሁ ጋር በተገናኘ የኩባንያው የባንክ ሂሳብ የማገድ ተግባራት መግጠሙንም አስታውቋል። ኢትዮ ቴሌኮም ለበርካታ ዘመናት በኢትዮጵያ ውስጥ በብቸኝነት የቴሌኮም አገልግሎት ሲሰጥ የቆየ ተቋም ሲሆን፣ ከጥቂት ዓመታት በፊት መንግሥት ዘርፉን ለውድድር ክፍት በማድረጉ ሳፋሪኮም የተባለው የውጪ ኩባንያ በሥራው ላይ ለመሰማራት ፈቃድ አግንቷል።	https://www.bbc.com/amharic/news-60212967
