health	ኮሮናቫይረስ፡ በጎንደር ዩኒቨርሲቲ ከ20 በላይ ተለማማጅ ሐኪሞች በኮሮናቫይረስ ተያዙ	"በጎንደር ዩኒቨርሲቲ ሪፈራል ሆስፒታል እና የሕክምናና ጤና ሳይንስ ኮሌጅ ሁለት ሐኪሞችና 20 ተለማማጅ ሐኪሞች [ኢንተርኖች] በኮሮናቫይረስ መያዛቸው ተገለፀ። ቢቢሲ ከዩኒቨርስቲው ምንጮች ባገኘው መረጃ መሰረት እስከ ማክሰኞ 17፣ ረቡዕ አራት እና ሐሙስ ደግሞ አንድ፤ በአጠቃላይ 22 ሐኪሞች በቫይረሱ መያዛቸው ተረጋግጧል። ከእነዚህ መካከል ሰባቱ ሴቶች መሆናቸው ታውቋል። ይህንንም ተከትሎ ሁሉም ተለማማጅ ሐኪሞች ሥራ እንዳይገቡ እንደተነገራቸውና ሐሙስ ጀምሮ ሥራ አለመግባታቸውን ያነጋገርነው ስሙ አዳይጠቀስ የጠየቀ አንድ ተለማማጅ ሐኪም ለቢበሲ ገልጿል። በሽታው እንደተገኘባቸው ካወቁ ሐኪሞች መካከል ቢቢሲ ያናገራቸው ባለሙያዎች ለቫይረሱ ሊጋለጡ የቻሉት ወደ ሆስፒታሉ የሚመጡ ታካሚዎች በቅድሚያ ከእነርሱ ጋር እንደሚገናኝና በእነርሱ ከታዩ በኋላ ወደ ሌሎች ምርመራዎች እንደሚላኩ ገልጸው፤ ይህ የሥራቸው ሁኔታ ሳይሆን እንዳልቀረ ይገምታሉ። ነገር ግን ሥራቸውን በሚያከናውኑበት ጊዜ አስፈላጊ የመከላከያ አልባሳትና ሌሎች አቅርቦት በበቂ ሁኔታ አለመቅረባቸው ተጋላጭነታቸውን ከፍ አድርጎታል ሲሉ ይጠቅሳሉ። ""ሰርጂካል ማስክ' እና አልኮል ተሰጥቶናል። በ15 ቀናት አስር የአፍና የአፍንጫ መሸፈኛ ጭምብል ነው የሚሰጠን። አንድ ጭምብልን በአማካይ ከ24 ሰዓታት በላይ ነው የምንጠቀምበት"" ሲል የመከላከያ ቁሶች በበቂ ሁኔታ እንደሌሉ ከተለማማጅ ሐኪሞቹ መካከል አንዱ ተናግሯል። ለቫይረሱ ከተጋለጡት ሰባት ሴት ተለማማጅ ሐኪሞች መካከል አንዷ የሆነችው ለቢቢሲ እንዳረጋገጠችው እርሷን ጨምሮ 22 ተለማማጅ ሐኪሞች በቫይረሱ መያዛቸውን ገልፃ፤ በበሽታው የተያዘችበትን ምክንያት ወይም አጋጣሚ ግን በውል እንደማታውቀው ተናግራለች። በሆስፒታሉ ውስጥ በኮቪድ-19 ሕክምና ማዕከል ሳይሆን በመደበኛ የሕክምና አገልግሎት ክፍል ውስጥ እንደምትሰራ የገለፀችው ሐኪም እንዳለችው ""በሽታው እንዳለባቸው ሳይታወቅ የሚመጡ ሰዎች ሊኖሩ ስለሚችሉ፤ ለበሽታው የተጋለጥነው ምናልባት ከዚያም ሊሆን ይችላል"" ስትል ግምቷን አስቀምጣለች። ይህችው ተለማማጅ ሐኪም እንዳለቸው በሆስፒታሉ ውስጥ የእጅ ጓንትና ሌሎች ከቫይረሱ የመከላከያ ግብዓቶች እጥረት መኖሩንም ግምቷን ገልፃለች። ""ብዙ ጊዜ በባዶ እጄ ነው የምንሰራው። በአብዛኛው ታማሚዎች የእጅ ጓንት እንዲገዙ እናደርጋለን። መግዛት የማይችሉትን ግን ካለጓንት በባዶ እጃችን እናክማለን፤ የግድ ጓንት የሚያስፈልገው ሕክምና ካለም ከሌላ ክፍል እንበደራለን""  ስትል ያለውን ሁኔታ ታስረዳለች። እስካሁን በበሽታው ከተያዙ ተለማማጅ ሐኪሞች ውስጥ በፅኑ የታመሙ እንደሌሉና አብዛኞቹም የበሽታው ምልክት እንዳልታየባቸው ተናግራለች። ይህንን ጉዳይ በተመለከተ ቢቢሲ ያናገራቸው የጎንደር ዩኒቨርሲቲ ሪፈራል ሆስፒታል እና የሕክምናና ጤና ሳይንስ ኮሌጅ ዋና ሥራ አስኪያጅ የሆኑት ዶ/ር አሸናፊ ታዘበው፤ ሁለት ሲኒየር ሐኪሞች እና 20 ተለማማጅ ሐኪሞች በቫይረሱ መያዛቸውን አረጋግጠዋል። በቫይረሱ የተያዙት ተለማማጅ ሐኪሞች በኮሮናቫይረስ ሕክምና ማዕከል ውስጥ የሚሰሩ እንዳልሆኑ ገልፀው፤ በቫይረሱ ሊያዙ የቻሉት በሥራ ቦታ አሊያም በግል በሚያደርጉት እንቅስቃሴ ወቅት ሊሆን እንደሚችል፤ ነገር ግን በሐኪሞቹ ላይ ከፍተኛ የሆነ የጥንቃቄ ጉድለት እንደሚስተዋል ተናግረዋል። በሆስፒታሉ ለባለሙያዎች የሚያስፈልጉ የበሽታው መከላከያ አቅርቦቶች እጥረት መኖሩን በተመለከተ ከቢቢሲ የተጠየቁት ሥራ አስኪያጁ፤ ተለማማጅ ሐኪሞች በቀን ስምንት ሰዓት እንደሚሰሩ ጠቅሰው፤ በወር 22 ቀን ይሰራሉ ተብሎ ታስቦ በቀን አንድ ማስክ እንደሚሰጣቸው፤ ነገር ግን በሳምንት ሁለት እና ሦስት ቀን ብቻ   እንደሚሰሩ ተናግረዋል። ከዚህ በተጨማሪም ዶ/ር አሸናፊ አስፈላጊ የሚባሉት የበሽታው መከላከያ አልባሳት (ፒፒኢ) በአገር አቀፍ ደረጃ እጥረት መኖሩን ግን ገልፀዋል። የአፍና የአፍንጫ መሸፈኛ ጭምብልን በተመለከተ ግን ሆስፒታሉ በተለማማጅ ሐኪሞቹ ተወካዮች አማካይነት ኤን -95 የተሰኘው ጭምብል ሳይቀር እንደሚሰጣቸው ጠቅሰው 'አይሰጠንም' የሚሉ ካሉ ቅሬታ ማቅረብ ይችላሉ ብለዋል። የተለማማጅ ሐኪሞቹ በበሽታው መያዝ ግራ ያጋባቸው ሥራ አስኪያጁ ዶ/ር አሸናፊ ከሆስፒታሉ ውጪ ጭምብል ሳያደርጉ የሚንቀሳቀሱ መኖራቸውን በመናገር ""በሆስፒታሉ በርካታ ሐኪሞችና ተለማማጅ ሐኪሞች አሉ። እነዚህ ያውም ደግሞ የኮሮናቫይረስ ህክምና ማዕከል ውስጥ የማይሰሩት እንዴት ተያዙ?"" ሲሉ ይጠይቃሉ። ዶክተር አሸናፊ አክለውም የሕክምና ባለሙያዎችም ሆኑ ማንኛውም ሰው ከቤት ውጪ በሚሆንበት ጊዜ የአፍን የአፍንጫ መሸፈኛ ጭምብል በማድረግ እራሱንም ሆነ ሌሎችንን ለወረርሽኙ ከመጋለጥ ሊታደግ ይችላል ብለዋል። ዶ/ር አሸናፊ ከዚህ ቀደም በሆስፒታሉ የኮቪድ-19 ህክምና ማዕከል ውስጥ የሚሰሩ አንድ ሐኪምና አንድ የፅዳት ሠራተኛ በቫይረሱ መያዛቸውን አስታውሰው፤ ሌላ ተጨማሪ በቫይረሱ የተያዙ ባለሙያዎች እንዳልነበሩ ገልፀዋል። የዓለም የጤና ድርጅት እንደሚለው ለኮሮናቫይረስ ተጋላጭ ከሆኑት መካከል የሕክምና ባለሙያዎች ከፊት መስመር ላይ ይገኛሉ እንደሚገኙ አመልክቶ፤ በዓለም ዙሪያ በኮቪድ-19 ከተያዙት ሰዎች መካከል 10 በመቶዎቹ የጤና ሠራተኞች ናቸው ብሏል። በኢትዮጵያ ውስጥም ወረርሽኙ መኖሩ ከታወቀ በኋላ ባሉት ባለፉት ስድስት ወራት ውስጥ በተለያዩ ክልሎች በሚገኙ የጤና ተቋማት ውስጥ የጤና አገልግሎት የሚሰጡ ሠራተኞች ላይ ቫይረሱ እንደተገኘ ተነግሯል።"	https://www.bbc.com/amharic/news-53935477
sports	በእንግሊዝ ፕሪሚየር ሊግ በአንድ ሳምንት ውስጥ 42 ሰዎች በኮቪድ ተያዙ	"በእንግሊዝ በፕሪሚየር ሊግ በአንድ ሳምንት ውስጥ 42 ሰዎች በኮቪድ መያዛቸው መረጋገጡን ተከትሎ የሊጉ መረሃ ግብር መቀየር ግድ እንዲሆን አድርጓል። ባለፈው ሳምንት አርባ ሁለት የፕሪሚየር ሊግ ተጫዋቾች እና ሠራተኞች በኮቪድ-19 መያዛቸው ተረጋገጠ። ይህም በሊጉ በሰባት ቀናት ጊዜ ውስጥ የተመዘገበው ከፍተኛው ቁጥር ነው። ይህም በጥር ወር 40 ሰዎች በቫይረሱ መያዛቸው ከተመዘገበበት ወዲህ ከፍተኛው ቁጥር ነው። ብራይተን፣ ቶተንሃም፣ ሌስተር፣ ማንችስተር ዩናይትድ፣ አስቶንቪላ እና ኖርዊች በቫይረሱ የተያዙ ሰዎች መኖራቸውን ያረጋገጡ ክለቦች ሲሆኑ ዩናይትድ ከብሬንትፎርድ ሊያደርጉት የነበረው ጨዋታ በዚሁ ምክንያት ተራዝሟል። የእሑዱ የብራይተን እና የቶተንሃም ጨዋታም በኮቪድ-19 በስፐርስ ቡድን መከሰቱን ተከትሎ መራዘሙ ይታወሳል። በእንግሊዝ አዲስ የኮሮናቫይረስ ክልከላዎች መተግበርን ተከትሎ ሐሙስ ዕለት የፕሪሚየር ሊግ ክለቦች አካላዊ ርቀትን እና ጭንብል ማድረግን ጨምሮ ወደ ጥንቃቄ እርምጃዎች እንዲመለሱ ተነግሯቸዋል። ሰኞ ዕለት ሊጉ በመግለጫ እንዳስታወቀው በተጫዋቾች እና በክለብ ሠራተኞች የሚደረገው ምርመራ ይጨምራል። መግለጫው አክሎም ""ለወደፊት ለሚደረጉ የጥንቃቄ ለውጦች ምላሽ እየሰጠን ከመንግሥት፣ ከአካባቢ ባለስልጣናት እና ከድጋፍ ሰጪ አካላት ጋር በቅርበት መሥራታችንን እንቀጥላለን"" ይላል። ከረቡዕ ጀምሮ ደጋፊዎች በእንግሊዝ ከ10,000 በላይ ሰዎች በሚሰባሰቡባቸው የስፖርት ዝግጅቶች ላይ ለመሳተፍ ሙሉ ክትባት የወሰዱ ወይም ከቫይረሱ ነጻ መሆናቸውን የሚያሳይ ማስረጃ ማሳየት አለባቸው። ይህ ደግሞ የፕሪሚየር ሊግ ጨዋታዎችንም ይጨምራል። የኮቪድ-19 ወረርሽኝ በየትኞቹ የፕሪሚየር ሊጉ ክለቦች ተገኘ? የቶተንሃም የዩሮፓ ኮንፈረንስ ሊግ ጨዋታ ከሬኔስ ጋር ሐሙስ ሊያደርገው የነበረው ጨዋታ ተሰርዟል። ምክንያቱ ደግሞ ክለቡ ከብራይተን ጋር የነበረው ጨዋታ ለሌላ ጊዜ እንዲራዘም ባደረገው ወረርሽኝ ምክንያት ነው። ሐሙስ ዕለትም በርካታ የሌስተር ተጫዋቾች ቫይረሱ እንደለባቸው በምርመራ በመረጋገጡ ከናፖሊ ጋር በዩሮፓ ሊግ የምድብ ጨዋታቸውን ለማድረግ ወደ ጣሊያን አልተጓዙም። የአስቶንቪላው አሰልጣኝ ስቴቨን ዤራርድ ""ሁለት ሠራተኞች እና ሁለት ተጫዋቾች"" ቫይረሱ እንደተገኘባቸው አረጋግጦ ነገር ግን ""አብዛኞቹ"" ውጤታቸው ነጻ መሆኑን ተናግሯል። ማክሰኞ ከኖርዊች ጋር የሚያደርጉት ጨዋታ እንደሚካሄድ ገልጿል። የካናሪሱ አለቃ ዲን ስሚዝ በበኩሉ ከተጫዋቾቹ አንዱ የተገለለ ቢሆንም የተቀረው የቡድን አባላቱ እሑድ በተደረገ ምርመራ ነጻ ሆነዋል። በብራይተን አሰልጣኝ ግርሃም ፖተር በበኩሉ ""ሦስት ወይም አራት"" ተጫዋቾች ቫይረሱ ተገኝቶባቸዋል። በፕሪምየር ሊግ ጨዋታዎች ላይ ስለሚገኙ ደጋፊዎች ህጎቹ ምን ይላሉ? መንግሥት የኦሚክሮን ዝርያን መስፋፋትን ለመከላከል ረቡዕ ዕለት ባስተዋወቀው ሁለተኛ ዕቅድ በእንግሊዝ ከ10,000 በላይ ሰዎች በሚሰባሰቡባቸው የስፖርት ዝግጅቶች ላይ ለመገኘት ደጋፊዎቸ ሁለቴ ስለመከተባቸው ማረጋገጫ ወይም ከቫይረሱ ነጻ ስለመሆናቸው መረጋገጫ ማሳየት ይኖርባቸዋል። ረቡዕ ምሽት ብራይተን በፕሪሚየር ሊጉ ከዎልቭስ ጋር ይጫወታል። የሲጉልሱ ዋና ስራ አስፈፃሚ ፖል ባርበር ደጋፊዎቻቸው አዳዲስ መመሪያዎች እስከተከተሉ ድረስ ጨዋታዎችን በሚከታተሉ ደጋፊዎች ቁጥር ላይ እገዳዎች አይመለሱም የሚል ተስፋ አለኝ ብለዋል።"	https://www.bbc.com/amharic/news-59647964
health	ምርጫ፡ ፕሬዝዳንት ዶናልድ ትራምፕ ወደ መደበኛ ሥራቸዉ ለመመለስ ዝግጁ ናቸው ተባለ	"ፕሬዝዳንት ዶናልድ ትራምፕ ወደ መደበኛ ሥራቸው ለመመለስ ዝግጁ መሆናቸውን ሐኪሞቻቸው ተናገሩ። በኮሮናቫይረስ የተያዙት የአሜሪካው ፕሬዘዳንት ዶናልድ ትራምፕ የኮቪድ-19 ሕክምናቸውን መጨረሳቸውን በመግለጽ በሳምንቱ መጨረሻ ላይ ወደ ሥራቸው መመለስ እንደሚችሉ ሐኪማቸው ተናግረዋል። ዶ/ር ሼን ኮንሌይ፤ ፕሬዝዳንቱ ለወሰዷቸው መድሃኒቶች ጥሩ ምላሽ መስጠታቸውንና  የጤና ሁኔታቸው አስተማማኝ መሆኑን ተናግረዋል። ፕሬዝዳንት ትራምፕም ይህንን የሐኪማቸውን አስተያየት ተከትሎ ዛሬ ሌላ የኮቪድ-19 ምርመራ ካደረጉ በኋላ በሳምንቱ መጨረሻ የምረጡኝ ቅስቀሳ እንደሚያደርጉ ተናግረዋል። በመሆኑም ለመጨረሻ ጊዜ የኮሮናቫይረስ ምርመራ ከተደረገላቸው በኋላ ከነገ ጀምሮ ወደ መደበኛ ሥራቸዉ መመለስና ህዝባዊ ክንውኖች ላይ መሳተፍ ይችላሉ ተብሏል። ፕሬዝዳንቱ በሚቀጥለው ሳምንት ሐሙስ ከተፎካካሪያቸው ጆ ባይደን ጋር በቀጥታ በቴሌቪዥን ከሚካሄደው የምርጫ ክርክር ራሳቸውን ማግለላቸው ይታወሳል። የክርክሩ አዘጋጆች የትራምፕን በኮቪድ-19 መያዝ ካወቁ በኋላ በቴሌቪዥን የሚካሄደው የምረጡኝ ክርክሩ 'ቨርቹዋል' በሆነ መንገድ በርቀት ይከናወናል ማለታቸውን ተከትሎ ዶናልድ ትራምፕ "" በቨርቹዋል ለሚደረግ ክርክር ጊዜዬን አላባክንም"" ብለዋል። የግል ሀኪማቸዉ ዶ/ር ሼን ኮንሌይ፤ አሁን ላይ ፕሬዝዳንቱ ከኮቪድ-19 ጋር ተያይዞ የሚሰጣቸዉን ህክምና ማጠናቀቃቸዉንና በጥሩ ጤንነት ላይ እንደሚገኙ ተናግረዋል። የአሜሪካው ፕሬዚደንት ዶናልድ ትራምፕ በኮሮናቫይረስ በተያዙ ከሳምንት ባነሰ ጊዜ ውስጥ ወደ ሥራ ገበታቸው ተመልሰው መግለጫ መስጠታቸው ይታወሳል። ፕሬዚደንቱ ለ24 ሰዓታት ያህል የኮቪድ-19 ምልክት ያልታየባቸው ሲሆን ለተከታታይ አራት ቀናትም ትኩሳት እንዳልነበራቸው የግል ሐኪማቸው ሼን ኮንሊይ ተናግረዋል። ትራምፕ ረቡዕ ዕለት ባስተላለፉት የቪዲዮ መልዕክት ደህንነት ይሰማቸው እንደነበር ገልፀው፤ ""ይህ በፈጣሪ መባረክ ነው"" ብለዋል። በንግግራቸውም ሁሉም አሜሪካዊያን ለእርሳቸው የተሰጠውን መድሃኒት እንዲያገኙ እንደሚፈልጉ ተናግረው ነበር። በመሆኑም በወቅቱ በመድሃኒት አምራቹ ሬጀኔሮን የተመረተውን መድሃኒት በነፃ ለመስጠት ፕሬዚደንቱ ቃል ገብተዋል። ፕሬዚደንቱ አክለውም ባለፈው ሳምንት የተሰጣቸው በሙከራ ላይ ያለው የሰውነት በሽታ መከላከል አቅምን የሚጨምረው አንቲቦዲ ማገገሚያ ብቻ ሳይሆን ፈዋሽ ነው በማለትም በመቶ ሺዎች የሚቆጠር መጠን [ዶዝ] ያለው መድሃኒት እየተዘጋጀ መሆኑን ገልፀዋል። ይሁን እንጅ ድርጅቱ የሚያመርተው መድሃኒት በፌደራል የመድሃኒት ቁጥጥር ባለሥልጣን የተረጋገጠ አይደለም።"	https://www.bbc.com/amharic/54475144
politics	የፖለቲካ ፓርቲዎች ምክር ቤት አገራዊ የምክክር ኮሚሽንን የማዋቀሩ ሂደት እንዲቆም ጠየቀ	"የኢትዮጵያ ፖለቲካ ፓርቲዎች የጋራ ምክር ቤት በአገራዊ የምክክር ኮሚሽን የማዋቀር ሂደት ግልጽነትና ገለልተኝነት ላይ ቅሬታውን በመግለጽ ሂደቱ ለጊዜው እንዲቆም ጠየቀ። የምክር ቤቱ ሰብሳቢ የሆኑት ዶ/ር ራሄል ባፌ የምክክር ኮሚሽኑን ለማቋቋም የተደረገው ሂደት ግልጽነት የጎደለው፣ ገለልተኛ እና አካታች ባለመሆኑ ምክር ቤቱ  ቅሬታውን ለሚመለከታቸው አካላት ማቅረቡን ለቢቢሲ ተናግረዋል። ምክር ቤቱ ቅሬታውን ለሕዝብ ተወካዮች ምክር ቤት ጽህፈት ቤት እና ለምክር ቤቱ አፈ ጉባኤ ጽህፈት ቤት ያስገባው ባለፈው የካቲት 03/2014 ዓ.ም ጠቅላላ ጉባዔው ከተወያየ በኋላ ነው። ""ሂደቱ አስተማማኝ ካልሆነ የምንጠብቀውን ውጤት አያስገኝም"" ያሉት ሰብሳቢዋ የጋራ ምክክሩ ለአገሪቷ ያለውን ፋይዳ በመገንዘብ ኮሚሽነሮችን የመለየት እና የሹመት ሂደቱን ለጊዜው በማቆም እንደገና አካታችና ተዓማኒ ሂደት እንዲጀመር መጠየቃቸውን አስረድተዋል። ከሁለት ሳምንት በፊት የሕዝብ ተወካዮች ምክር ቤት ለአገራዊ የምክክር ኮሚሽን ኮሚሽነርነት ከሕዝብ ከተጠቆሙ በመቶዎች ከሚቆጠሩ ግለሰቦች መካከል በዕጩነት የተለዩ የ42ቱን የስም ዝርዝር ይፋ አድርጓል። በቀጣይ ሂደትም ከ42ቱ መካከል ለአገራዊ የምክክር ኮሚሽን በኮሚሽነርነት የሚሰየሙትን ለመለየት በቀረቡት ዕጩዎች ላይ ሕዝብ አስተያየት እንዲሰጥ ምክር ቤቱ ጥሪ ማቅረቡ ይታወሳል። የምክክር ኮሚሽኑ ኢትዮጵያ ውስጥ ባሉ መሠረታዊ አገራዊ ጉዳዮች ዙሪያ ምክክር በማድረግና ብሔራዊ መግባባትን ለመፍጠር የሚያስችል ሂደትን የሚመራና የሚያስተባብር አካል ነው። ከዚህ ቀደም የምክክር ኮሚሽኑ አዋጅ ላይ አስተያየት ለመስጠት የፍትሕ ሚኒስትሩ ዶ/ር ጌዲዮን ጢሞቲዎስ ረቂቅ አዋጁን አቅርበው 53 የፖለቲካ ፓርቲዎች በተገኙበት መወያያታቸውን ያስታወሱት ዶ/ር ራሄል፤ በወቅቱ መሻሻል ያለባቸውን ነጥቦች ነቅሰው ማውጣታቸውንና ተጨማሪ ሃሳቦች መስጠታቸውን ገልጸዋል። ይሁን እንጂ እነዚህ የተነሱት ነጥቦች ሳይካተቱና ሳይስተካከሉ ወደ ዕጩዎች መለየት እና ሹመት ተገብቷል ብለዋል። ለኮሚሽኑ በዕጩነት የቀረቡት በኮሚሽኑ አዋጅ አንቀጽ 13 ላይ የተቀመጡ ደንቦችን ያሟሉ አይደሉም ሲሉም ይወቅሳሉ። ከእዚህም ሁለት ዜግነት ያላቸው፣ የፖለቲካ ወገንተኝነት ያላቸው፣ በወንጀል የተከሰሱና ተፈርዶባቸው ታስረው የነበሩ ሰዎች በዕጩነት መካተታቸውን ለአብነት ያነሳሉ። ከዚህም በተጨማሪ የሴቶች ተሳትፎ አነስተኛ መሆኑን [ከአርባ ሁለቱ ውስጥ አራቱ ብቻ ሴቶች ናቸው]፣ ወጣቶች ተሳታፊ አለመሆናቸውን እንዲሁም የፖለቲካ ፓርቲው የጋራ ምክር ቤትም ከግምት ውስጥ አለመግባቱን አክለዋል። ይህንን ቅሬታ ለማስገባት አልዘገያችሁም ወይ ተብለው የተጠየቁት ዶ/ር ራሄል ""በረቂቅ አዋጁ ላይ ከተነጋገርን በኋላ ተስተካክሎ ለሁለተኛ ግምገማ እንዲቀርብ ብንስማማም ድጋሚ ሳንነጋገርበት ጸድቋል"" ብለዋል። ከዚህም ባሻገር የሚኒስትሮች ምክር ቤት ወደ ተወካዮች ምክር ቤት ሲመራ እንዳይቀርብ ጠይቀው እንደነበር ሰብሳቢዋ አስታውሰዋል። በተጨማሪም ለአፈ ጉባኤ ጽ/ቤት ፣ ለጠቅላይ ሚኒስትር ጽ/ቤት፣ ለፕሬዚደንት ጽ/ቤት ፣ ለፍትሕ ሚኒስቴር እና ለገዥው ፓርቲ ደብዳቤ ማስገባታቸውን አንስተዋል። ""ሰሚ አላገኘንም፤ በመንግሥታዊ ሥልጣን ነው የሄዱት። አሁንም ቅሬታችንን አቅርበናል ካልተቀበሉን ወደ ሕዝብ የሚሄድ ጉዳይ ይሆናል"" ብለዋል። በኢትዮጵያ ውስጥ ለዘመናት የቆዩና ውይይትና መግባባት ላይ ሊደረስባቸው ይገባል በሚባሉ ጉዳዮች ላይ ብሔራዊ ውይይት እዲካሄድ በተደጋጋሚ ጥያቄ ሲቀርብ የነበረ ሲሆን በዚህ ዓመት ይህንን የሚመራ 11 አባላት ያሉት ኮሚሽን ለማቋቋም ጥረት እየተደረገ ነው። ነገር ግን የአገራዊ የምክክር ኮሚሽን ምስረታ ሂደትን በተመለከተ ከኢትዮጵያ ፖለቲካ ፓርቲዎች የጋራ ምክር ቤት በተጨማሪ አንዳንድ የፖለቲካ ፓርቲዎች ቅሬታና ተቃውሞ ሲያስሙ ቆይተዋል።"	https://www.bbc.com/amharic/news-60377980
health	ሊባኖስ፡ የቤይሩት ፍንዳታን ተከትሎ በርካታ የህክምና ማዕከላት ጥቅም አልባ ሆነዋል	ባለፈው ሳምንት በቤይሩት ከፍተኛ የሚባለውን ፍንዳታ ተከትሎ የጤና ማዕከላት ከጥቅም ውጭ ሆነዋል ተብሏል። የአለም ጤና ድርጅት በከተማዋ አደረግኩት ባለው ግምገማ ከ55ቱ ውስጥ ግማሹ ጥቅም አልባ መሆናቸውን ተረድቷል። ትልልቅ የሚባሉ ሶስት ሆስፒታሎች የተዘጉ ሲሆን ተጨማሪ ሌሎች ሶስት ሆስፒታሎች ደግሞ የሰራተኞቻቸውን ቁጥር ቀንሰዋል። የድርጅቱ አሰሳ እንደጠቆመው በጤና ማዕከላቱ ውስጥም የኮሮናቫይረስን ለመግታት የወጡ መመሪያዎች ተግባራዊ እየሆኑ አይደለም። ቤይሩትን ባንቀጠቀጣት በዚህ ፍንዳታ 200 ዜጎቿን ያጣች ሲሆን 6 ሺህ ያህል ደግሞ መጎዳታቸውንም የከተማዋ አስተዳዳሪ ማርዋን አቡድ አስታውቀዋል። ለፍንዳታው ምክንያት ደግሞ በስፋት ለግብርና ማዳበሪያነት የሚውለው የአሞኒየም ናይትሬት ኬሚካል በወደብ አካባቢ ደህንነቱ ባልተጠበቀ ሁኔታ በመቀመጡ ነው። ከፍተኛ ክምችት የተባለው ይህ ኬሚካል ወደ 2 ሺህ 700 ቶንም ይመዝናል። ፍንዳታው ሳምንቱን በትናንትናው ዕለት የደፈነ ሲሆን ይህን ያህል ተቀጣጣይ ኬሚካል ደህንነቱ ባልተጠበቀ ሁኔታ በወደብ ላይ መቀመጡ ቁጣን ቀስቅሷል። ይህ የገነፈለው ቁጣም የሊባኖስ መሪን ከስልጣናቸው እንዲለቁ አድርጓቸዋል። የሆስፒታሎቹ ሁኔታ እንዴት ነው? በምስራቅ ሜድትራንያን የአለም ጤና ድርጅት ቅርንጫፍ ዳይሬክተር ዶክተር ብሬናንን በቤይሩት የሚገኙ 55 ዋነኛ የጤና ማዕከላትን ሁኔታ ገምግመዋል። ከነዚህም ውስጥ ግማሹ ጥቅም አልባ የሆኑ ሲሆን በዚህም ምክንያት በአገሪቷ 500 ለህሙማን የሚሆኑ አልጋዎችን እጥረት አስከትሏል። ሆስፒታሎቹ በፍንዳታው በተጎዱ ሰዎች በመጨናነቃቸው ሌሎች ህመምተኞችን ማከም አልቻሉም ብለዋል። የአለም ጤና ድርጅትም የተዘጉት ሆስፒታሎችና ክሊኒኮችን መክፈትና አገልግሎት እንዲሰጡ ማስቻል ቅድሚያ የሚሰጠው ስራ መሆን እንዳለበት እያሳሰበ ነው። ድርጅቱ የተለያዩ የህክምና ቁሳቁሶች ለሚያስፈልጋቸው የጤና ማዕከላትም እያሰራጨ ይገኛል። የኮሮናቫይረስ በከፍተኛ ሁኔታ እየጨመረ ባለባት ሊባኖስ የጤና ማዕከላቱ ከጥቅም ውጭ መሆን ራስ ምታት ሆኖባታል። በቫይረሱ 7 ሺህ 121 ሰዎች መያዛቸው የተረጋገጠ ሲሆን 87 ሰዎችም ህይወታቸው ማለፉን ከጤና ሚኒስቴር የተገኘው መረጃ ያስረዳል። ሊባኖስ የኮሮናቫይረስ ወረርሽኝን ለመግታት እያደረገች የነበረውን ጥረት ያመሰገኑት ዶክተር ብሬናን ፍንዳታውን ተከትሎ በቫይረሱ የሚያዙ ሰዎች መጨመሩ ስጋት አጥሏል ብለዋል። አገሪቷም ከፍተኛ የሚባለውን ቁጥር የመዘገበችው በዚህ ሳምንት ሲሆን ዳይሬክተሩ ከፍተኛ ጥንቃቄና ቁጥጥር እንደሚያስፈልግም አሳሳስበዋል። ፍንዳታው ከፍተኛ ጉዳት ያስከተለባት ቤይሩት ታሪካዊ ቦታዎችን ጨምሮ በመቶዎች የሚቆጠሩ ህንፃዎች ፈራርሰዋል። ከተማዋን የጦር አውድማ አስመስለዋታል።	https://www.bbc.com/amharic/news-53761492
business	ኮሮናቫይረስ፡ የአፍሪካ ኢኮኖሚ ኮሚሽን መንግሥታት ከተሜውን ከኮሮናቫይረስ ኢኮኖሚያዊ ጫና እንዲታደጉ ጥሪ አቀረበ	የኮሮናቫይረስ መዛመትን ተከትሎ የአፍሪካ አገራት በከተሞች ላይ የሚወስዷቸው እርምጃዎች የምጣኔ ሃብታቸውን ስሱ ጎን ከግምት ውስጥ ያስገባና ቅድሚያ ሊሰጣቸው እንደሚገባ የአፍሪካ ኢኮኖሚ ኮሚሽን ባወጣው መግለጫ አስታወቀ። የብዙ አፍሪካ አገራት የምጣኔ ሃብት እድገት አንቀሳቃሽ ኃይሎች ከተሞች እንደመሆናቸው መጠን ወረርሽኙን ለመቆጣጠር በሚደረጉ ሁኔታዎች ላይ በከፍተኛ ሁኔታ አደጋ ውስጥ እንደሚገቡ የኮሚሽኑ የሥዓተ ፆታ፣ ድህነትና ማኅበራዊ ፖሊሲ ክፍል ኃላፊ ቶኮዚ ሌሩዝቪድዚ ገልፀዋል። የአፍሪካ ከተሞች 600 ሚሊዮን ሕዝብ የሚኖሩባበቸውና የአህጉሪቱንም 50 በመቶ አጠቃላይ ብሔራዊ ምርት (ጂዲፒን) አስተዋፅኦ የሚያደርጉ ናቸው። በቦትስዋና፣ ኡጋንዳ፣ ቱኒዝያና፣ ኬንያ ባሉ አገራት ደግሞ ሰባ በመቶውን አጠቃላይ ብሔራዊ ምርን ይሸፍናሉ። የምጣኔ ሃብት አስተፅኦዋቸውም ካላቸው የሕዝብ ቁጥር ይበልጣል። ከኮሮናቫይረስ መዛመት ጋር ተያይዞም በሚወሰዱ እርምጃዎች ከፍተኛ ቁጥር ያላቸው ከተሜዎች ለሥራ አጥነት ይጋለጣሉ። በተለይም የአገራቱ የምጣኑ ሃብት መሰረት የሆኑት ማኑፋክቸሪንግና የአገልግሉት ዘርፎች መሽመድመድ ያጋጥማቸዋል ተብሎ እንደሚጠበቅ ኮሚሽኑ አስታውቋል። ከተሞችን መሰረት ያደረጉት እነዚህ ዘርፎች 64 በመቶ የሚሆነውን አጠቃላይ ብሔራዊ ምር የሚሸፍኑና ከፍተኛ የሰው ኃይልም ቀጣሪ ናቸው። በተለይም ከሰሜን አፍሪካ ውጭ ያሉ 250 ሚሊዮን የሚሆኑ በኢመደበኛ የተቀጠሩ አፍሪካውያን ከፍተኛ አደጋ ውስጥ እንደሚገቡ መግለጫው አመልክቷል። ከዚህም በተጨማሪ ከተሞች ውስጥ መቀመጫቸውን ያደረጉ የተለያዩ ድርጅቶችና ተቋማት ከኮቪድ-19 ጋር በተያያዘ ጫና ውስጥ መግባታቸው አይቀርም ተብሏል። በተለይም ጥቃቅን፣ አነስተኛና መካከለኛ ድርጅቶች የአህጉሪቷ 80 በመቶ ቀጣሪ እንደመሆናቸው መጠን በከፍተኛ ሁኔታ የሚጎዱትም እነሱ እንደሚሆኑ መግለጫው አሳይቷል። ይህም ሁኔታ መሰረታዊ የሚባሉ ሸቀጦች ዋጋ እንዲጨምር በር ይከፍታል፤ በተለያዩ የአፍሪካ ከተሞችም ላይ እንደተስተዋለው በመቶ እጅ ምግብ ላይ የዋጋ ጭማሪ ታይቷል። አገራቱ የካፒታል ወጪያቸው በዓለም አሉ ከሚባሉት አገራት በጣም ዝቅተኛ መሆን፣ ቫይረሱን ለመቆጣጠር ያላቸው አቅም እንዲሁም የገንዘብ እጥረት ተደራራቢ ችግር ሊያስከትል ይችላል ብሏል። የተለያዩ የከተማ አስተዳደሮች የነበራቸውን በጀትም ለድንገተኛ የኮሮናቫይረስ ምላሽ እንዲሁም ለጤና ሽፋን ስለሚያውሉትም የገንዘብ ችግር ማጋጠሙ አይቀርም። እናም በተለያየ ደረጃ ላይ ያሉ የከተማ አስተዳደሮች የችግሩ ገፈት ቀማሽ በመሆናቸው፣ የሚያስተዳድሩትን ሕዝብም ሆነ አካባቢ የመረዳት አቅማቸው ከፍተኛ ስለሆነ፣ ማኅበረሰቡን በቀጥታ ማስተባበርም ስለሚችሉ ግልፅነትና ኃላፊነት በተሞላበት መልኩ ሥራቸውን እንዲያከናውኑ ድጋፍ ሊደረግ ይገባል ብሏል። መግለጫው አክሎም ከድንገተኛ የጤና ሽፋንና ሰብአዊ ድጋፎች በተጨማሪ ኢኮኖሚያዊ ጫናዎችን መጋፈጥ ያስችላቸው ዘንድ በተለያየ ደረጃ መንግሥት ቅድሚያ ሰጥቶ ምላሽ ሊሰጥ እንደሚገባም አፅንኦት ሰጥቷል። ከእነዚህም ውስጥ ኮሚሽኑ የከተሞች ኢኮኖሚያ እንዲያገግም መወሰድ ካለባቸው እርምጃዎች መካከል በተለያየ ደረጃ ያሉ የከተማና የአካባቢ አስተዳደሮችን ማጠናከር፣ ለጥቃቅን፣ አነስተኛ፣ መካከለኛ ድርጅቶች ሠራተኞቻቸው ሥራ አጥ እንዳይሆኑ ለአጭር ጊዜ የሚቆይ የገንዘብ እፎይታ፣ በኢመደበኛ ተቀጥረው ለሚሰሩ የማኅበራዊ ጥበቃ ድጋፎች ያስፈልጋል ተብሏል። ረዘም ባለ ጊዜ ደግሞ የከተሞች ምጣኔ ሃብት ሙሉ በሙሉ እንዲያገግም ኢንቨስትመንቶችን መጨመር እንደሚያስፈልግ ተገልጿል። ምንም እንኳን መግለጫው ከተሞች ላይ ያለውን ተግባር ቅድሚያ ይሰጥ ቢልም በአጠቃላይ አገራዊና ቀጠናዊ ኢኮኖሚያዊ ጫናዎች ከግምት ውስጥ ሊገቡ እንደሚገባ አስምሯል።	https://www.bbc.com/amharic/news-52293792
sports	አዶልፍ ሂትለር የተወለደበት ቤት ፖሊስ ጣቢያ ሊሆን ነው	በዓለም የጭካኔ ቁንጮ ተደርጎ የሚታየው አዶልፍ ሂትለር የተወለደው በኦስትሪያዋ የድንበት ከተማ ብራውና ነበር፡፡ የብራውና ነዋሪዎች ስማቸው ከዓለም ጨካኙ ሰው ጋር መነሳቱ ይከነክናቸዋል፡፡ መንግሥትም ቢሆን የሂትለር ቤት ለአክራሪ አፍቃሪዎቹ የጉብኝት መዳረሻ መሆኑ ሲያሳስበው ቆይቷል፡፡ ይህም ሆኑ ሂትለር የተወለደበት ቤት እስከዛሬም ድረስ ባለበት አለ፡፡ የእርሱ የትወልድ ስፍራ ስለመሆኑ የሚያመላክት ግን ምንም ዓይነት ቅርስ የለም፡፡ የርሱ ስም ያለበት ጽሑፍም አይታይም፡፡ ደጁ ላይ ብቻ ‹‹ ፋሺዝም መቼም እንዳይደገም›› የሚል ጽሑፍ ድንጋይ ላይ ታትሟል፡፡ ይህንን መኖርያ ቤት መንግሥት የአስገዳጅ ግዥ በመፈጸም የራሱ ካደረገው ቆይቷል፡፡ ባለፈው ኅዳር ነበር መንግሥት አወዛጋቢ ውሳኔ ላይ የደረሰው፡፡ ቤቱን ወደ ፖሊስ ጣብያነት መቀየር፡፡ አንድ የኦስትሪያ የኪነ ሕንጻ አሰናጅ ቤቱን ወደ ፖሊስ ጣቢያነት የሚቀይረውን ሀሳብ እየነደፈ ይገኛል፡፡ ‹‹ለጨካኙ የናዚ ጌታ የትውልድ ቤት አዲስ ምዕራፍ ይከፈትለታል›› ብለዋል የኦስትሪያ የአገር ውስጥ ጉዳዮች ሚኒስትር ካርል ናሃመር፡፡ ንድፉን ያሸነፈው ማንቴ ማንቴ የሚባለው ድርጅት ከ12 እጩዎች መሀል የተመረጠ ሲሆን በሦስት ዓመታት የማሻሻያ ግንባታውን አጠናቆ በፈረንጆች 2023 መኖርያ ቤቱን ፖሊስ ጣቢያ አድርጎ ለማስረከብ የ5 ሚሊዮን 6 መቶ ሺህ ዶላር ስምምነት ፈጽሟል፡፡ የሂትለር የትውልድ ቤት ወደ ፖሊስ ጣቢያነት ሲቀየር ስለርሱ ታሪክ የሚያወሳ ምንም ዓይነት ቅሪት እንደማይኖር ተነግሯል፡፡ ‹‹ፋሸዝም መቼም አይደገም!›› የሚለው መፈክርም ወደ ኦስትሪያ ዋና ከተማ ቪየና ሙዝየም ይወሰዳል፡፡ አንድ የከተማዋ ነዋሪና የታሪክ ባለሞያ ለቢቢሲ እንደተናገሩት ይህ ‹‹ፋሺዝም መቼም አይደገም›› የሚለው ድንጋይ ጽሑፍ በከተማዋ መቆየት ይኖርበታል ብለዋል፡፡ በዚህ የሂትለር የትውልድ መኖርያ ውስጥ አምባገነኑ ሰው የተወለደው በ1889 ሲሆን ቤተሰቦቹ ግን ከጥቂት ሳምንታት በኃላ አፓርትመንቱን ለቅቀው ወደ ሌላ ሰፈር ሄደዋል፡፡ ሂትለር 3 ዓመት ሲሞላው ደግሞ ጭራሽ ከተማዋን ጥለው ሄደዋል፡፡ ዛሬም ድረስ የናዚ ደጋፊዎች ወደ ሂትለር የትውልድ ቤት እንደሚጓዙ የጠቀሱት የመንግሥት ባለሥልጣናት ይህንን ለማስቀረት አንዱ መንገድ የቤቱን አገልግሎት መቀየር እንደሆነ ተረድተዋል፡፡ ኦስትሪያ በናዚ ጀርመን እንደ አውሮፓዊያን በ1938 የተጠቃለለች ሲሆን የናዚ ቀዳሚ ተጠቂ አገር አድረጋ ራሰዋን ትመለከታለች፡፡ ነገር ግን በዚያን ጊዜ አብዛኛው ሕዝብም ሆነ አስተዳደሩ ወደ ጀርመን መቀላቀሉን ወዶት እንደነበር ይነገራል፡፡ ቤቱን ከ1970ዎቹ ጀምሮ መንግሥት ለግለሰቦች ያከራየው ነበር፡፡ በኋላም የአካል ጉዳቶች የእንክብካቤ ማዕከል ተደርጎ ቆይቷል፡፡ ቤቱ በቅርስነት መቆየት እንጂ መነካት የለበትም በሚሉና የመንግሥትን እርምጃ በሚደግፉ መካከል አሁንም ድረስ የጦፈ ክርክር እየተደረገ ይገኛል፡፡ የድንበር ከተማዋ ብራውና ግን አሁንም ቢሆን ከሂትለር ጋር ተያይዛ መታሰቧ የሚቀር አልሆነም፡፡	https://www.bbc.com/amharic/52891110
sports	ዋናተኛው ከተፎካካሪው ጎን ቆሞ ሜዳሊያ አልቀበልም አለ	"አውስትራሊያዊው ዋናተኛ ማክ ሆርተን የምንግዜም ተቀናቃኙ ከሆነው ቻይናዊ ዋናተኛ ጋር በሽልማት መድረክ ላይ በጋራ አልቆምም በማለት ቁጣውን በአደባባይ ገለጸ። ማርክ ሆርተን ለዚህ ድርጊቱ እንደ ምክንያት ያቀረበው ቻይናዊውን ዋናተኛ ለዓመታት ""የአበረታች እጽ ተጠቃሚ እና አጭበርባሪ ነው"" እንደሆነ በመግለጽ ይከሰዋል። ሁለቱ ተፎካካሪ ዋናተኞች ከዚህ ቀደም በበርካታ የውድድር መድረኮች ላይ ተገናኝተዋል። ትናንት በደቡብ ኮሪያ በተካሄደው የዓለም የውሃ ዋና ቻምፒዮና ውድድር ላይ ቻይናዊው ሳን ያን በ400 ሜትር የነጻ ቀዘፋ ውድድር ማርክ ሆርተንን በመቅደም የወርቅ ሜዳሊያ ባለቤት ሆኗል። ከውድድሩ በኋላ በተካሄደው የሜዳሊያ አሰጣጥ ሥነ ሥርዓት ላይ ግን አውስትራሊያዊው ሜዳሊያውን ለመቀበል መድረክ ላይ ከተፎካከሪው ሱን ያን ጎን ለመቆም አልፈቀደም። • ሞ ፋራህ እና ኃይሌ ገብረሥላሴ ተጣሉ • ኦሌ፡ አራተኛ ሆኖ መጨረስ በቂ አይደለም ከክስተቱ በኋላ ሱን ያን ለሪፖርተሮች ሲናገር ""እኔን አለማክበሩ ችግር የለውም፤ ቻይናን አለማክበሩ ግን ያሳዝናል፤ አዝናለሁ"" ብሏል። የኦሊምፒክ የወርቅ ሜዳልያ ባለቤት የሆነው ሆርተን፤ የተፎካካሪውን እጅ ለመጨበጥም ይሁን አብሮ ፎቶ ለመነሳት አልፈቀደም። ነገር ግን ሦስተኛ ደረጃን ይዞ ካጠናቀቀው ጣሊያናዊ ጋር ግን ፈገግታ በተሞላበት መልኩ ፎቶግራፍ አብሮ ሲነሳ ታይቷል። እአአ በ2014 ላይ ሱን አበረታች መድሃኒት ተጠቅመሃል ተብሎ ለሦስት ወራት ታግዶ ነበር። ዋናተኛው ግን መድሃኒቱን ለልብ ህመም ሲል የምወስደው ነው ሲል ተከራክሯል። በሁለቱ ዋናተኞች መካከል ያለው እስጣገባ በ2016ቱ የሪዮ ኦሊምፒክ ላይም መነጋገሪያ ነበር። ሆርተን በልምምድ ላይ ሳለሁ ሆነ ብሎ ውሃ ይረጨኝ ነበር ሲል ቻይናዊውን ይከሳል። ""እኔ ግን ንቄ ችላ አልኩት። የአበረታች መድሃኒት ተጠቅሞ ለሚያጭበረብር አትሌት ጊዜ የለኝም"" ሲል ተናግሮ ነበር። በሌላ ወቅት ""አበረታች ዕጽ መጠቀማቸው የተረጋገጠባቸው እና አሁንም እየተወዳደሩ ከሚገኙ አትሌቶች ጋር ሁሌም ቅራኔ አለኝ"" ሲል አውስትራሊያዊው አትሌት ተናግሮ ነበር። ሱን ለሚነሳበት ቅሬታ ምላሽ ሲሰጥ ""ስለእኔ የሚባለውን እሰማለሁ። ልምምዴን አጠናክሬ እቀጥላለሁ"" በማለት ብዙ ማብራሪያ ከመስጠት ተቆጥቧል። አውስትራሊያዊው አትሌት በወሰደው እርምጃ የውግዘትም ሆነ የድጋፍ መልዕክቶች እየጎረፉለት ነው። ሱን ከአበረታች ዕጽ አጠቃቀም ጋር በተያያዘ ምረመራዎች እየተካሄዱበት ይገኛል።"	https://www.bbc.com/amharic/news-49068092
politics	ኢሰመኮ በጋምቤላ በሠራተኞቼ ላይ ዛቻ እና ማስፈራሪያ ደረሰ አለ	የኢትዮጵያ ሰብአዊ መብቶች ኮሚሽን (ኢሰመኮ) በጋምቤላ ጽህፈት ቤቱ በሚገኙ ሠራተኞቹ ላይ ዛቻ እና ማስፈራሪያ መፈጸሙን ገለጸ። ኮሚሽኑ ሐሙስ መስከረም 26/2015 ዓ.ም. ባወጣው መግለጫ፣ መስከረም 25 በቡድን ሆነው ወደ ጽ/ቤቱ የመጡ ሰዎች በኢሰመኮ ባልደረቦች ላይ ዛቻ፣ ማስፈራሪያ እና የተለያዩ የጥፋት ድርጊቶችን መፈጸማቸውን ገልጿል። የኢሰመኮ ዋና ኮሚሽነር ዳንኤል በቀለ (ዶ/ር) የኮሚሽኑ ሠራተኞች በአዋጅ የልዩ ጥበቃ መብት የሚደረግላቸው እንደሆነ እና የተፈጸመው ድርጊት ተቀባይነት የሌለው መሆኑን ገልጸዋል። “ኮሚሽኑ የክትትል እና የምርመራ ሥራውን በሚያከናውንበት ወቅት የተለያዩ ተግዳሮቶች የሚገጥሙት ቢሆንም፤ . . . በሠራተኞች ላይ ያነጣጠረ ጥቃት በክልሉ የሰብአዊ መብቶች አያያዝ ላይ ከፍተኛ አሉታዊ ምልክታ የሚጥል በመሆኑ የፌዴራል እና የክልሉ መንግሥት ተባብረው በአፋጣኝ እንዲያስቆሙ ኮሚሽኑ በጥብቅ ያሳስባል” ብለዋል። ኮሚሽኑ ይህንን ማስፈራሪያ እና የጥፋት ድርጊት ያላቸውን ተግባራት እነማን እንደፈጸሙ ያለው ነገር ባይኖርም፣ በጋምቤላ ያጋጠመውን ክስተት ተከትሎ ሪፖርት ካወጣ በኋላ የጋምቤላ ክልል መንግሥት ሪፖርቱ ሚዛናዊነት የጎደለው በመሆኑ እንደማይቀበለው እና እንደሚያወግዘው መግለጹ ይታወሳል። ኢሰመኮ ሰኔ 07/2014 ዓ.ም. በጋምቤላ ከተማ እራሱን የኦሮሞ ነጻነት ሠራዊት ብሎ የሚጠራው ታጣቂ ቡድን እና የጋምቤላ ነጻነት ግንባር ጥቃት ከፈጸሙ በኋላ ኮሚሽኑ በጋምቤላ ክልል የፀጥታ ኃይሎች እና በታጣቂ ቡድኖቹ ተፈጽሟል ያላቸውን የሰብዓዊ መብቶች ጥሰት አስመልክቶ ያከናወነውን የምርመራ ሪፖርት መስከረም 18/2015 ዓ.ም. አውጥቶ ነበር። በኮሚሽኑ ሪፖርት ታጣቂ ቡድኖቹ ጥቃት ካደረሱ በኋላ ባሉት ሁለት ተከታታይ ቀናት ውስጥ የክልሉ ልዩ ኃይሎች በከተማው በሲቪል ሰዎች ላይ ጥቃት እንዳደረሱ አመልክቷል። ኢሰመኮ እንዳለው የዚህን ሪፖርት መውጣት ተከትሎ በማኅበራዊ ትስስር ገጾች እና በመገናኛ ብዙኃን ላይ የተሳሳተ እና ዛቻን ያዘሉ መረጃዎች ሲሰራጩ፤ እንዲሁም በኢሰመኮ ባልደረቦች ላይ ያነጣጠሩ የጥላቻ መልዕክቶች ሲዘዋወሩ ቆይተዋል። የጋምቤላ ክልል የኢሰመኮን ሪፖርት በተመለከተ መስከረም 22/2015 ዓ.ም ባወጣው መግለጫ የኮሚሽኑ ሪፖርት ግኝት እጅግ የተጋነነ እና በወቅቱ የነበረውን ሐቅ ያላገናዘበ፣ መረጃ የተሰበሰበው ከታጣቂ ቡድኑ፣ ከህወሓት ደጋፊዎች እና በወንጀሎች ሲጠረጠሩ ከነበሩ ግለሰቦች የተወሰደ ነው ብሏል። በዚህ እና በሌሎች ምክንያቶች የክልሉ መንግሥት ሪፖርቱ ኃላፊነት የጎደለው በመሆኑ እንደማይቀበለው ገልጾ ነበር። ባለፈው ዓመት ሰኔ ወር መጀመሪያ ላይ የኦሮሞ ነጻነት ግንባርና የጋምቤላ ሕዝብ ነጻነት ግንባር የተባሉት ታጣቂ ቡድኖች በጋምቤላ ክልል ዋና ከተማ ላይ ጥቃት ሰንዝረው እንደነበር ይታወሳል። አማጺያኑ ለተወሰነ ሰዓት ከፊል የከተማዋን ክፍል ተቆጣጥረው የነበረ ሲሆን፣ የፌደራል እና የክልሉ ኃይሎች በወሰዱት እርምጃ ታጣቂዎቹን ከከተማዋ ለማስወጣት ችለዋል። ይህንንም ተከትሎ በአማጺያኑ እና በክልሉ የፀጥታ ኃይሎች መካከል ተከስተው በነበሩ ግጭቶች ከሃምሳ በላይ ሰዎች ሕይወት መጥፋቱ ተዘግቧል። የኢትዮጵያ ሰብአዊ መብቶች ኮሚሽንም ጥቃቱን ተከትሎ በጋምቤላ ከተማ ስላጋጠሙ ክስተቶች ከወራት በኋላ፣ ባለፈው ሳምንት ባወጣው ሪፖርት ላይ የፀጥታ ኃይሎች ከሕግ ውጪ እርምጃ ወስደዋል ሲል ወቅሷል።	https://www.bbc.com/amharic/articles/cpr7j32zr13o
business	በኮሮናቫይረስና በነዳጅ ዋጋ መውደቅ ስጋት የተደቀነባት ሳዑዲ አረቢያ	"ከግብር ነጻ በመሆኗ በርካቶች ያወድሷት የነበረችው ሳኡዲ አረቢያ የኮሮናቫይረስ ባስከተለው ዓለም አቀፍ ቀውስ ምክንያት በተጨማሪ እሴት ታክክ ላይ የሦስት እጥፍ ጭማሪ በማድረግ ከ 5 ወደ 15 በመቶ ከፍ እንዲል ወስናለች። በተጨማሪም ለዜጎቿ ይሰጥ የነበረውን የኑሮ ድጎማም እንደሚቆም ተገልጿል። የነዳጅ ዋጋ ባለፈው ዓመት ከነበረበት ከግማሽ በታች የቀነሰ ሲሆን በዚህም ምክንያት የሳኡዲ መንግሥት ማግኘት ከነበረበት ትርፍ 22 በመቶ ከስሯል። ዋነኛው የሳኡዲ ነዳጅ አምራች ድርጅት ሳኡዲ አራምኮ በያዝነው የፈረንጆች እሩብ ዓመት ብቻ ትርፉ 25 በመቶ እንደቀነሰበት አስታውቋል። ‘’የሳኡዲ ኢኮኖሚ እጅግ መጥፎ በሚባል ሁኔታ ውስጥ ነው የሚገኘው። ለማገገምና ወደነበረበት ለመመለስም ቢሆን ትንሽ የማይባል ጊዜ ሊፈጅበት ይችላል’’ ብለዋል የባሕረ ሰላጤው አገራት ጉዳዮች ተንታኙ ማይክል ስቴፈንስ። በሳኡዲ አረቢያ የኑሮ ዋጋ በጣም ከፍ ያለ ሲሆን የነዳጅ ዋጋ ደግሞ በተቃራኒው እየወረደ ነው። የኮሮናቫይረስ ስጋት የሳኡዲ ኢኮኖሚ በሚሊየኖች የሚቆጠሩ በብዛት ከእሲያ በመጡ ሠራተኞች ላይ የተንጠለጠለ ሲሆን እነዚህ ሠራተኞች የሚኖሩበት አብዛኛው አካባቢ ለኮሮናቫይረስ ተጋለጠ ነው። እጅግ ተጠጋግተውና ንጽሀናቸውን መጠበቅ በማይችሉበት ሁኔታ ነው የሚኖሩት። እነዚህ ሠራተኞች መስራት ካልቻሉ በተለይ በርካታ የግንባታ ሥራዎችን ለምታከናውነው ሳኡዲ ትልቅ ፈተና ይሆንባታል ተብሏል። የኮሮናቫይረስ ስርጭት የሳኡዲን ኢኮኖሚ ብቻ ሳይሆን የበርካታ ትልልቅ አገራትን ኢኮኖሚም ማሽመድመዱን ቀጥሏል። ሌላው ቢቀር ሳኡዲ አረቢያ ለእንደዚህ አይነት ጊዜዎች መጠባበቂያ የሚሆን 320 ቢሊየን ዶላር የፐብሊክ ኢንቨስትመንት ፈንድ አላት። ሳኡዲ አረቢያ በእጅጉ የምትመካበትና በአብዛኛው መንግሥት የሚቆጣጠረው ሳኡዲ አራምኮት ባለፈው ዓመት 1.7 ትሪሊየን ዶላር እንደሚያወጣ ተገምቶላታል። ይህ ደግሞ የአሜሪካዎቹ ግዙፍ የበይነ መረብ ተቋማት የሆኑት ጉግልና አማዞን የሚያወጡት ዋጋ አንድ ላይ ተደምሮ እንደማለት ነው። ሳኡዲ የዚህን ድርጅት 1.5 በመቶ ድርሻ ለገቤያ አቅርባ 25 ቢሊየን ዶላር ማግኘት ችላ ነበር። ይህንን እና ሌሎች አገሪቱ በመጠባበቂያነት የያዘቻችውን ሀብቶች ከግምት ውስጥ በማስገባት ሳኡዲ የኮሮናቫይረስ ሊያደርሰው ከሚችለው ኢኮኖሚያዊ ኪሳራ በቀላሉ ልታገግም ትችላለች ይላሉ በሳኡዲ አረቢያ የቀድሞ የእንግሊዝ አምባሳደር። የልዑሉ የወደፊት ህልም ከነዳጅ ጥገኝነት ነጻ የሆነ ኢኮኖሚ እየፈጠርኩ ነው ለሚሉት ልዑል ቢን ሰልማን፤ በዚህ ሳምንት የተላለፈው የግብር ጭማሪና የኑሮ ድጎማ መቋረጥ በበርካታ የሳኡዲ ዜጎች ዘንድ ቅሬታን እንደሚፈጥር ሳይታለም የተፈታ ነው ተብሏል። የገንዘብ ሚኒስትሩ እንኳን ውሳኔውን ""በጣም የሚያም ግን በጣም አስፈላጊ"" በማለት ነበር የገለጹት። ይህ ውሳኔ ሳኡዲ 26 ቢሊየን ዶላር እንድታድን ሊረዳት እንደሚችልም ይጠበቃል። ባለፉት አራት ወራት ብቻ በሳኡዲ የ9 ቢሊየን ዶላር የበጀት ጉድለት አጋጥሟል። ኮሮናቫይረስና የነዳጅ ዋጋ ማሽቆልቆል በመላው አገሪቱ የሚገኙ ትልልቅ ፕሮጀክቶችን አሽመድምዷል። ይህ ደግሞ ልዑሉ ለአገራቸው በእጅጉ ይበጃል ያሉትና ራዕይ 2030 እያሉ የሚጠሩትን ፕሮግራም ከባድ ፈተና ውስጥ ይጥለዋል። ይህ 2030 በመባል የሚጠራው ፕሮግራም ‘ኒዎም’ የምትባል የወደፊቱን ዓለም ልታንጸባርቅ የምትችል ዘመናዊ ከተማ በበረሀው መሀል መገንባት ዋናው እቅዱ ነው። ነገር ግን ይቺን ዘመናዊ ከተማ ለመገንባት በዋነኛነት ጥቅም ላይ የሚውለው ከነዳጅ የሚገኝ ገንዘብ መሆኑና ግንባታውን የሚሰሩት ከሌሎች አገራት የመጡ ዜጎች መሆናቸው ደግሞ ፈተናውን ከባድ ያደርገዋል። ምንም እንኳን የግንባታ ሂደቱ እስካሁን አልተቋረጠም ቢባልም፤ በጊዜ ብዛት እክሎች ማጋጠማቸው አይቀርም። ወጣም ወረደም የሳኡዲ አረቢያ ኢኮኖሚ ጉዳይ ለአገሬው ሰዎች ብቻ የሚተው ሳይሆን መላው ዓለም በትኩረት ሊከታተለው የሚገባ ነው እየተባለ ነው። በሳኡዲ አረቢያ የሚገኙ እድሜ ጠገብና ወግ አጥባቂ ፖለቲከኞች፤ የልዑል ሞሀመድ ቢል ሰልማን ፖሊሲዎች አገሪቱን ወደ አስፈሪ መንገድ እየወሰዳት እንደሆነ ያስባሉ። ነገር ግን ማንም ሰው እስካሁን በግልጽ ወጥቶ ፖሊሲዎቹን የተቸ የለም። በሌላ በኩል ልዑሉ በተቀረው ዓለም ስማቸው የገነና የለውጥ ሐዋርያ ተደርገው ነው የሚታዩት። በሳኡዲ የሚገኙ ወጣቶችም ቢሆን ለልዑላቸው ከፍተኛ ፍቅር አላቸው። ምክንያቱም በልዑሉ በርካታ የፖሊሲ ለውጦች የተጠቀሙት ወጣቶቹ ስለሆኑ ነው። ወጣት የሳኡዲ ዜጎች ልዑሉ በአገሪቱ የብሔረተኝነት ስሜት እንዲፈጠርና ከነዳጅ ጥገኝነት የተላቀቀ ኢኮኖሚ እንዲገነባ ብዙ አስተዋጽኦ ማድረጋቸውን ያምናሉ።"	https://www.bbc.com/amharic/news-52646237
business	ፌስቡክና ዲዝኒን ጨምሮ የአሜሪካ ተቋሞች ፅንስ የሚያቋርጡ ሠራተኞቻቸውን የጉዞ ወጪ እንሸፍናለን አሉ	የአሜሪካ ግዙፍ ተቋሞች ሠራተኞቻቸው ፅንስ ማቋረጥ ከፈለጉ የጉዞ ወጪያቸውን እንደሚሸፍኑላቸው አስታወቁ። ዲዝኒ፣ ጄፒ ሞርጋን፣ ፌስቡክ (ሜታ) እና ሌሎችም ታዋቂ መሥሪያ ቤቶች የተቀጣሪዎቻቸውን የጉዞ ወጪ ለመሸፈን ቃል ገብተዋል። የአሜሪካ ጠቅላይ ፍርድ ቤት ፅንስ ማቋረጥ የሚፈቅደውን የሕገ መንግሥት አንቀጽ መሻሩ ይታወሳል። ውሳኔውን ተከትሎ በሚሊዮኖች የሚቆጠሩ አሜሪካውያን ሴቶች የፅንስ ማቋረጥ አገልግሎት ማግኘት አይችሉም። የጠቅላይ ፍርድ ቤቱን ውሳኔ ተከትሎ ፅንስ ማቋረጥን ሕገ ወጥ ያደረጉ የአሜሪካ ግዛቶች አሉ። በሌላ በኩል ፅንስ ማቋረጥ ሕጋዊ ሆኖ እንደሚቀጥል ያስታወቁ ግዛቶችም አሉ። የጠቅላይ ፍርድ ቤቱን ውሳኔ ተከትሎ፣ በርካታ የአገሪቱ ተቋሞች ሠራተኞቻቸው ፅንስ ማቋረጥ ሕጋዊ ወደሆነባቸው ግዛቶች መሄድ ሲያስፈልጋቸው፣ የጉዞ ወጪያቸውን በጤና መድኅን ሥር እንደሚሸፍኑ አስታውቀዋል። ዲዝኒ ለሠራተኞቹ በሰጠው መግለጫ “የጠቅላይ ፍርድ ቤቱ ውሳኔ የሚያሳድረውን ተጽዕኖ እንገነዘባለን። ከሥነ ተዋልዶ ጤና ጋር የተያያዙ የሕክምና አገልግሎቶችን በተመጣጣኝ ዋጋ የምታገኙበት ዕድል እናመቻቻለን” ብሏል። የዲዝኒ 80,000 ሠራተኞች የሚገኙት ፍሎሪዳ ነው። የፍሎሪዳ አገረ ገዢ ከሐምሌ 1 ጀምሮ የሚተገበር እና ከ15 ሳምንታት እርግዝና በኋላ ፅንስ ማቋረጥን የሚከለክል ሕግ አጽድቀዋል። የባንክ ተቋሙ ጄፒ ሞርጋን ለሠራተኞቹ በሰጠው መግለጫ “ሕጋዊ ፅንስ ማቋረጥን ጨምሮ ለሌሎችም የሕክምና አገልግሎቶች የጉዞ ወጪ እንሸፍናለን። ለሠራተኞቻችን ደኅንነት ቅድሚያ እንሰጣለን። ሁሉም የሕክምና አገልግሎት እኩል ተደራሽነት እንዲኖረው እንፈልጋለን” ብሏል። የኢንቨስትመንት ባንኩ ጎልድማንስ ሳችስ እንዳለው፣ ከሐምሌ 1 ወዲያ ወደሌላ የአሜሪካ ግዛት ሄደው ፅንስ ማቋረጥ ለሚፈልጉ ሠራተኞቹ የጉዞ ወጪ ይሸፍናል። መጠሪያውን ወደ ሜታ የተቀየረው ፌስቡክ በበኩሉ፣ ሠራተኞቹ ፅንስ ለማቋረጥ ለሚያደርጉት ጉዞ የሚያወጡትን ወጪ እንደሚሸፍንላቸው ገልጿል። የቮግ መጽሔት አሳታሚ ኮንዴ ናስር፣ ጂንስ አምራቹ ሌቪ ስትራውስ እንዲሁም የመጓጓዣ አገልግሎት የሚሰጡት ሊፍት እና ኡበርም ለሠራተኞቻቸው ተመሳሳይ ውሳኔ አስተላልፈዋል። ሊፍት ሠራተኞቹ ፅንስ ማቋረጥን በተመለከተ የፍርድ ቤት ክስ ከገጠማቸው እንደሚከላከላቸውም አስታውቋል። ጠቅላይ ፍርድ ቤቱ ፅንስ ማቋረጥን ሊሽር እንደሚችል የሚጠቁም መረጃ ከወራት በፊት ሾልኮ ሲወጣ፣ አማዞን፣ የተለያዩ መረጃዎች የሚሰጠው ድረ ገጽ የልፕ፣ ሲቲግሩፕ ባንክ እና ሌሎችም ተቋሞች ሠራተኞቻቸው ፅንስ ቢያቋርጡ እንደሚደግፏቸው መግለጻቸው አይዘነጋም። ጠቅላይ ፍርድ ቤቱ ሮው ቪ ዌድ የተባለውን ፅንስ ማቋረጥን የሚፈቅደውን የሕግ አንቀጽ ከሻረ በኋላ 13 የአሜሪካ ግዛቶች ፅንስ ማቋረጥን በሕግ አግደዋል። 20 ግዛቶች ፅንስ የማቋረጥ አገልግሎትን ለመገደብ እንቅስቃሴ መጀመራቸውም ተገልጿል። ፅንስ ለሚያቋርጡ ሠራተኞቻቸው የጉዞ ወጪ ለመሸፈን ቃል የገቡ ተቋሞች፣ ፅንስ ማቋረጥን ከሚነቅፉ ሪፐብሊካኖች ተቃውሞ ይጠብቃቸዋል። የቴክሳስ ሕግ አውጪዎች ሲቲግሩፕ እና ሊፍትን ከወዲሁ እያስፈራሩ ነው።	https://www.bbc.com/amharic/articles/crgnedeppn4o
politics	የደቡብ ክልል ፍጻሜ እየተቃረበ ይሆን?	በደቡብ ብሔሮች፣ብሔረሰቦችና ሕዝቦች ክልል ስር የሆኑ እና ራሳቸውን የቻሉ ክልሎች ሆነው ለመደራጀት የተለያዩ ጥያቄዎች ሲያቀርቡ የነበሩ ዞኖችን እና ልዩ ወረዳዎች በተለያዩ ክልሎች ስር ለመደራጀት የሚያስችላቸውን ውሳኔ በምክር ቤቶቻቸው አማካኝነት እያሳለፉ ነው። ከ50 በላይ ብሔር ብሔረሰቦችን የያዘው የደቡብ ብሔሮች፣ብሔረሰቦችና ሕዝቦች ክልል ከአገሪቱ ትልቅ ከሚባሉት ክልሎች መካከል አንዱ ሆኖ ቆይቷል። ከ25 ዓመታት በፊት አሁን በሥራ ላይ ያለው ቋንቋን እና ማንነትን መሠረት ያደረገው ፌደራላዊ አወቃቀር ተግባራዊ  በተደረገበት ጊዜ በአምስት ክልሎች ተዋቅረው የነበሩ ክልሎችን በማዋሃድ በተፈጠረው የደቡብ ክልል ራስን የማስተዳደር ጥያቄ በተደጋጋሚ ሲነሳ ነበር። ኤርትራን ጨምሮ በ14 ክፍላተ አገራት ተዋቅራ የነበረችው ኢትዮጵያ ኢህአዴግ ሥልጣን ጨብጦ የሽግግር መንግሥት ሲቋቋም፣ ኤርትራ ሳትካተት ቋንቋና ማንነትን መሰረት ባደረገ አዲስ የክልል አወቃቀር ተግበራዊ ሆነ። በዚህም አከላለል አዲስ አበባን ጨምሮ በመላዋ አገሪቱ 14 ክልሎች የተዋቀሩ ቢሆንም፣ በሂደት አሁን የደቡብ ኢትዮጵያ ብሔር፣ብሔረሰቦችና ሕዝቦች ክልል የተባለው በቦታው አልነበረም። ከዚያ ይልቅ ግን የክልል መዋቀሩ ተግባራዊ ከሆነ ከሁለት ዓመት በኋላ አምስት ክልሎች ተዋህደው የደቡብ ክልል እንዲመሰረት ተደረገ። በወቅቱ ሁሉም ክልሎች ስያሜያቸው በቁጥር የነበረ ሲሆን በዚህም ክልል 7 ጉራጌ፣ ከምባታ፣ ሃዲያ፣ የም፣ ሐላባና ስልጤን፤ ክልል 8 ሲዳማን፣ ጌዲኦን፣ አማሮን እና ቡርጂን የያዙ ነበሩ። በተጨማሪም ክልል 9 ወላይታ፣ጋሞ ጎፋ፣ ዳውሮ እና ሌሎችንም የያዘ፤ ክልል 10 ደግሞ ደቡብ ኦሞ ውስጥ ያሉ ሕዝቦችን እንዲሁም ክልል 11 ደግሞ ከኦሞ ወንዝ ባሻገር ያሉትን ሕዝቦች የያዙ ራሳቸውን የቻሉ ክልሎች ነበሩ። ነገር ግን በወቅቱ ተቃውሞን ባስነሳ ሁኔታ በተሰጠ ውሳኔ ከሌሎች ክልሎች በተለየ ሁኔታ 56 የሚደርሱ ብሔር፣ ብሔረሰቦች እና ሕዝቦችን በማዋሃድ ትልቁ የደቡብ ክልል እንዲመሰረት ተደርጓል። በተለይ የጠቅላይ ሚኒስትር ዐቢይ መንግሥት ወደ ሥልጣን መምጣቱን ተከትሎ በደቡብ ክልል በተናጠል ክልል ሆኖ የመውጣት ጥያቄ በክልሉ ካሉ ሁሉም ዞኖች የቀረበ ዋነኛ ጉዳይ ነበር። በተለይም አለመረጋጋት ብሎም ለሰው ሕይወት መጥፋትና ለንብረት ውድመት የሆኑ ጥያቄዎች በሲዳማ እና በወላይታ ውስጥ ተስተውለው ነበር። በተለይ የሲዳማ ጥያቄ እየተጠናከረ በመምጣቱ የተነሳ በምርጫ ቦርድ አስተባባሪነት ሕዝበ ውሳኔ ተደርጎ በክልልነት በመደራጀት ከደቡብ ክልል የወጣ የመጀመሪያው ዞን በመሆን 10ኛው የአገሪቱ ክልል ለመሆን ቻለ። በማስከተልም የደቡብ ክልል ባዘጋጀው መዋቅር አማካይነት የምዕራብ ኦሞ፣ የቤንች ሸኮ፣ የከፋ፣ የዳውሮ፣ የሸካ ዞኖች እና የኮንታ ልዩ ወረዳ በአንድ ላይ ተጣምረው የደቡብ ምዕራብ ኢትዮጵያን ክልል ለመመስረት ባለፈው ዓመት ከተደረገው ምርጫ ጎን ለጎን በተካሄደ ሕዝበ ውሳኔ 11ኛው ክልል የደቡብ ምዕራብ ኢትዮጵያ ክልል ከዚያው ከደቡብ ክልል ወጣ። ከዚህም በኋላ ቢሆን በቀሩት የክልሉ ዞኖችና ልዩ ወረዳዎች ውስጥ በጥምረት አልያም በተናጠል ክልል የመሆን ጥያቄዎች የደቡብ ክልል ዋነኛው ጉዳይ ሆኖ ቆይቷል። የሲዳማንና የደቡብ ምዕራብ ኢትዮጵያ ክልሎችን ራሳቸውን ችለው እንዲዋቀሩ ያመቻቸው የደቡብ ክልል መስተዳደር የቀረቡ ጥያቄዎችን መሠረት አድርጎ ምላሽ ለመስጠት እየሞከረ ነው። በየአካባቢው የቀረቡ ክልል የመሆን ፍላጎቶችን በተናጠል ለመመለስ ከተሞከረ አሁን አገሪቱ ካሏት ክልሎች የበለጡ ክልሎች ከተቀረው የደቡብ ክልል ሊወጡ ይችላሉ። በአሁኑ ሰዓትም ተጎራባችና በአኗኗርና በባህል ተቀራራቢ የሆኑ ዞኖችና ልዩ ወረዳዎችን በማጣመር ተጨማሪ ክልሎችን ለማደራጀት እየተሰራ ይገኛል። በዚህም መሠረት የወላይታ፣ የጋሞ፣ የካፋ፣ የጌዲኦ፣ የኮንሶ እና የደቡብ ኦሞ ዞኖች በተጨማሪም የአማሮ፣ የደራሼ፣ የአሌ፣ የቡርጂ እና የባስኬቶ ልዩ ወረዳዎች በአንድ ክልል ስር ለመሆን በምክር ቤቶቻቸው አማካይነት ውሳኔ አሳልፈዋል። ከዚህ ባሻገር ደግሞ በአንድ ክልል ስር እንዲወቀሩ ሀሳብ የቀረበላቸው የሃድያ፣ የከንባታ፣ የሀላባ፣ የስልጤ፣ የጉራጌ ዞኖች እና ዬም ልዩ ወረዳ ሲሆኑ፣ እስካሁን ድረስ ከጉራጌ እና ከስልጤ ዞን ምክር ቤቶች በስተቀር የሌሎቹ ምክር ቤቶች ሀሳቡን መቀበላቸውን አሳውቀዋል። የደቡብ ክልል መስተዳደር ይህ አዲሱ የክልሉ አወቃቀር “የሕዝቡን የቆየ አብሮነት፣ ወንድማማችነት፣ መተሳሰብ ብሎም ሌሎች ማህበራዊ መስተጋብሮችን በማይጎዳ መልኩ ተፈጻሚ እንዲሆን ፍላጎት መኖሩን” መረዳቱን ገልጾ፣ አዲሱ የክልል አደረጃጀት ውጤታማ እንዲሆን ከፌደራል መንግሥት ጋር በመሆን አስፈላጊውን ድጋፍ ያደርጋል ብሏል። ይህ ሀሳብ ግን አሁንም የራሳቸውን የተናጠል ክልል ለመመስረት በሚፈልጉ ወገኖች ተቃውሞ እየገጠመው ቢሆንም የዞኖቹ እና የልዩ ወረዳዎቹ ምክር ቤቶች በአዲስ ክልል ስር የመደረጀቱን ዕቅድ እየደገፉት ነው። የጉራጌ እና የስልጤ ዞኖች ራሳቸውን ችለው በክልል እንዲዋቀሩ በተደጋጋሚ ጥያቄ ሲያቀርቡ የነበረ ሲሆን አሁንም በዚሁ ውሳኔያቸው የሚገፉ ከሆነ የደቡብ ክልል ያቀደው አደረጃጀት እንቅፋት ይገጥመዋል። ነገር ግን የተቀረውን የደቡብ ክልል በሁለት ክልሎች የማወቀሩ ዕቅድ በአብዛኞቹ ዞኖችና ልዩ ወረዳዎች ምክር ቤቶች ተቀባይነትን አግኝቷል። አዲሱን አደረጃጀት ለማስፈጸም እየሰራ ያለው የደቡብ ክልል መስተዳደር እስካሁን በአዲሶቹ የክልል አወቃቀር ስር ለመታቀፍ የወሰኑት ዞኖች እና ልዩ ወረዳዎች ምክር ቤቶች ውሳኔያቸውን “በሳል” ሲል አድናቆቱን ገልጿል። ይህ ዕቅድ ሙሉ ለሙሉ ተቀባይነትን አግኝቶ ተግባራዊ የሚሆን ከሆነ በአወቃቀሩ ከሌሎች የአገሪቱ ክልሎች የተለየ የሆነው እና በአስተዳደር መዋቅር እንዲሁም በማንነት ጥያቄዎች ሲናጥ የቆየው የደቡብ ኢትዮጵያ ብሔር፣ ብሔረሰቦችና ሕዝቦች ክልል ፍጻሜው ይሆናል። የደቡብ ክልልም ሲቀርቡለት የነበሩትን ራስን በራስ የማስተዳደር ፍላጎትን ምላሽ ለመስጠት “የአደረጃጀት ጥያቄዎች በሕዝቦች መካከል ያለውን ብዝሃነት በማይጎዳ መልኩ እንዲከናወን ሲሰራ መቆየቱን” ጠቅሷል። በዚህም ቀድመው የራሳቸውን ክልል ከመሰረቱት የሲዳማ እና የደቡብ ምዕራብ ኢትዮጵያ ክልሎች ውጪ ያሉት የክልሉ ዞኖች እና ስድስት ልዩ ወረዳዎች ለሁለት ተከፍለው አዲስ ክልል በመመስረት የኢትዮጵያ 12ኛ እና 13ኛ ክልሎች ይሆናሉ።	https://www.bbc.com/amharic/articles/c04k1p7024ro
politics	ጋዜጠኛ ተመስገን ደሳለኝ ፍርድ ቤት ቀረበ	"ሐሙስ ዕለት በፀጥታ ኃይሎች በቁጥጥር ስር የዋለው ጋዜጠኛ ተመስገን ደሳለኝ ሁከትና ብጥብጥ በማነሳሳት ተጠርጥሮ በዛሬው ዕለት ግንቦት 19/2014 ዓ.ም ፍርድ ቤት መቅረቡን ጠበቃው ሔኖክ አክሊሉ ለቢቢሲ ገለጹ። በፌደራል የመጀመሪያ ደረጃ ፍርድ ቤት አራዳ ምድብ የጊዜ ቀጠሮ ችሎት በዛሬው ውሎው ፖሊስ ጋዜጠኛ ተመስገንን ገንዘብ ተከፍሎት  በተለያዩ ሚዲያዎች እየቀረበ ሁከትና ብጥብጥ በማነሳሳት መጠርጠሩን ተናግሯል። በተለይም ጋዜጠኛው ""የኢትዮጵያ መከላከያ ሠራዊት በሕዝቡ ዘንድ አመኔታ እንዲያጣ"" አድርጓል የሚል ክስ ፖሊስ አቅርቦ ምርመራውን ለማጠናቀቅ 14 ቀናት እንዲፈቀድለት ፍርድ ቤቱን ጠይቋል። ጠበቃ ሄኖክም በምላሹ ማንኛውም ወንጀለኛ ወይም ወንጀል ሰርቷል ተብሎ የተጠረጠረ ሰው በሚዳኝበት የሥነ ሥርዓት ሕግ መሰረት ደንበኛቸው ሊዳኝ እንደማይገባና ጉዳዩ አገሪቷ ጋዜጠኞችን በምትዳኝበት የመገናኛ ብዙኃን አዋጅ ወይም በሚዲያ አዋጅ መሰረት መታየት አለበት የሚል የመከራከሪያ ሃሳብ ማቅረባቸውን ተናግረዋል። ተመስገን ጋዜጠኛ እንዲሁም በአገሪቱ ሕግ የተመሰረተ የሚዲያ ባለቤት እንደመሆኑ ""በዘፈቀደ በየትኛውም ሕግ መዳኘት የለበትም"" ሲሉም ለፍርድ ቤቱ ማስረዳታቸውን አስረድተዋል። በተጨማሪም ጋዜጠኛ ተመስገን ከተጠረጠረበት ጉዳይ ጋር በተያያዘ ሊታሰር እንደማይገባ፣ ""ፖሊስ ትዕዛዝ እየተቀበለ በሃሳብ የተለየን ጋዜጠኛ ወደ ፍርድ ቤት ማምጣቱ ተገቢነት  የሌለው ነው ሲሉ"" የሃሳብ ነፃነትና የሃሳብ ብዝሃነት በአንድ ሥርዓት ውስጥ ሊኖር የሚገባ ነው ሲሉ ለፍርድ ቤቱ መናገራቸውን ገልጸዋል። ጋዜጠኛው ሃሳቡን በጽሁፉ መግለፁንና ይህ ጽሁፍም ሁከትና ብጥብጥ የሚያስነሳ አይደለም ከማለት በተጨማሪ፣ ጋዜጠኞ ተመስገን ከዚህ ቀደምም የሚታወቀው በሃሳብ ከመሞገት ባለፈ የሁከትና የአመፅን ጥሪ የሚያደርግ አይደለም ሲሉ የመከራከሪያ ሃሳብ አቅርበው ፍርድ ቤቱ በዋስ ይልቀቃቸው በሚልም ጠይቀዋል። ፖሊስ ሊያከናውናቸው የሚገቡ የምርመራ ተግባራት የጋዜጠኛውን በእስር መቆየት አያስፈልግም ሲሉ ለፍርድ ቤቱ የዋስትና መብቱ እንዲከበር መጠያቃቸውን ገልጸዋል። በተጨማሪ ከመከላከያ ሠራዊት ጋር በተገናኘ የተነሳበት ክስ፣ መከላከያ ጋዜጠኛ ተመስገንን ስሜን አጉድፏል ባላለበት ሁኔታ ""ፖሊስ ሰበብ በመፈለግ ሊያስረው ካልሆነ"" ተገቢ አይደለም ብለዋል። በሚዲያው አሰራር መስረት ቅሬታ ያለባቸው ተቋማት ለሚዲያዎች በደብዳቤ ተገልጾ ተቋሙ ይቅርታና ማስተባበያ እንደሚያወጣ የሚሰራበት ሕጋዊ አሰራር አንዳለና በተጨማሪም መከላከያ ሠራዊትም ቢሆን ችግሮች ካሉበት በሃሳብ እንደሚሞገት ጠበቃው ለፍርድ ቤቱ ተናግረዋል። የጋዜጠኛ ተመስገን የዋስትና ጥያቄ እንዲሁም በየትኛው ከጋዜጠኝነቱ ጋር ተያይዘው በተነሱ ክርክሮች ላይ ፍርድ ቤቱ ብይን መስጠት ያስፈልገኛል ሲል ለሰኞ ለግንቦት 22/2014 ዓ.ም. ተለዋጭ ቀጠሮ ሰጥቷል። የፍትህ መጽሔት ማኔጂንግ ዳይሬክተር የሆነው ጋዜጠኛ ተመስገን ደሳለኝ ግንቦት 18/2014 ዓ.ም.  ከሥራ ቦታው በሁለት መኪና ተጭነው በመጡ የፀጥታ ኃይሎች ተይዞ  ወደ አዲስ አበባ ፖሊስ ኮሚሽን መወሰዱ ይታወሳል። የጋዜጠኛው ቤት እንዲሁም ቢሮው በፖሊስ የተፈተሸ ሲሆን፣ በተለያየ ጊዜ የታተሙ የፍትህ መጽሔቶች፣ ሃርድ ዲስኮችና ሌሎች ፖሊስ ለምርመራ ያስፈልገኛል የሚላቸውን ሰነዶች መውሰዳቸውን ጠበቃ ሄኖክ አስረድተዋል። ከቀናት በፊት ተመስገን በፀጥታ ኃይሎች ተይዟል የሚል መረጃ መሰራጨቱን ተከትሎ ቢቢሲ ለጋዜጠኛው ጥያቄ አቅርቦ ነበር። ጋዜጠኛው በቁጥጥር ስር እንደሚውል መረጃው እንዳለው ገልጾ ነበር።"	https://www.bbc.com/amharic/news-61612589
business	ቦይንግ 737 ማክስ አውሮፕላን የሙከራ በረራ ሊያደርግ ነው	ቦይንግ ማክስ 737 አውሮፕላን በዚህ ሳምንት ወሳኝ የፍተሻ በረራ ያደርጋል። ምናልባትም ከዛሬ ሰኞ ጀምሮ ለሦስት ቀናት የሚቆየው የማክስ 737 የበረራ ሙከራ የፋይናንስና የመልካም ስም እጦት ለገጠመው ቦይንግ አንድ እመርታ ተደርጎ ተወስዷል። ሆኖም የዚህ የሙከራ በረራ ስኬታማነት ማክስ 737 ወደ ገበያ የመመለስ ዋስትናን አይሰጠውም። አውሮፕላኑ ወደ ገበያ ለመመለስ ገና በርካታ ሌሎች ፈተናዎችን ማለፍ ይጠበቅበታል። በቦይንግ ታሪክ ከፍተኛ ገበያ የነበረው ይህ የአውሮፕላን ሞዴል ሁለት ተከታታይ አደጋዎች ከደረሱበትና ተሳፋሪዎችም ከሞቱ በኋላ ከፍተኛ ችግር ውስጥ መግባቱ ይታወሳል። በኢንዶኒዢያና በኢትዮጵያ አየር መንገዶች አውሮፕላኖች ላይ የደረሱ አደጋዎችን ተከትሎ የዚህ የማክስ 737 አውሮፕላን ግዢን የፈጸሙ፣ አውሮፕላኑን ሲጠቀሙ የነበሩ፣ አውሮፕላኑን ለመረከብ ሲጠባበቁ የነበሩና አዲስ ግዥ ለማድረግ ቀብድ የከፈሉ ጭምር ምርቱ ላይ ጥያቄ በማንሳታቸው ቦይንግ ከፍተኛ ችግር ውስጥ ገብቶ ቆይቷል። ከዛሬ ጀምሮ ለሦስት ቀናት የሚደረጉ በበራዎች ስኬታማ ቢሆኑ እንኳ ማክስ 737 ወደ ሰማይ ለመመለስ ገና በርካታ የደኅንነትና የምህድስና ፍተሻዎችን ማድረግ ይጠበቅበታል። ይህም ሂደት ከዚህ በኋላ በርካታ ወራትን ሊወስድ ይችላል ተብሏል። የአቪየሽን ተቆጣጣሪዎች ማክስ 737 ቦይንግ አውሮፕላንን ከበረራ ያገዱት የዛሬ 15 ወር ገደማ ሲሆን ይህም የላየን እና የኢትዮጵያ አየር መንገድ አውሮፕላኖች ላይ በአምስት ወራት ልዩነት የደረሰውን እጅግ አሰቃቂ አደጋን ተከትሎ ነበር። በሁለቱ አደጋዎች በድምሩ 346 ሰዎች ሕይወታቸውን አጥተዋል። የበረራ እግዱን ተከትሎ የ103 ዓመቱ አንጋፋው የቦይንግ ኩባንያ ላይ የካሳና የደኅንነት ጥያቄዎች አንዲነሱበት አድርጓል። በዚህም ሳቢያ ኩባንያው የከፋ ችግር ውስጥ ገብቶ እንደቆየ ይታወሳል። በተለይም የአሜሪካ የፌዴራል አቪየሽን አስተዳደር የአውሮፕላኖችን የበረራ ደኅንነት የሚፈትሽበት መንገድ ላይ በአጠቃላይ ጥያቄ እንዲነሳ ማድረጉ አይዘነጋም። ቦይንግ መጀመርያ አካባቢ የአደጋዎቹን ችግሮች ከራሱ ለማራቅ ከፍተኛ ሙከራ ሲያደርግ ቆይቶ ነበር። አደጋውን ተከትሎ የተደረጉ ጥብቅ ምርመራዎች ግን የማክስ 737 አውሮፕላኖች ስሪት ላይ የበረራ መቆጣጠሪያ ሥርዓታቸው አንዳች ግድፈት እንዳለበት የጠቆሙ ነበሩ። አሁን ማክስ 737 እነዚህ የበረራ መቆጣጠሪያ ሥርዓቶቹ ላይ ያደረገውን የምህንድስና ማሻሻያ ተከትሎ ማሻሻያው ምን ያህል ስኬታማ እንደሆነ ለማረጋገጥ መለስተኛ የበረራ ሙከራዎችን በዚያው በቦይንግ ማምረቻ ሲያትል አካባቢ እንደሚያደርግ ይጠበቃል። በዚህ የሙከራ በረራ አብራሪዎች ሆን ብለው የማክስ 737 ግድፈት ነበረበት የተባለውን የኤምካስ ሶፍትዌር ቁልፍን በመጫን አውሮፕላኑ ራሱን በራሱ መቆጣጠር ይችል እንደሆን ይመለከታሉ ተብሏል። የአሜሪካ የበረራ ተቆጣጣሪ መሥሪያ ቤት ለአሜሪካ የሕግ መወሰኛ ምክር ቤት በላከው ደብዳቤ ዛሬ ለሚጀመረው የሙከራ በረራው ይሁንታ መስጠቱን አስታውቋል። በዚህ ደብዳቤ ተቆጣጣሪ መሥሪያ ቤቱ እንደገለጸው የማክስ አውሮፕላኖች ወደ ሥራ እንዲመለሱ ገና ፈቃድ አልሰጠም። ይህ እንዲሆን ገና ብዙ የሙከራ ሂደቶች መታለፍ አለባቸው ብሏል። ይህ የሙከራ በረራ ይካሄዳል ተብሎ ቀጠሮ ተይዞለት የነበረው ባለፈው ዓመት ሲሆን በመሀሉ በአውሮፕላኑ ላይ አንዳች ሌላ ያልተጠበቀ ግድፈት በመገኘቱ ነበር በድጋሚ ሙከራው እንዲዘገይ የተደረገው። ይህ የሙከራ መለስተኛ በረራ ከተደረገ በኋላ በበራው ሂደት የተገኙ ቴክኒካዊ ነጥቦች አንድ በአንድ ይተነተናሉ፣ ይጠናሉ ተብሏል። ሙከራው እንከን አልባ ሆኖ ቢጠናቀቅ እንኳ ይህ አውሮፕላን በቀጥታ ወደ ሥራ ይመለሳል ማለት አይደለም። አብራሪዎችን ከአውሮፕላኑ ጋር እንዲዋሀዱ ለማድረግ የስልጠና መርሀ ግብር ይዘረጋል፣ የአውሮፓና የካናዳ የበረራ ተቆጣጣሪዎች ደግሞ ለዚህ አውሮፕላን እውቅናና ይሁንታ መስጠት ይኖርባቸዋል። የአውሮፓ አቪየሽን ኤጀንሲ እንዳስታወቀው ማክስ 737 ከአሜሪካ የአቪየሽን አስተዳደር የጤናማነት እውቅና ተሰጥቶት ወደ ሥራ መመለስ ይችላል የሚል ሰርተፍኬት ቢሰጠው እንኳ ይህ አውሮፕላን በአውሮፓ ሰማይ ላይ ለመብረር ያስችለዋል ማለት አይደለም ብሏል። ከአውሮፓ የኖርዌይ አየር መንገድ፣ ቲዩአይ እና አይስላንድ አየር መንገድ ይህን የቦይንግ ምርት የሆነውን ማክስ 737 አውሮፕላን ይጠቀሙ የነበሩ ሲሆን ሌሎች አገሮች ደግሞ አውሮፕላኑ እንዲመረትላቸው አዘው ሲጠባበቁ የነበሩ ናቸው።	https://www.bbc.com/amharic/news-53216682
sports	የኮሮናቫይረስ ክትባት አልወስድም ያሉት የእግር ኳስ አሰልጣኝ ከሥራ ተባረሩ	"በዋሽንግተን ስቴት ዩኒቨርስቲ የእግር ኳስ አሰልጣኝ የነበሩት ኒክ ሮሎቪች የኮሮናቫይረስ ክትባት አልወስድም በማለታቸው ከሥራ ተባረሩ። ታዋቂው አልጣኝ ኒክ በዩኒቨርስቲው ከፍተኛ ተከፋይ ነበሩ። እሳቸውን ጨምሮ አራት ተባባሪ አሰልጣኞችም የኮሮናቫይረስ ክትባት ለመውሰድ ፍቃደኛ ባለመሆናቸው ከሥራ ተሰናብተዋል። ዋሽንግተን ውስጥ የመንግሥት ተቀጣሪዎች ክትባቱን መውሰድ ግዴታቸው ነው። የማይከተቡ ሰዎች ከሥራ እንደሚባረሩም ተደንግጓል። የ42 ዓመቱ አሰልጣኝ ኒክ በዓመት 3.1 ሚሊዮን ዶላር ይከፈላቸው ነበር። ክትባቱን አልወስድም ያሉት 'ሐይማኖቴ አይፈቅድም' በሚል ምክንያት ነው። የዩኒቨርስቲው የአትሌቲክስ ዳይሬክተር ፓት ቻን እንዳሉት ሐይማኖትን ሰበብ አድርጎ ክትባት አለመከተብ የተከለከለ ነው። የአሰልጣኙ መባረር የእግር ኳስ ቡድኑን ቢጎዳም ""ቅድሚያ የምንሰጠው ለተጫዋቾቹ ጤና ነው"" ብለዋል። ዴሞክራቱ የዋሽንግተን አገረ ገዢ ጄይ ኢንሲል ባለፈው ነሐሴ ላይ ነበር የኮሮናቫይረስ ክትባትን ለመንግሥት ተቀጣሪዎች ግዴታ ያደረጉት። አሰልጣኙ ግን በተቀመጠላቸው ቀነ ገደብ ክትባቱን ሳይወስዱ ቀርተዋል። ""የግል ውሳኔዬ ነው። ማንኛውም አሰልጣኝ፣ ተማሪ ወይም አትሌት ክትባቱን በተመለከተ የሚወስደውን የግል ውሳኔ አከብራለሁ"" ሲሉ አስተያየት ሰጥተዋል። ኒክ ሮሎቪች ክትባት አልወስድም በማለት ሥራቸውን ያጡ ከፍተኛ እውቅና ያላቸው የመጀሪያው አሰልጣኝ ናቸው። ከዋሽንግተን ስቴት ዩኒቨርስቲ ሠራተኞች 90 በመቶው፣ ከተማሪዎች መካከል ደግሞ 97 በመቶው መከተባቸው ተገልጿል።"	https://www.bbc.com/amharic/news-58969552
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።	https://www.bbc.com/amharic/news-48672456
politics	በኢትዮጵያ ተጥሎ የነበረው የአስቸኳይ ጊዜ አዋጅ እንዲነሳ ውሳኔ ተላለፈ	"የሕዝብ ተወካዮች ምክር ቤት ጥቅምት 25/2014 ዓ.ም ያጸደቀውና ለስድስት ወራት በመላው ኢትዮጵያ ተጥሎ የነበረው የአስቸኳይ ጊዜ አዋጅ እንዲነሳ በዛሬው ዕለት የሚኒስትሮች ምክር ቤት ውሳኔ አሳልፏል። ምክር ቤቱ ዛሬ ጥር 18/2014 ዓ.ም ባካሄደው 2ኛው አስቸኳይ ስብሰባው ነው ለስድስት ወራት ተጥሎ የነበረውን የአስቸኳይ ጊዜ አዋጅ ሦስት ወራት በማይሞላ ጊዜ እንዲነሳ ውሳኔ ላይ የደረሰው። የአስቸኳይ ጊዜ አዋጁ እንዲያጥር ምክንያት የሆነውም ለአገሪቱ ስጋት የነበረው"" የአገር ህልውና እና ሉዓላዊነት አደጋ"" መቆጣጠር የሚቻልበት ደረጃ ላይ መድረሱ መሆኑም ተገልጿል። የሚኒስትሮች ምክር ቤት ጥቅምት 23 ቀን 2014 ዓ.ም ህወሓት እና አጋሮቹ የአገር ህልውና እና ሉዓላዊነት ላይ የደቀኑትን አደጋን ለመከላከል እንዲያስችል የአስቸኳይ ጊዜ አዋጅ ቁጥር 5/2014ን ያወጀ ሲሆን፣ ይህ አዋጅ ለሕዝብ ተወካዮች ምክር ቤት ቀርቦ በአዋጅ ቁጥር 1264/2014 መጽደቁ ተገልጾ ነበር። አዋጁ በጸደቀበትም ወቅት በአገሪቱ የተደቀነውን የህልውናና እና የሉዓላዊነት አደጋ በመደበኛው የህሕ ማስከበር ሥራ መከላከል የማይቻል ሆኖ በመገኘቱም እንደነበር ተጠቅሷል። በአሁኑ ወቅት ያለውን ስጋት በመደበኛው የሕግ ማስከበር ተግባር መከላከልና መቆጣጠር የሚቻልበት ደረጃ ላይ በመደረሱ ለስድስት ወራት የታወጀውን የአስቸኳይ ጊዜ አዋጅ የተፈፃሚነት ጊዜ ማሳጠር አስፈላጊ ሆኖ መገኘቱም ተገልጿል። የሕዝብ ተወካዮች ምክር ቤት የስድስት ወራት የጊዜ ገደቡ ከመጠናቀቁ በፊት ለአስቸኳይ ጊዜ አዋጁ መታወጅ ምክንያት የሆኑ ሁኔታዎች ከተቀየሩ እና በመደበኛው የሕግ ማስከበር ሥርዓት ሊከሰቱ የሚችሉ ጉዳዮችን መቆጣጠር ይቻላል ብሎ ካመነ የስድስት ወር ጊዜው ሳይጠናቀቅ ጊዜውን የማሳጠር ሥልጣን እንደተሰጠውም ተጠቅሷል። ከዚህም ጋር ተያይዞ የአዋጁን ተፈጻሚነት እንዲቀር የሚጠይቅ የውሳኔ ሃሳብ ቀርቦ በውሳኔ ሃሳቡ ላይ የሚኒስትሮች ምክር ቤትተወያይቶ በማጽደቅ ለሕዝብ ተወካዮች ምክር ቤት እንዲተላለፍ ወስኗል። በወቅቱም በአስቸኳይ አዋጁ ጊዜ የሚወሰዱ እርምጃዎች ተብለው ከተጠቀሱትም መካከል በየትኛውም የአገሪቱ ክፍል መከላከያ ኃይልን ወይም የትኛውንም ሌላ የፀጥታ አካል በማሰማራት ሰላምና ፀጥታ እንዲያስክብሩ ትዕዛዝ መስጠት፣ የሰዓት ዕላፊ ገደብ መወሰን፣ ከሽብር ቡድኖች ጋር ይተባበራል ብሎ ምክንያታዊ በሆነ መልኩ የተጠረጠረ ማንኛውንም ሰው ያለፍርድ ቤት ትዕዛዝ በቁጥጥር ሥር ለማድረግ፣ ይህ አዋጅ ተፈጻሚ ሆኖ ባለበት ጊዜ ድረስ ይዞ ለማቆየት ወይም በመደበኛ ሕግ ተጠያቂ እንዲሆኑ ማድረግ የሚሉት ይገኙበታል። በተጨማሪም ከሽብር ቡድኖች ጋር ይተባበራል ብሎ ምክንያታዊ በሆነ መልኩ የተጠረጠረ ማንኛውንም ሰው ወይም ድርጅት ንብረት የሆነን ማንኛውንም ቤት፣ ህንጻ፣ ቦታ፣ መጓጓዣ ለመበርበርና እንዲሁም ማንኛውንም ሰው ለማስቆም፣ ማንነቱን ለመጠየቅ፣ ለመፈተሽ ይችላል፤ በብርበራ ወይም በፍተሻ የተያዙ የጦር መሳሪያዎችን መውረስ ይችላል የሚሉ ተካትተውበታል። የአስቸኳይ ጊዜ አዋጁ በመላው ኢትዮጵያ ተግባራዊ በሆነባቸው ባለፉት ወራት ጋዜጠኞችን ጨምሮ በርካታ ሰዎች በፀጥታ ኃይሎች ቁጥጥር ስር መዋላቸውና ከጥቂት ሳምንታት ወዲህ እየተፈቱ መሆናቸው ይታወቃል።"	https://www.bbc.com/amharic/60125139
sports	በሁለተኛ የማራቶን ውድድሯ ክብረ ወሰን የሰበረችው ትዕግስት አሰፋ	እሁድ መስከረም 15/2015 ዓ.ም. በተካሄደው የበርሊን ማራቶን ኢትዮጵያዊቷ ትዕግስት አሰፋ የውድድሩን ክበረ ወሰን በመስበር አሸንፋለች። ትዕግስት የ2022ቱን የበርሊን ማራቶን 2:15:37 በመግባት ነው ያሸነፈችው። ቀደም ሲል የነበረውን የቦታውን ክብረ ወሰን ሦስት ደቂቃ ያህል በሚደርስ ጊዜ ነው ለማሻሻል የበቃችው። የቀድሞው የበርሊን ማራቶን ክብረ ወሰን 2:18:11 ሲሆን እአአ በ2018 በኬንያዊቷ ግላዲስ ቼሮኖ የተመዘገበ ነበር። የትዕግስት ድል ሦስተኛው ፈጣን የማራቶን ሰዓት ለመሆን በቅቷል። ከእሷ ቀድመው ኬንያዊቷ ብሪጂድ ኮስጌይ (2:14:04) እና እንግሊዛዊቷ ፓውላ ራድክሊፍ (2:15:25) ናቸው የተሻለ ሰዓት ያላቸው። የ28 ዓመቷ ኢትዮጵያዊት ወደ ውድድሩ የገባችው ብዙም ትኩረት ሳይሰጣት ነው። ትዕግስት አሰፋ ከዚህ ውድድሩ በፊት በማራቶን የሩጫ ዘርፍ የተወዳደረችው አንድ ጊዜ ብቻ ነበር። ከበርሊኑ ውድድር ቀድሞ የተሳተፈችው በሳዑዲ አረቢያ በተዘጋጀው የሪያድ ማራቶን ላይ 2:34:00 በሆነ ሰዓት ለማጠናቀቅ ችላለች። በርሊን ላይ በተካሄደውና ሁለተኛዋ በሆነው የማራቶን ውድድር የራሷን ሰዓት በ20 ደቂቃ ገደማ ለማሻሻል በቅታለች። እሁድ በተካሄደው ውድር ትዕግስት ከመጀመሪያው ግማሽ ማራቶን ይልቅ በሁለተኛው ግማሽ ማራቶን በፍጥነት መሮጧ ታውቋል። በዚህ ውድድር ላይ በአብዛኛው ኢትዮጵያውያን እና ኬንያውያን ያሉበትን ቡድን ውድድሩን ከፊት ሲመሩ ቆይቷል። ከውድድሩ በኋላ ትዕግስት አሁን ያስመዘገበችውን ውጤት ለማምጣት “ዝግጅቴ ጥሩ ነበር” ብላለች። “ማድረግ ያለብኝን አከናውኛለሁ። ልምምዴ በጣም ጥሩ ነበር። ዛሬ በጣም ደስተኛ ነኝ” ስትል አክላለች። ለረዥም ጊዜያት የ800 ሜትር ሯጭ የነበረችው ትዕግስት በቅርቡ ነው ወደ ጎዳና ሩጫ ፊቷን ያዞረችው። በ2016 ኦሊምፒክ ኢትዮጵያን ወክላ በ800 ሜትር ተሳትፋለች። ሆኖም ከግማሽ ፍጻሜው ማለፍ ባለመቻሏ ከውድድሩ ውጪ ሆናለች። ትዕግስት ከ800 ሜትር በተጨማሪ በ400 ሜትርም ስትወዳደር ቆይታለች። አትሌቷ ቀደም ሲል ሁለት የግማሽ ማራቶን ውድድሮችን ለማሸነፍ በቅታለች። በጀርመን (1:07:28) እና በስዊዲን (1:08:20) የተካሄዱ ግማሽ ማራቶኖችን ነው ያሸነፈችው። በቅርቡም ፈረንሳይ ውስጥ በተካሄደ 10 ኪሜ ውድድር ተሳታፊ ለመሆን በቅታለች። በውድድሩ ሁለተኛ ስፍራን ለመያዝ ከፍተኛ ፉክክር ተካሂዷል። ኬንያዊቷ ሮዝመሪ ዋንጂሩ ሁለተኛ ሆና አጠናቃለች። ሦስተኛ የወጣችው ኢትዮጵያዊቷ ትዕግስት ናት። ሁለተኛ እና ሦስተኛ የወጡት የተለያዩት በሦስት ሰከንዶች ብቻ ነው። ወርቅነሽ ኤደሳ አራተኛ ስትወጣ መሠረት ጎላ አምስተኛ በመሆን ውድድራቸውን አጠናቀዋል። በዓለም አትሌቲክስ ውድድር ውስጥ ከፍተኛ የሚባለው የፕላቲኒየም ደረጃ ያለው የበርሊን ማራቶን እአአ በ1974 ነው የተጀመረው። በጀርመን መዲና የሚካሄደው ውድድር ፈጣን ሰዓት ከሚመዘገብባቸው የማራቶን ውድድሮች መካከል አንዱ ነው። ኢትዮጵያውያን አርሌቶች በዚህ ውድድር በተለያዩ ጊዜያት የሰነፉ ሲሆን ኃይሌ ገብረ ሥላሴ እና ቀነኒሳ በቀለ ቀዳሚዎች ናቸው። በሴቶች በኩል ጌጤ ዋሚ ውድድሩን ለማሸነፍ የቻለች የመጀመሪያዋ ኢትዮጵያዊ ናት። ጌጤ በ2006 እና በ2007 (እአአ) ውድድሩን በተከታታይ ማሸነፍ ችላለች። አፀደ ሃብታሙ፣ አበሩ ከበደ፣ ትርፌ ጸጋዬ፣ አሸተ በከሬ እና ጎይትቶም ገብረ ሥላሴ ውድድሩን ማሸነፍ የቻሉ ኢትዮጵያውያን አትሌቶች ናቸው። በኮቪድ ወረርሽን ምክንያት ውድድሩ እአአ በ2020 አልተካሄደም። በዘንድሮው ውድድር 55 ሺህ የሚጠጉ ሰዎች ከ120 አገራት ተሳታፊ ሆነዋል። 48ኛውን ቢኤምደብሊው የበርሊን ማራቶን አንድ ሚሊዮን የሚጠጉ ሰዎች በቦታው ተገኝተው ተከታትለውታል ተብሎ ይገመታል። በወንዶች ምድብ ኬንያዊው ኤሉድ ኪፕቾጌ የርቀቱን ክብረ ወሰን በማሻሻል ቀዳሚ ሆኖ አጠኛቋል። የ37 ዓመቴ ኬንያዊ ውድድሩን 2:01:09 በሆነ ሰዓት አሸንፏል። ሌላኛው ኬንያዊ ማርክ ኮሪር ሁለተኛ ሲወጣ ኢትዮጵያዊው ታዱ አባተ ሦስተኛ በመሆን ውድድሩን አጠናቋል። ኃይሌ ገብረ ሥላሴ ውድድሩን አራት ጊዜ በማሸነፍ ቀዳሚ ነው። ኃይሌ እአአ ከ2006 እስከ 2009 በተከታታይ ለአራት ዓመታት ውድድሩን አሸንፏል።	https://www.bbc.com/amharic/articles/cyed61rez08o
health	ኮሮናቫይረስ፡ የአውሮፓ ሕብረት አገራት በዩኬ ላይ የጣሉትን የጉዞ እገዳ እንዲያነሱ አሳሰበ	"የአውሮፓ ሕብረት 27 አባል አገራት ከዩናይትድ ኪንግደም ጋር በተያያዘ የተጣሉ ገደቦችን በተመለከተ የተባበረ ምላሽ ለመስጠት እንደሚሞክሩ አስታወቁ። ይህን ያሉት በዩናይትድ ኪንግደም ከተገኘው አዲስ የኮሮናቫይረስ ዝርያ ጋር ተያይዞ በርካታ አገራት የጉዞ እገዳ መጣላቸውን ተከትሎ ነው። ዛሬ ማክሰኞ የአውሮፓ ኮሚሽን፤ አገራት የጣሉትን የጉዞ እገዳ እንዲያነሱና ወሳኝ የሆኑ ጉዞዎችን እንዲጀምሩ ምክረ ሃሳብ ሰጥቷል። ይሁን እንጂ የአውሮፓ ሕብረት አባል አገራት በድንበር ቁጥጥር ላይ የራሳቸውን ሕግ ለማስቀመጥ ነጻ በመሆናቸው በራሳቸው ፖሊሲዎችም ይህንን ማድረግ ሊቀጥሉ ይችላሉ። አዲሱ የኮሮናቫይረስ ዝርያ ከነባሩ በበለጠ ይበልጥ ተስፋፊ ሲሆን፤ የበለጠ ገዳይ ስለመሆኑ ግን የሚያመላክት ማስረጃ የለም። የአውሮፓ ሕብረት አባል አገራት ሁሉም በሚባል ደረጃ ወደ ዩናይትድ ኪንግደም የሚደረግ የጉዞ እገዳ እየጣሉ ነው። የአውሮፓ ሕብረት ኮሚሽን፤ አባል አገራቱ የኮቪድ-19 ምርመራ እንዲያደርጉ ወይም ራሳቸውን እንዲያገሉ በማድረግ ሰዎች ወደ የሚኖሩበት አገራቸው እንዲሄዱ መፍቀድ አለባቸው ብሏል። ነገር ግን አስፈላጊ ያልሆነ ጉዞ ሊበረታታ እንደማይገባ ገልጿል። አክሎም እንደ የከባድ መኪና አሽከርካሪዎች ያሉ መጓጓዣ አገልግሎት ላይ የሚሰሩ ሰራተኞች ከተጣለው የጉዞ እገዳ እና አስገዳጅ ምርመራ ሊካተቱ አይገባም ብሏል። የተሰጡት ምክረ ሃሳቦችም ለሕብረቱ አምባሳደሮች የሚቀርብ ሲሆን አባል አገራቱ የሚጥሏቸውን ገደቦች ከግምት ያስገባሉ ተብሎ ይጠበቃል። ምንም እንኳን ይህ ምክረ ሃሳብ ቢሰጥም፤ አገራት በራሳቸው ፖሊሲዎች እቀባውን የመቀጠል እድላቸው ሰፊ መሆኑን የቢቢሲው ጋቪን ሊ ከብራስልስ ዘግቧል። በሌላ በኩል የዓለም ጤና ድርጅት የድንገተኛ አደጋዎች ኃላፊ ማይክ ርያን ""አዲሱ የቫይረስ ዝርያ የወረርሽኙ ዝግመተ ለውጥ መደበኛ አካል ነው። ከቁጥጥር ውጭም አልሆነም"" ብለዋል። ይህ ንግግራቸው ግን ከዚህ ቀደም የዩኬው የጤና ሚኒስትር ማት ሃንኮክ ከተናገሩት ጋር የሚቃረን ነው ተብሏል። በዩኬ እየተሰጠ ያለውን የፋይዘር ክትባት አምራች የሆነው የባዮንቴክ ተባባሪ መስራች ኡጉር ሳሂን በበኩላቸው ብሩህ ተስፋን ሰንቀዋል። ኡጉር ""በሳይንሳዊ መልኩ ከክትባቱ የሚገኘው የበሽታ መከላከያ ምላሽ አዲሱን የቫይረስ ዝርያ ሊቋቋም ይችላል"" ብለዋል። አክለውም ""ካስፈለገ አዲሱን ዝርያ የሚከላከል ክትባት በስድስት ሳምንታት ውስጥ ሊሰጥ ይችላል"" ሲሉም ተናግረዋል።"	https://www.bbc.com/amharic/55416249
health	አፍሪካ፡ ሩዋንዳ ለህክምና አገልግሎት ዕፀ ፋርስን ወደ ባህር ማዶ ለመላክ ወሰነች	"ሩዋንዳ ምጣኔ ሐብቷን ለማሳደግ በማለም ዕፀ ፋርስን ለሕክምና ተግባር ወደ ውጪ አገር ለመላክ ወሰነች። ሰኞ ዕለት የተካሄደው የሚኒስትሮች ካቢኔ በሩዋንዳ ለሕክምና አገልግሎት የሚውሉ እፅዋትን ማልማት ስለመቻል እንዲሁም ለማቀነባበርና ወደ ባህር ማዶ ለመላክ የሚያስችል መምሪያ አጽድቋል። የጤና ሚኒስትሩ ዳንኤል ንጋሚጄ ማክሰኞ ዕለት በአገሪቱ ቴሌቪዥን ቀርበው ለሕክምና ከሚውሉ ዕፅዋት መካከል ዕፀ ፋርስ እንደሚገኝበት ተናግረዋል። አክለውም ሩዋንዳ "" ለምርምር እና መድሃኒት አምራች ኩባንያዎች ጥሬ እቃውን በማቅረብ አስተዋፅኦ እናደርጋለን፤  ገንዘብ ለማግኘት አቅደናል"" ብለዋል። ፈቃድ ያላቸው አምራቾች ብቻ በንግዱ ላይ እንደሚሳተፉ እንዲሁም በአገር ውስጥ ዕፀ ፋርስን መጠቀም ሕገወጥ ሆኖ እንደሚቀጥል የገለፀው ደግሞ  የሩዋንዳ ዴቬሎፕመንት ቦርድ ነው። ፈቃድ ሳይኖራቸው ዕፀ ፋርስን ወደ ማምረትና ሽያጭ የሚገቡ ግለሰቦች ከበድ ያለ ቅጣት ይጠብቃቸዋል የተባለ ሲሆን፣ ሲጠቀሙ መገኘትም የሁለት ዓመት እስር ያስከትላል። ባለፈው ዓመት ብቻ በመላው ዓለም ከዕፀ ፋርስ ሽያጭ 150 ቢሊየን ዶላር ገቢ መገኘቱን የባርክሌይስ ባንክ መረጃ ያሳያል።"	https://www.bbc.com/amharic/news-54541147
