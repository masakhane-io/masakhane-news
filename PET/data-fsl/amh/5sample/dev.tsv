politics	ጦርነቱን ለማስቆም ተስፋ ሰጪ ጥረት እየተደረገ መሆኑን አንቶኒዮ ጉቴሬዝ ገለጹ	"በሰሜን ኢትዮጵያ የሚካሄደውን ጦርነት ለማብቃትና ሰላም ለማውረድ የሚያስችል የሚታይ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ አንቶኒዮ ጉቴሬዝ ገለጹ። ዋና ፀሐፊው ረቡዕ ዕለት የአፍሪካ ሕብረት የአፍሪካ ቀንድ ከፍተኛ ተወካይ ከሆኑት ከኦሉሴጎን ኦባሳንጆ ጋር በኢትዮጵያ ስላለው ጦርነት በስልክ ከተወያዩ በኋላ ባወጡት መግለጫ ነው ይህንን ያሉት። ኦባሳንጆ ባለፈው ሳምንት ወደ አዲስ አበባ እና መቀለ በመጓዝ ከኢትዮጵያ መንግሥት ባለሥልጣናትና ከህወሓት መሪዎች ጋር ውይይት ማድረጋቸው መዘገቡ ይታወሳል። የተባበሩት መንግሥታት ድርጅት ዋና ፀሐፊ አንቶኒዮ ጉቴሬዝ ከኦባሳንጆ ጋር ባደረጉት የስልክ ውይይት፣ በሰሜን ኢትዮጵያ የሚካሄደውን ጦርነት ለማስቆም የኢትዮጵያ መንግሥትና ህወሓት እያደረጉት ስላላው ጥረት ከሕብረቱ ተወካይ መረዳታቸውን አመልክተዋል። ጉተሬዝ ዛሬ ሐሙስ ጥር 12/2014 ዓ.ም ለቢቢሲ አፍሪካ እንደተናገሩት ""በተመድ የፀጥታው ምክር ቤት ኢትዮጵያን የተመለከተ ግልጽ የሆነ የሃሳብ ልዩነት"" ቢኖርም ለጦርነቱ መፍትሄው ቅርብ ነው ብለዋል። የኢትዮጵያ መንግሥት ጦርነቱን በተመለከተ የምዕራባውያንን ተሳትፎ 'የውጪ ጣልቃ ገብነት ነው' በሚል ሲከላከል መቆየቱ ለችግሩ መፍትሄ ማፈላለግን አስቸጋሪ እንዳረገው ጠቅሰው፤ የሰብዓዊ እርዳታ እንዲደርስ ""ሁሉም ተኩስ ማቆም አለባቸው"" ብለዋል ጉቴሬዝ ለቢቢሲ። ""ችግሩን ለመፍታት ጉዳዩ ለእኛ ቀላል አልነበረም። ከጠቅላይ ሚንስትሩ ጋር ስገናኝ ነበር። ከህወሓት ጋር ስነጋገር ነበር። ከኦባሳንጆ፣ ከኡሁሩ ኬንያታ እና ከበርካታ የዓለም መሪዎች ጋር ስንጋገር ነበር። አሁን ወደ ተሻለ ዕድል እየተቃረብን ነው ብዬ አምናለሁ"" ብለዋል ዋና ፀሐፊው። ጉተሬዝ በረቡዕ ዕለቱ መግለጫቸው ላይ እንዳሉት ከኦሉሴጎን ኦባሳንጆ ጋር ባደረጉት ውይይት አሁን ለግጭቱ ተጨባጭ ፖለቲካዊና ዲፕሎማሲያዊ መፍትሔ ለማግኘት ዕድል እንዳለ ያላቸውን ተስፋ እንደገለጹላቸው ጠቅሰዋል። በዚህም በኢትዮጵያና በአካባቢው የሚገኙ በሚሊዮን የሚቆጠሩ ሰዎችን ለችግር ያጋለጠውና ከአንድ ዓመት በላይ የተካሄደውን ወታደራዊ ግጭት በማብቃት ሰላም ለማውረድ የሚያስችል ተጨባጭ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ ገልጸዋል። በአንዳንድ የኢትዮጵያ ክፍሎች እየተካሄደ ያለው ወታደራዊ ግጭት ሰላም ለመውረድ ለሚደረገው ጥረት ተግዳሮት መሆኑን የጠቀሱት ጉቴሬዝ፣ ይህም ""በግጭቱ ተሳታፊ ወገኖች መካከል መተማመን ለመገንባት የሚወሰዱ እርምጃዎችን ያበላሻል"" ብለዋል። ዋና ፀሐፊው አሁንም የጦርነቱ ተሳታፊ ሁሉም ወገኖች ወደ ሰላም አቅጣጫ ወደ ሚመራውና ወሳኝ ወደሆነው ግጭቶችን ወደማቆም በፍጥነት እንዲያመሩ ጥሪ አቅርበው፤ ድርጅታቸው በኢትዮጵያ የሁሉን አቀፍ ውይይት፣ የሰላም፣ የደኅንነትና የዕርቅ ሂደትን ለመደገፍ ዝግጁ መሆኑን አመልክተዋል። ""በአፍሪካ ሕብረት የሚመራውን የሰላም ሂደት በታላቅ ተስፋ እየተከታተልን ባለበት ወቅት፣ በጦርነቱ በተጎዱ የተለያዩ የኢትዮጵያ ክፍሎች ያለው የሰብአዊ ቀውስ ሁኔታ ያሳስበናል"" በማለት፣ ሁሉም ወገኖች እርዳታ ለማቅረብ የአገር ውስጥና ዓለም አቀፍ ጥረቶችን እንዲደግፉ ጥሪ አቅርበዋል። የቀድሞው የናይጄሪያ ፕሬዝዳንት እና የአፍሪካ ሕብረት የአፍሪካ ቀንድ ከፍተኛ ተወካይ የሆኑት ኦሉሴጉን ኦባሳንጆ ባለፈው ማክሰኞ ጥር 03/2014 ዓ.ም. ወደ ትግራይ ሄደው መቀለ ውስጥ ከህወሓት አመራሮች ጋር ""መልካም ውይይት ማድረጋቸውን"" አቶ ጌታቸው ረዳ ገልጸው ነበር። ከመቀለ በኋላ ወደ አዲስ አበባ የተመለሱት ኦባሳንጆ ከጥቂት ወራት በፊት ለተመሳሳይ የሰላም ጥረት ወደ መቀለ ተጉዘው የነበረ ሲሆን ከጉቴሬዝ መግለጫ ውጪ፣ ስላለፈው ሳምንት ጉዟቸው ምንም የተባለ ነገር የለም። ከአንድ ዓመት በላይ ሲካሄድ ቆይቶ በቅርቡ ጋብ ያለው የሰሜን ኢትዮጵያን ጦርነት ለማስቆም ከአፍሪካ ሕብረት ተወካዩ ኦሉሴጉን ኦባሳንጆ በተጨማሪ የአሜሪካ መንግሥት ልዩ መልዕክተኛ የነበሩት ጄፍሪ ፌልትማን ጥረት ሲያደርጉ ቢቆይም ተጨባጭ ውጤት አልተገኘም። አሁንም የቀድሞውን መልዕክተኛ የተኩት አዲሱ የአሜሪካ መልዕክተኛ ዴቪድ ሳተርፊልድ በአሜሪካ የውጭ ጉዳይ መሥሪያ ቤት የአፍሪካ ጉዳዮች ረዳት ኃላፊ ከሆኑት ሞሊ ፊ ጋር ዛሬ አዲስ አበባ እንደሚገቡ ይጠበቃል። የአሜሪካ ልዑካኑ ወደ ኢትዮጵያ ሲሄዱ ፕሬዝዳንት ባይደን ከጠቅላይ ሚኒስትር ዐቢይ ጋር ሰኞ ጥር 02/2014 ዓ.ም ያደረጉት ""ገንቢ የስልክ ውይይት ተከታይ ጉዳዮችን"" እንደሚያነሱ የውጭ ጉዳይ መሥሪያ ቤቱ ባወጣው መግለጫ አመልክቷል።"	https://www.bbc.com/amharic/news-60034873
politics	የደቡብ ክልል ፍጻሜ እየተቃረበ ይሆን?	በደቡብ ብሔሮች፣ብሔረሰቦችና ሕዝቦች ክልል ስር የሆኑ እና ራሳቸውን የቻሉ ክልሎች ሆነው ለመደራጀት የተለያዩ ጥያቄዎች ሲያቀርቡ የነበሩ ዞኖችን እና ልዩ ወረዳዎች በተለያዩ ክልሎች ስር ለመደራጀት የሚያስችላቸውን ውሳኔ በምክር ቤቶቻቸው አማካኝነት እያሳለፉ ነው። ከ50 በላይ ብሔር ብሔረሰቦችን የያዘው የደቡብ ብሔሮች፣ብሔረሰቦችና ሕዝቦች ክልል ከአገሪቱ ትልቅ ከሚባሉት ክልሎች መካከል አንዱ ሆኖ ቆይቷል። ከ25 ዓመታት በፊት አሁን በሥራ ላይ ያለው ቋንቋን እና ማንነትን መሠረት ያደረገው ፌደራላዊ አወቃቀር ተግባራዊ  በተደረገበት ጊዜ በአምስት ክልሎች ተዋቅረው የነበሩ ክልሎችን በማዋሃድ በተፈጠረው የደቡብ ክልል ራስን የማስተዳደር ጥያቄ በተደጋጋሚ ሲነሳ ነበር። ኤርትራን ጨምሮ በ14 ክፍላተ አገራት ተዋቅራ የነበረችው ኢትዮጵያ ኢህአዴግ ሥልጣን ጨብጦ የሽግግር መንግሥት ሲቋቋም፣ ኤርትራ ሳትካተት ቋንቋና ማንነትን መሰረት ባደረገ አዲስ የክልል አወቃቀር ተግበራዊ ሆነ። በዚህም አከላለል አዲስ አበባን ጨምሮ በመላዋ አገሪቱ 14 ክልሎች የተዋቀሩ ቢሆንም፣ በሂደት አሁን የደቡብ ኢትዮጵያ ብሔር፣ብሔረሰቦችና ሕዝቦች ክልል የተባለው በቦታው አልነበረም። ከዚያ ይልቅ ግን የክልል መዋቀሩ ተግባራዊ ከሆነ ከሁለት ዓመት በኋላ አምስት ክልሎች ተዋህደው የደቡብ ክልል እንዲመሰረት ተደረገ። በወቅቱ ሁሉም ክልሎች ስያሜያቸው በቁጥር የነበረ ሲሆን በዚህም ክልል 7 ጉራጌ፣ ከምባታ፣ ሃዲያ፣ የም፣ ሐላባና ስልጤን፤ ክልል 8 ሲዳማን፣ ጌዲኦን፣ አማሮን እና ቡርጂን የያዙ ነበሩ። በተጨማሪም ክልል 9 ወላይታ፣ጋሞ ጎፋ፣ ዳውሮ እና ሌሎችንም የያዘ፤ ክልል 10 ደግሞ ደቡብ ኦሞ ውስጥ ያሉ ሕዝቦችን እንዲሁም ክልል 11 ደግሞ ከኦሞ ወንዝ ባሻገር ያሉትን ሕዝቦች የያዙ ራሳቸውን የቻሉ ክልሎች ነበሩ። ነገር ግን በወቅቱ ተቃውሞን ባስነሳ ሁኔታ በተሰጠ ውሳኔ ከሌሎች ክልሎች በተለየ ሁኔታ 56 የሚደርሱ ብሔር፣ ብሔረሰቦች እና ሕዝቦችን በማዋሃድ ትልቁ የደቡብ ክልል እንዲመሰረት ተደርጓል። በተለይ የጠቅላይ ሚኒስትር ዐቢይ መንግሥት ወደ ሥልጣን መምጣቱን ተከትሎ በደቡብ ክልል በተናጠል ክልል ሆኖ የመውጣት ጥያቄ በክልሉ ካሉ ሁሉም ዞኖች የቀረበ ዋነኛ ጉዳይ ነበር። በተለይም አለመረጋጋት ብሎም ለሰው ሕይወት መጥፋትና ለንብረት ውድመት የሆኑ ጥያቄዎች በሲዳማ እና በወላይታ ውስጥ ተስተውለው ነበር። በተለይ የሲዳማ ጥያቄ እየተጠናከረ በመምጣቱ የተነሳ በምርጫ ቦርድ አስተባባሪነት ሕዝበ ውሳኔ ተደርጎ በክልልነት በመደራጀት ከደቡብ ክልል የወጣ የመጀመሪያው ዞን በመሆን 10ኛው የአገሪቱ ክልል ለመሆን ቻለ። በማስከተልም የደቡብ ክልል ባዘጋጀው መዋቅር አማካይነት የምዕራብ ኦሞ፣ የቤንች ሸኮ፣ የከፋ፣ የዳውሮ፣ የሸካ ዞኖች እና የኮንታ ልዩ ወረዳ በአንድ ላይ ተጣምረው የደቡብ ምዕራብ ኢትዮጵያን ክልል ለመመስረት ባለፈው ዓመት ከተደረገው ምርጫ ጎን ለጎን በተካሄደ ሕዝበ ውሳኔ 11ኛው ክልል የደቡብ ምዕራብ ኢትዮጵያ ክልል ከዚያው ከደቡብ ክልል ወጣ። ከዚህም በኋላ ቢሆን በቀሩት የክልሉ ዞኖችና ልዩ ወረዳዎች ውስጥ በጥምረት አልያም በተናጠል ክልል የመሆን ጥያቄዎች የደቡብ ክልል ዋነኛው ጉዳይ ሆኖ ቆይቷል። የሲዳማንና የደቡብ ምዕራብ ኢትዮጵያ ክልሎችን ራሳቸውን ችለው እንዲዋቀሩ ያመቻቸው የደቡብ ክልል መስተዳደር የቀረቡ ጥያቄዎችን መሠረት አድርጎ ምላሽ ለመስጠት እየሞከረ ነው። በየአካባቢው የቀረቡ ክልል የመሆን ፍላጎቶችን በተናጠል ለመመለስ ከተሞከረ አሁን አገሪቱ ካሏት ክልሎች የበለጡ ክልሎች ከተቀረው የደቡብ ክልል ሊወጡ ይችላሉ። በአሁኑ ሰዓትም ተጎራባችና በአኗኗርና በባህል ተቀራራቢ የሆኑ ዞኖችና ልዩ ወረዳዎችን በማጣመር ተጨማሪ ክልሎችን ለማደራጀት እየተሰራ ይገኛል። በዚህም መሠረት የወላይታ፣ የጋሞ፣ የካፋ፣ የጌዲኦ፣ የኮንሶ እና የደቡብ ኦሞ ዞኖች በተጨማሪም የአማሮ፣ የደራሼ፣ የአሌ፣ የቡርጂ እና የባስኬቶ ልዩ ወረዳዎች በአንድ ክልል ስር ለመሆን በምክር ቤቶቻቸው አማካይነት ውሳኔ አሳልፈዋል። ከዚህ ባሻገር ደግሞ በአንድ ክልል ስር እንዲወቀሩ ሀሳብ የቀረበላቸው የሃድያ፣ የከንባታ፣ የሀላባ፣ የስልጤ፣ የጉራጌ ዞኖች እና ዬም ልዩ ወረዳ ሲሆኑ፣ እስካሁን ድረስ ከጉራጌ እና ከስልጤ ዞን ምክር ቤቶች በስተቀር የሌሎቹ ምክር ቤቶች ሀሳቡን መቀበላቸውን አሳውቀዋል። የደቡብ ክልል መስተዳደር ይህ አዲሱ የክልሉ አወቃቀር “የሕዝቡን የቆየ አብሮነት፣ ወንድማማችነት፣ መተሳሰብ ብሎም ሌሎች ማህበራዊ መስተጋብሮችን በማይጎዳ መልኩ ተፈጻሚ እንዲሆን ፍላጎት መኖሩን” መረዳቱን ገልጾ፣ አዲሱ የክልል አደረጃጀት ውጤታማ እንዲሆን ከፌደራል መንግሥት ጋር በመሆን አስፈላጊውን ድጋፍ ያደርጋል ብሏል። ይህ ሀሳብ ግን አሁንም የራሳቸውን የተናጠል ክልል ለመመስረት በሚፈልጉ ወገኖች ተቃውሞ እየገጠመው ቢሆንም የዞኖቹ እና የልዩ ወረዳዎቹ ምክር ቤቶች በአዲስ ክልል ስር የመደረጀቱን ዕቅድ እየደገፉት ነው። የጉራጌ እና የስልጤ ዞኖች ራሳቸውን ችለው በክልል እንዲዋቀሩ በተደጋጋሚ ጥያቄ ሲያቀርቡ የነበረ ሲሆን አሁንም በዚሁ ውሳኔያቸው የሚገፉ ከሆነ የደቡብ ክልል ያቀደው አደረጃጀት እንቅፋት ይገጥመዋል። ነገር ግን የተቀረውን የደቡብ ክልል በሁለት ክልሎች የማወቀሩ ዕቅድ በአብዛኞቹ ዞኖችና ልዩ ወረዳዎች ምክር ቤቶች ተቀባይነትን አግኝቷል። አዲሱን አደረጃጀት ለማስፈጸም እየሰራ ያለው የደቡብ ክልል መስተዳደር እስካሁን በአዲሶቹ የክልል አወቃቀር ስር ለመታቀፍ የወሰኑት ዞኖች እና ልዩ ወረዳዎች ምክር ቤቶች ውሳኔያቸውን “በሳል” ሲል አድናቆቱን ገልጿል። ይህ ዕቅድ ሙሉ ለሙሉ ተቀባይነትን አግኝቶ ተግባራዊ የሚሆን ከሆነ በአወቃቀሩ ከሌሎች የአገሪቱ ክልሎች የተለየ የሆነው እና በአስተዳደር መዋቅር እንዲሁም በማንነት ጥያቄዎች ሲናጥ የቆየው የደቡብ ኢትዮጵያ ብሔር፣ ብሔረሰቦችና ሕዝቦች ክልል ፍጻሜው ይሆናል። የደቡብ ክልልም ሲቀርቡለት የነበሩትን ራስን በራስ የማስተዳደር ፍላጎትን ምላሽ ለመስጠት “የአደረጃጀት ጥያቄዎች በሕዝቦች መካከል ያለውን ብዝሃነት በማይጎዳ መልኩ እንዲከናወን ሲሰራ መቆየቱን” ጠቅሷል። በዚህም ቀድመው የራሳቸውን ክልል ከመሰረቱት የሲዳማ እና የደቡብ ምዕራብ ኢትዮጵያ ክልሎች ውጪ ያሉት የክልሉ ዞኖች እና ስድስት ልዩ ወረዳዎች ለሁለት ተከፍለው አዲስ ክልል በመመስረት የኢትዮጵያ 12ኛ እና 13ኛ ክልሎች ይሆናሉ።	https://www.bbc.com/amharic/articles/c04k1p7024ro
business	ሶማሊያ ውስጥ ሚሊዮኖች ለረሃብ መጋለጣቸው ተነገረ	በዚህ ዓመት ሶማሊያን ባጋጠሟት ተፈጥሯዊ ችግሮች ምክንያት በሚሊዮኖች የሚቆጠር ሕዝቧ የሚያስፈልገውን ምግብ ሊያገኝ እንደማይችል ተነገረ። ሴቭ ዘ ችልድረን የተባለው ዓለም አቀፍ ግብረ ሰናይ ድርጅት እንዳለው የበረሃ አንበጣ ወረራ፣ የአየር ፀባይ ለውጥ እንዲሁም ከሚያስፈልገው አማካይ የዝናብ መጠን በታች መዝነብ በርካታ ሕዝብን ለችግር አጋልጦታል። በዚህም ሳቢያ በሶማሊያ የተለያዩ አካባቢዎች የሚኖሩ በሚሊዮኖች የሚቆጠሩ ሰዎች የሚያስፈልጋቸውን በቂ የምግብ ምርት እንደማያገኙ አመልክቷል። ሴቭ ዘ ችልድረን እንዳለው በዚህ ሳቢያም በምርት ወቅቱ በሶማሊያ ውስጥ የሚመረተው የሰብልና የአትክልት ምርት በ80 በመቶ ይቀንሳል ተብሎ ይጠበቃል። በተጨማሪም የሶማሊያ ዋነኛ ኢኮኖሚያዊ ገቢ ምንጭ የሆነው የቀንድ ከብት ሽያጭም በከፍተኛ ደረጃ እንደሚጎዳ ተነግሯል። በዚህም ሳቢያ ሶማሊያ ለሽያጭ የምታቀርባቸው የቁም እንስሳት ገቢም በ55 በመቶ ያሽቆለቁላል ተብሎ ተሰግቷል። ግብረ ሰናይ ድርጅቱ እንዳመለከተው በተከሰተው የምግብ እጥረት ምክንያት እናቶች ለልጆቻቸው በቀን አንድ ጊዜ ምግብ ለማቅረብ ተስፋ በሚያስቆረጥ ሁኔታ እየተቸገሩ ነው። በዚህም ሳቢያ አንዳንድ ህጻናት ከአሁኑ ተገቢውን ምግብ ባለማግኘታቸው ሳቢያ በጤናቸው ላይ ጉዳት እየታየ ነው። በተለያዩ ተፈጥሯዊ ክስተቶች ሳቢያ ለምግብ እጥረት የተጋለጡት ሶማሊያውያን ሁኔታ ቀስ በቀስ ወደ አደገኛ ሁኔታ እንዳይሄድ ስጋት ተፈጥሯል። ለዚህ ዓመት የተቀመጡት ግምቶች እንዳመለከቱት በደቡባዊ ሶማሊያ የሚኖሩ ድሃ ቤተሰቦች ከሚያመርቱት ውስጥ ለምግብነት ሊያገኙ የሚችሉት ምርት 15 በመቶ ብቻ እንደሚሆን ተነግሯል። ከዚህ ቀደም ተመሳሳይ አስቸጋሪ ሁኔታ በሚገጥማቸው ጊዜ ከምርታቸው ግማሽ ያህሉን አግኝተው የምግብ እጥረቱን ጊዜ ለማለፍ ይችሉ የነበረ ሲሆን የአሁኑ ግን የከፋ ነው ተብሏል። ሶማሊያ ከሦስት አስርት ዓመታት በላይ በእርስ በርስ ጦርነት ውስጥ የቆየች ሲሆን ይህም በመሰረተ ልማቶቿ ላይ ከባድ ውድመትን በማስከተሉ ተፈጥሯዊ ችግሮች ከሚያስከትሉት ጉዳት ጋር ተዳምሮ ሕዝቡ ላይ ከባድ ጫናን አስከትሏል። በተጨማሪም አልሻባብ የተባለው ታጣቂው ጽንፈኛ ቡድንም አገሪቱ ወደ መረጋጋት እንዳትመለስ ምክንያት ከመሆኑ በተጨማሪ በተለያዩ ጊዜያት በሚፈጽማቸው የሽብር ጥቃቶች በርካታ ሰላማዊ ሰዎች ይገደላሉ። በተባበሩት መንግሥታትና በአፍሪካ ሕብረት የሚደገፈው የሶማሊያ ማዕከላዊ መንግሥትም በውስጥ በተደጋጋሚ በሚያጋጥመው ፖለቲካዊ አለመረጋጋት ሳቢያ በውጥረት ውስጥ በመሆኑ የታጣቂ ቡድኑንና ተፈጥሯዊ ክስተቶችን በመቆጣጠር አገሪቱን ለማረጋጋት ፈተና ገጥሞት ቆይቷል።	https://www.bbc.com/amharic/news-56715602
health	ኮሮናቫይረስ፡ የዕድሜ ባለጠጋዎቹ ጥንዶች በእንክብካቤ ማዕከል ውስጥ ተሞሸሩ	"በዊልቲሸር በሚገኝ የአረጋውያን መንከባከቢያ ማዕከል ውስጥ የሚኖሩ የ85 ዓመት አዛውንት 91 ዓመት የሞላቸውን ፍቅረኛቸውን በማዕከል ውስጥ አግብተዋል። ይህ የዕድሜ ባለፀጋዎቹ ጋብቻ ሊፈፀም የቻለው የአካባቢው አስተዳደር በሰጠው ልዩ ፍቃድ መሆኑም ተነግሯል። ሁለቱ ጥንዶች ፒተር ስሚርለስ እና ጄን ሮብሰን የጋብቻ ስነ ስርዓታቸውን ከዚህ ቀደም ብለው ለማድረግ ያሰቡ ቢሆንም በኮሮናቫይረስ ወረርሽኝ ምክንያት ለማራዘም ተገደዋል። ሆኖም ከፈረንጆቹ ገና በኃላ የፒተር የጤንነት ሁኔታ እያሽቆለቆለ ሲመጣ ሀኪማቸው የሰርግ ስነ ስርዓቱ በፍጥነት እንዲከወን መክሯቸዋል። ይህንንም ተከትሎ ጥንዶቹ  በዊልቲሸር፣ ፑተር በሚገኝ ሴደር በተሰኘ የእንክብካቤ ማዕከል ውስጥ ጋብቻቸውን ለመፈፀም በቅተዋል። ሁለቱ ጥንዶች በፍቅር 26 ዓመታት ቆይተዋል። ""የመጀመሪያውን የ'ላግባሽ' ጥያቄ ያቅረበልኝ ከ 25 ዓመታት በፊት ቢሆንም 'ለምን እንጣደፋለን?' ብዬዋለው"" የሚሉት አዲሷ የዕድሜ ባለጠጋ ሙሽራ ""ይህ  መቼም የሚሆን አይመስልም ነበር"" ሲሉ ገልፀዋል። የጥንዶቹ የጋብቻ ስነ ስርዓት ከመፈፀሙ አስቀድሞ የኮቪድ 19 ወረርሽኝን ሁኔታ በተመለከተ ምልከታ የተደረገ ሲሆን ቫይረሱን ለመከላከል የሚረዱ የጥንቃቄ መንገዶች መተግበራቸውም ተገልፃል።"	https://www.bbc.com/amharic/56249351
business	ኮሮናቫይረስ፡ የአውሮፓ ህብረት የኮቪድ-19 ክትባት ወጪ ንግድ መመሪያን ሊያጠብቅ ነው	"የአውሮፓ ህብረት የኮቪድ-19 ክትባት ወጪ ንግድ ላይ ያሉ መመሪያዎችን እንደሚያጠብቅ አስጠንቅቋል። የጤና ኮሚሽነሯ ስቴላ ካይራኪድስ እንዳሉት የአውሮፓ ህብረት "" ዜጎቹን ለመጠበቅ ማንኛውንም አስፈላጊ እርምጃዎች ይወስዳል"" ብለዋል። የአባላት አገሮቹን ወክሎ ክትባቶቹን እየገዛ ያለው የአውሮፓ ህብረት ክትባቶቹን እያከፋፈለ ያለበት መንገድ ጋር በተያያዘ ትችት እየቀረበበት ይገኛል። ባለፈው ሳምንት በዩኬ የመድኃኒት አምራች የሆነው  አስትራዜኔካ ባጋጠመው የምርት ችግር ምክንያት በወቅቱና በሚፈለገው መጠን ክትባቶችን ማቅረብ እንደማይችል ለአውሮፓ ህብረት አስታውቆ ነበር። ለአውሮፓ አገር አባላት ቃል የተገባው የክትባት አቅርቦት መጠን በቂ ባለመሆኑ ውዝግብ ተነስቷል። አስትራዜኔካ ለ27 የህብረቱ አባል አገራት ሊያቀርበው ከነበረው መጠን በከፍተኛ መጠን ቀንሶ ነው ያቀረበው ተብሏል። ኮሚሽነሯ ከአስትራ ዜኔካ ጋር ያደረጉት ውይይት ግልፅ ያልሆነና በቂ ማብራሪያ የሌለው ነው ሲሉ በኩባንያው አሰራር የተሰማቸውን ቅሬታ በትዊተር ገፃቸው አስፍረዋል። ""የአውሮፓ አባል አገራት በአንድነት ቆመናል። ክትባት አምራች ድርጅቶች ኃላፊነታቸው በአግባቡ ለመወጣት ማህበራዊ እንዲሁ ህጋዊ ግዴታ አለባቸው"" ብለዋል። ይሄ ውዝግብ የዩኬ የክትባት አቅርቦት መጠን ላይ ጫና እንደሚያደርስ ተገልጿል። ይህም በአሜሪካና በጀርመን የበለፀገው የፋይዘር ባዮንቴክ ክትባት ጋር የተያያዘ ነው። በቤልጂየም ያለው የፋይዘር ቅርንጫፍ ነው ለዩኬ ክትባቱን እያቀረበ ያለው። የዩኬ መንግሥት ከክትባት አቅራቢዎቹ ጋር በቅርበት እየሰራሁ ነው ብሏል። ""የክትባት አቅርቦታችንና የሚጠበቀው የክትባት መጠን በመጀመሪያ ዙር ለምናስበው አራት ቅድሚያ ቡድኖች በቂ ነው"" በማለት የመንግሥት ቃለ አቀባይ ተናግረዋል። በአንዳንድ የአውሮፓ ክፍሎች የፋይዘር-ባዮኤንቴክ ክትባት አቅርቦት በመቀነሱ ምክንያት ክትባቱ በመጓተት ላይ ነው። ይህንን ተከትሎ አንዳንድ አገራት ህጋዊ እርምጃ እንደሚወስዱ በማስጠንቀቅ ላይ ናቸው። ከኦክስፎርድ ዩኒቨርስቲ ጋር ክትባቱን የሚሠራው አስትራዜኔካ ይፋዊ የሆነ መግለጫ ከመስጠት ተቆጥቧል።"	https://www.bbc.com/amharic/news-55807186
politics	የህወሓት አማጺያን ከአማራ እና ከአፋር ክልሎች እንዲወጡ አሜሪካ ጠየቀች	"የህወሓት አማጺያን ከአማራ እና ከአፋር ክልሎች እንዲወጡ አሜሪካ ትጠይቃለች ሲሉ የአሜሪካ መንግሥት የተራድኦ ድርጅት (ዩኤስኤይድ) ኃላፊ ሳማንታ ፓዎር አስታወቁ። ሳማንታ ወታዳራዊ አማራጭ ለግጭቱ መፍትሄ መሆን ስለማይችል በትግራይ ክልል የሚገኙ የአማራ ክልል ኃይሎችም ይውጡ ሲሉ ጠይቀዋል። ከዚህ በተጨማሪም በትግራይ ያለው የኤርትራ ሠራዊት በአስቸኳይ እና ለጨመረሻ ጊዜ ከኢትዮጵያ መውጣት አለባቸው ሲሉ ሳማንታ የአገራቸውን አቋም በትዊተር ገጻቸው ላይ አስፍረዋል። ሳማንታ ጨምረውም ""በትግራይ ለሚገኙ ሰዎች ሰብዓዊ እርዳታ እንዲደርስ ሁሉም አካላት ግጭት ማቆም አለባቸው። ለዚህ ግጭት ወታደራዊ መፍትሄ አማራጭ አይደለም"" ሲሉ አስፍረዋል። ምዕራባውያን አገራት የኤርትራ እና የአማራ ኃይሎች ከትግራይ ለቀው ይውጡ ሲሉ በተደጋጋሚ ሲጠይቁ መቆየታቸው ይታወሳል። በአሁኑ ወቅት በሱዳን የሚገኙት ሳማንታ፤ የሱዳን ጉብኝታቸውን ሲያጠናቅቁ ወደ ኢትዮጵየ ይመጣሉ ተብሎ ይጠበቃል። ዩኤስኤይድ ኃላፊዋን የኢትዮጵያ ጉዞ በማስመልከት ባወጣው መግለጫ ላይ ሳማንታ ወደ ኢትዮጵያ የሚጓዙት ""በትግራይ ክልል ረሃብ እንዳይከሰት የተሟላ እና ያልተገደበ የሰብዓዊ እርዳታ እንዲደርስ የኢትዮጵያ መንግሥት ላይ ግፊት ለማድረግ ነው"" ብሎ ነበር። ሳማንታ በአዲስ አበባ በሚኖራቸው ቆይታ ከኢትዮጵያ መንግሥት ከፍተኛ ባለሥልጣናት ጋር ይገናኛሉ የተባለ ሲሆን፤ የዩኤስኤይድ እና የዩኤስኤይድ አጋር ድርጅቶች በኢትዮጵያ የሚያከናውኑትን የሰብዓዊ እርዳታ አቅርቦት ሥራዎችንም ይጎበኛሉ ተብሏል። ሳማንታ እስካሁን በሱዳን ባላቸው ቆይታ በሰሜን ኢትዮጵያ የተከሰተውን ጦርነት ሸሽተው በሱዳን ተጠልለው የሚገኙ የትግራይ ተወላጅ የሆኑ ተፈናቃዮችን መጎብኘታቸውን የተራድኦ ድርጅቱ ትናንት ባወጣው መግለጫ አመልክቷል። ወደ 46 ሺህ ለሚጠጉ ስደተኞች ዩኤስኤይድ ድጋፍ እያደረገ እንደሚገኝ የተገለጸ ሲሆን ሳማንታ ከተፈናቃዮች ጋር ተነጋግረዋል። ""አስተዳዳሪዋ በኡማ ራኩባ ተጠልለው ከሚገኙ ሴቶች ጋር ተነጋግረዋል። በታጠቁ ሰዎች የተፈጸሙ እጅግ አስከፊ የሆኑ የጾታዊ ጥቃት ታሪኮችን ሰምተዋል"" ይላል የእርዳታ ድርጅቱ መግለጫ። ሳማንታ በሱዳን ቆይታቸው ለሰብዓዊ እርዳታ ግልጋሎት የሚውል ተጨማሪ 56 ሚሊዮን ዶላር ድጋፍ መደረጉን ይፋ አድርገዋል። ከዚህ በተጨማሪም አስተዳዳሪዋ ጉብኝታቸው ወቅት አሜሪካ አባል ያልሆነችበት ዓለም አቀፉ የወንጀለኞች ፍርድ ቤትን ሱዳን ለመቀላቀል መወሰኗን ይፋ አድርገዋል። ሳማንታ ፓዎር ማን ናቸው? ሳማንታ ፓዎር ወደ አሜሪካ መንግሥት መንበረ ሥልጣን ከመምጣታቸው በፊት ጋዜጠኛ ነበሩ። በቀድሞዋ ዩጎዝላቪያ የተደረጉ ጦርነቶችን በስፋት ዘግበዋል። በፕሬዝደንት ባራክ ኦባማ አስተዳደር ዘመን የፕሬዝደንቱ ከፍተኛ አማካሪ እና በተባባሩት መንግሥታት የአሜሪካ አምባሳደርም በመሆን አገልግለዋል። ሳማንታ በኦባማ አስተዳደር ውስጥ ቁልፍ ሚና ነበራቸው ከሚያስብሉ ምክንያቶች አንዱ፤ የሊቢያውን የቀድሞ መሪ ሙአመር ጋዳፊን ከሥልጣን ለማውረድ አሜሪካ የጦር አማራጭን እንድትጠቀም የኦባማ አስተዳደር ላይ ጫና ማሳደራቸው አንዱ ነው። በፎርብስ የ2016 የዓለማችን ተጽዕኖ ፈጣሪ 100 ሴቶች ዝርዝር ውስጥ መካተት ችለዋል። የ50 ዓመቷ ሴት በአሁኑ ጊዜ የአሜሪካ መንግሥት እርዳታ ድርጅት የሆነውን ዩኤስኤይድን በበላይነት ይመራሉ።"	https://www.bbc.com/amharic/58079202
business	የኢትዮጵያን የክፍያ ስርዓት ለማዘመን የሚጥሩት ወጣቶች	የኮቪድ ወረርሽኝ በዓለም ላይ ተከስቶ በርካታ ሁነቶችን ከስር መሰረቱ በቀየረበት ወቅት የአገሪቱን የፋይናንስ ዘርፍ የሚመራው እና የሚቆጣጠረው  የኢትዮጵያ ብሔራዊ ባንክም አዲስ መመሪያ ይፋ አደረገ። ይህም መመሪያ ከባንክ ውጪ ያሉ ድርጅቶች ዲጂታል ፋይናንስ አገልግሎት መስጠት የሚችሉበት ነው። በዚህም መሰረት ለባንኮች ብቻ ይፈቀድ የነበረውን የዲጂታል ባንክ አገልግሎት፣ ባንክ ላልሆኑ ለአገር ውስጥ የክፍያ መፈጸሚያ ሰነድ እና ለክፍያ ሥርዓት ኦፕሬተሮች ፍቃድ መስጠት አስችሏል። ይህ ለባንኮች ብቻ ይፈቀድ የነበረው የዲጂታል ባንክ አገልግሎትን ባንክ ያልሆኑ ኦፕሬተሮችም በዘርፉ ላይ መሰማራት እንደሚችሉ የተረዱት ናኤል ኃይለማርያም እና እስራኤል ጎይቶም ይህንን እድል ለመጠቀም በማሰብ መንቀሳቀስ ጀመሩ። ቻፓ ፋይናንሻል ቴክኖሎጂስ አክሲዮን ማህበር፣ ቻፓ፣ በአገር ውስጥ የፋይናንስ ስርዓቱን ለማቀላጠፍ አልመው ፈቃድ ካገኙ ባንክ ነክ ካልሆኑ ተቋማት መካከል አንዱ ነው። ቻፓ ፊንቴክ (Fintech) ከሚባለው እና በፍጥነት እያደገ ካለ የፋይናንስ ዘርፍ የሚመደብ ነው። በአጭሩ ፊንቴክ ማለት፣ የገንዘብ ቴክኖሎጂዎችን፣ሰው ሠራሽ ልኅቀትን (አርተፊሻል ኢንተለጀንስ)፣ ብሎክ ቼይን፣ ክላውድ ኮምፒውቲንግን እና ዳታን በመጠቀም የፋይናንስ ስርዓቱን ለማዘመን የሚሰራ ነው። የቻፓ መስራች የሆኑት ናኤል ኃይለማርያም እና እስራኤል ጎይቶም የተገናኙት በቻይና ዩኒቨርስቲ ውስጥ በሚማሩበት ወቅት ነው። ናኤል በዳታ ሳይንስ እና ኢንፎርሜሽን ቴክኖሎጂ ሁለተኛ ዲግሪውን ሲሰራ፣ እስራኤል ደግሞ ፊዚክስ፣ ማይክሮ ኤሌክትሪክ ሳይንስ እና ኢንጂነሪንግ በማጥናት ሰው ሠራሽ ልኅቀት (አርቴፍሻል ኢንተለጀንስ)ላይ የምርምር ስራ እያካሄደ ነበር። ናኤል ስለ ድርጅታቸው ዓላማ ሲገልጽ “በኢትዮጵያ ውስጥ የሚገኙ ስራ ፈጣሪዎችን እና ቢዝነሶችን ማበረታታት እንዲሁም ከዓለም አቀፉ ኢኮኖሚ ጋር ማስተሳሰር ነው” ይላል ቻፓ የኦንላይን (በበይነ መረብ የሚደረግ) ክፍያን በቀላል መንገድ፣ ለቢዝነሶች እንዲከፈል የሚያስችል ስርዓት ነው። ቻፓን የሚጠቀሙ ሰዎች በኦንላይን ከየትኛውም ባንክ ክፍያ መቀበል እንዲችሉ ተደርጎ መሰራቱን መስራቾቹ ይናገራሉ። ከአገር ውስጥ ባንኮች ብቻ ሳይሆን በዓለም አቀፍ ካሉ የየትኛውም የገንዘብ አስተላላፊዎች እና ባንኮች በኦንላይን ክፍያ መቀበል ያስችላል። ዲጂታል ፋይናንስ በኢትዮጵያ በጅምር ደረጃ ላይ ቢሆንም የክፍያ አገልግሎትን ለሁሉም የኅብረተሰብ ክፍል በቀላሉ፣ በአነስተኛ ወጪ እና በጊዜ እንዲሁም አስተማማኝ በሆነ መልኩ በማድረስ፣ የፋይናንስ አገልግሎት ተጠቃሚዎችን ፍላጎት በመጨመር የፋይናንስ ዘርፉን ዓለም አቀፍ ውድድር ውስጥ ለማስገባት መታቀዱን ብሔራዊ ባንክ በአንድ ወቅት ተናግሮ ነበር። ብሔራዊ ባንክ የአገሪቱን የክፍያ ስርዓት በተመለከተ በአውሮፓውያኑ አቆጣጠር 2011 የብሔራዊ ሲስተም አዋጅ በማውጣትና በተግባር በማዋል በሁሉም ባንኮች ደንበኞች አማካኝነት ከአንዱ ባንክ ወደ ሌላ ባንክ የሚደረጉትን የክፍያ ትዕዛዞች ወድያውኑ ክፍያው እንዲፈጸም የሚስችል ሥርዓት ዘርግቶ እያስተዳደረ ይገኛል። ናኤል እና እስራኤል በተለያዩ የአውሮፓ አገራት ለትምህርት እና ለስራ ተጉዘዋል። “ሁሌም ወደ ኢትዮጵያ ስንመጣ ዲጂታል ሴክተሩ ደካማ መሆኑን እናስተውላለን። ይህ ደግሞ ሰዎች የፈጠራ እውቀታቸው በማነሱ ወይንም ደግሞ ዲጂታል ፕላትፎርሞች [መድረኮች] ስለሌሉ አይደለም። ነገር ግን በኦንላይን ክፍያ ለመፈፀም የሚያስችል ስርዓት አለመዘርጋቱ ነበር ችግሩ።” ይላል። በአውሮፓ አገራት ክፍያ ለመፈፀም ሰዎች ስልካቸውን አልያም የባንክ ካርዳቸውን መጠቀም ሲመርጡ በኢትዮጵያ ግን አሁንም ወረቀት ገንዘብን ወይም ሳንቲም ተሸክሞ መንቀሳቀስ አልቀረም። እስራኤል ብሔራዊ ባንክ ይህንን መመርያ ከማውጣቱ በፊት ራሱ እንዴት አድርጎ ክፍያዎችን በኦንላይን መክፈል እንደሚቻል ያስብ ነበር። የዲጂታል ክፍያ አገልግሎት በአጠቃላይ ከግለሰብ ጀምሮ እስከ መንግሥት በተለይም በፋይናንስ ዘርፍ ውስጥ ትልቅ አስተዋጽኦ አለው። “ብሔራዊ ባንክ መመርያውን ይፋ ባደረገበት ወቅት ሁለታችንም ኢትዮጵያ ነበርን። ስለዚህም የረዥም ግዜ እቅዳችንን ለማሳካት ይህንን እድል ተጠቀምንበት” በማለት የአመሰራረቱን ሂደት ያስረዳል። በኢትዮጵያ ውስጥ መንግሥታዊም ሆኑ መንግሥታዊ ያልሆኑ ተቋማት ምርትና አገልግሎታቸውን ለአገር ውስጥ ወይንም ባህር ማዶ ለሚገኙ ደንበኞቻቸው ሸጠው ክፍያ መቀበል በቀላሉ የሚታሰብ ነገር አይደለም። በይበልጥ ደግሞ አገልግሎቱን በኦንላይን ማግኘት አስቸጋሪ ነው። ይህ ቻፓ ፋይናንሻል ቴክኖሎጂስ የዘረጋው ስርዓት ይህንን ለማቃለል የተሰራ ነው ነው። ናኤል በበኩሉ በአገር ውስጥ ከአንድ ወገን በኦንላይን የተፈፀመን ክፍያ ገንዘብ ማውጣት ራሱ ውስብሰብ መሆኑን ይናገራል። “በኢትዮጵያ ውስጥ የሚገኝ ቢዝነስ  በኦንላየን ክፍያ መቀበል ከፈለገ ኢንሳን ጨምሮ በርካታ ስፍራዎች መርገጥ ይጠበቅበታል።” አክሎም “እኛ ይህንን ስርዓት  በአንድ ነው ያቀናጀነው” ብሏል። የኦንላይን ክፍያዎች ከአገር ውጪ የሚፈፀሙትን ክፍያዎች ብቻ ሳይሆን የአገር ውስጥ ክፍያዎችንም ያካትታል። “በአነስተኛ ንግድ ላይ የተሰማሩ በአገር ውስጥ አንዲሁም ከአገር ውጪ የሚገኙ ደንበኞቻቸውን በኦንላይን እንድያገኙ ማድረግ ችለናል” ይላል ናኤል። “ኩባንያችን ሞባይል መኒ ወይንም ፔይፓል እንዲሁም ቴሌ ብር አይደለም። ያሉትን የክፍያ ስርቶች በአንድ ላይ ነው ያስተሳሰርነው’” ሲል ያክላል እስራኤል። ነጋዴዎችም አገልግሎታቸውን ከራሳቸው ድረገጽ እንዲሁም በኦንላይን ያገኛሉ። በኦንላይን ክፍያቸውን ለማግኘት ግን ቻፓ መመዝገብ ይኖርባቸዋል። እነ ናኤል ብሔራዊ ባንክ ይህንን መመርያ ይፋ ከማድረጉ በፊት ስለ ዲጂታል ክፍያ አስፈላጊነት እና ሁሉን አሳላጭነት ለማስረዳት በርካታ መንግሥታዊ ተቋማትን በር አንኳኩተዋል። ለብሔራዊ ባንክ ባለ 80 ገጽ ማብራርያ አቅርበው ቢያስረዱም ልፋታቸው ውሃ አለመቋጠሩን ያስታውሳሉ። ከዚህ በፊት ግን በረገጧቸው የመንግሥት ተቋማት ሁሉ አይቻልም ቀዳሚ ምላሽም ነበር። የኮሮና ወረርሽኝ መምጣት አለምን ከስር መሰረቱ እንደቀየረው በአገሪቱም ያለው የዲጂታል ፋይናንስ ዘርፍ ሁኔታ በፍጥነት ተለወጠ። “በርካታ ነገር ተለውጧል። የመንግሥት ባለስልጣናት ቴክኖሎጂ አፍቃሪ እየሆኑ ነው። ከዚህ በፊት ግን በተለይ በፖሊሲ ረገድ ችግር ነበር።” ሁለቱ ወጣቶች የገጠሟቸውን ተግዳሮቶች አልፈው አሁን 18 ሰራተኞችን ቀጥረው ማሰረት ችለዋል። አገልግሎታቸውንም ወደ ምስራቅ አፍሪካ ከዚያም በመላው አፍሪካ የማስፋፋት ህልም አላቸው። “እቅዳችን ኢትዮጵያን በ2025 ከዓለም ኢኮኖሚ ጋር ማስተሳሰር እንዲሁም 100 ሺህ ስራ ፈጣሪዎች እና ቢዝነሶችን ማገዝ ነው” በማለት እንደማጠቃለያ ኃሳብ ናኤል ተናግሯል።	https://www.bbc.com/amharic/articles/c048pvnd9meo
health	ኮሮናቫይረስ፡ ኒውዚላንድ ከወራት በኋላ በቫይረሱ የተያዘች ሴት አገኘች	"ከሁለት ወራት በላይ የኮሮናቫይረስ የማህበረሰብ ስርጭት ያልታየባት ኒውዚላንድ ከሰሞኑ በቫይረሱ የተያዘች ሴት አግኝታለች። የጤና ባለሙያዎች ከሰሞኑ ከአውሮፓ የተመለሰች የ56 አመት ሴት ቫይረሱ ተገኝቶባታል። ግለሰቧ ከሌላ አገራት ለሚመጡ አስገዳጅ የሆነውን የሁለት ሳምንት ለይቶ ማቆያ ጊዜ ጨርሳ ቤቷ ከሄደች ከቀናት በኋላ ነው ቫይረሱ እንደተገኘባት የታወቀው። ከሴትዮዋ ጋር የቅርብ ግንኙነት ያላቸውን እንዲሁም የጎበኘቻቸውን ስፍራዎች ዝርዝር ባለስልጣናቱ እየተከታተሉ ነው ተብሏል። የኮሮናቫይረስ ወረርሽኝን በመግታት ዘርፍ ከፍተኛ ሙገሳና ምስጋና ካተረፉ አገራት መካከል ኒውዚላንድ በዋናነት ትጠቀሳለች። አምስት ሚሊዮን ነዋሪዎች ያሏት ኒውዚላንድ እስካሁን ድረስ በቫይረሱ የመዘገበችው ቁጥር 1 ሺህ 927 ሲሆን 25 ዜጎቿም ሞተዋል። ግለሰቧ በኦክላንድ የነበራትን የለይቶ ማቆያ ጊዜዋን ከጨረሰች በኋላ ባደረገችው ምርመራ ሁለት ጊዜ ከቫይረሱ ነፃ ነሽ ተብላ ነበር። ከሁለት ቀናት በኋላ ቀለል ያሉ የቫይረሱን ምልክቶች ማሳየት የጀመረች ሲሆን በኋላም እየከፋና እየባሰባት መጥቷል ተብሏል። ምርመራ ባደረገችበት ወቅት በቫይረሱ እንደተያዘች የታወቀ ሲሆን ከዚያ ቀን በኋላ በቤቷ ራሷን ለይታ ተቀምጣለች። በዛሬው ዕለት የጤና ሚኒስትሩ ክሪስ ሂፕኪንስ እንዳሉት የቫይረሱ ዝርያ ከየት እንደመጣ ለመገመት በአሁኑ ሰዓት ከባድ ነው ብለዋል። ነገር ግን ሚኒስቴር መስሪያ ቤቱ "" የቫይረሱ ዝርያ አይነት በከፍተኛ ፍጥነት የሚተላለፍ እንደሆነ በማሰብ አስፈላጊውን ሁሉ ጥንቃቄ እያደረግን ነው"" ብሏል። ከዚህ በላይ ግን ስለ ቫይረሱ ምንም ማለት እንደማይቻል ሚኒስትሩ ተናግረዋል። የለይቶ ማቆያ ጊዜዋን ከጨረሰች በኋላ በሰሜናዊ ኒውዚላንድ የሚገኙ ቦታዎችን ጎብኝታለች ተብሏል። የጤና ሚኒስቴር ጎብኝታቸዋለች ብሎ የጠቀሳቸውን ሱፐር ማርኬቶች፣ ሬስቶራንቶችና ጋለሪዎች ዝርዝር አውጥቷል።። በነዚህ በተጠቀሱት ቦታዎች ድንገት ተገኝቶ የነበረ ሰው በሙሉ በጥርጣሬ እንደሚታይና ቤታቸውም ራሳቸውን ለይተው እንዲቆዩና እንዲመረመሩም ተነግሯቸዋል። ከሴትዮዋ ጋር ቅርበት አላቸው የተባሉ አራት ሰዎች የተለዩ ሲሆን ምርመራ ተደርጎላቸዋል ተብሏል።"	https://www.bbc.com/amharic/news-55785138
sports	አርጀንቲና በሜሲ እየተመራች ለዓለም ዋንጫ ፍጻሜ ደረሰች	የኳታሩ 2022 የዓለም ዋንጫ ትናንት ማክሰኞ ምሽት በግማሽ ፍጻሜ ፍልሚያ አርጀንቲናን ከክሮሺያ አገናኝቶ በሜሲ የምትመራው ደቡብ አሜሪካዊት አገር ለፍጻሜ ማለፏን አረጋግጣለች። ሊዮኔል ሜሲ እና ጁሊያን አልቫሬዝ ድንቅ ሆነው ባመሹበት ጨዋታ አርጀንቲና ተጋጣሚዋን ክሮሺያን 3ለ0 በሆነ ውጤት አሸንፋለች። ሜሲ በትናንቱ ጨዋታ 5ኛውን የውድድሩን ጎል ከፍጹም ቅጣት ምት ያስቆጠረ ሲሆን ጎል የሆነ ኳስ ደግሞ በአስደናቂ ሁኔታ ለቡድን አጋሩ አልቫሬዝ አመቻችቶ አቀብሏል። የማንችስተር ሲቲ አጥቂ አልቫሬዝ ሁለት ጎሎችን አስቆጥሯል። ዛሬ ምሽት በሚከናወነው የግማሽ ፍጻሜ ፍልሚያ የፈረንሳይ እና ሞሮኮ አሸናፊ የፊታችን ዕሁድ ለዋንጫው ከአርጀንቲና ጋር የሚገናኝ ይሆናል። ይህን ዋንጫ ማንሳት ለሜሲ የሞት ሽረት ጉዳይ ነው። ድንቅ የሚባለው የእግር ኳስ ሕይወቱ ሙሉ መልክ የሚኖረው የዓለም ዋንጫውን ከብሔራዊ ቡድኑ ጋር ሲያነሳ ነው። ሜሲ በግሉ እና ከቡድኑ ጋር አስደናቂ ስኬቶችን አጣጥሟል። በዓለማን ለምርጡ እግር ኳሰኛ የሚሰጠውን የባለንዶር ሽልማት ሪኮርድ በሆነ 7 ጊዜ ተቀብሏል። የፊፋ የወንዶች ምርጡ ተጫዋች ሽልማትንም ወስዷል። በክለቡ ደግሞ አራት ጊዜ የአውሮፓ ቻምፒየንስ ሊግ ዋንጫን አንስቷል። 11 የኮፓ አሜሪካን ጨምሮ ትልቅ ቦታ የሚሰጣቸው ውድድሮችን አሸንፏል። ድንቅ የሆነው እግር ኳሰኛ አንድ ያላሳከው ነገር አለ። ይህም የዓለም ዋንጫ ነው። ይህን ደግሞ ለማሳካት ያለው ዕድል አንድ ነው። እርሱም የፊታችን እሁድ ከብሔራዊ ቡድኑ ጋር የሚያደርገው ጨዋታ የመጨረሻው የዓለም ዋንጫ እንደሚሆን ያምናል። የ35 ዓመቱ እግር ኳሰኛ “ቀጣዩ የዓለም ዋንጫ እስኪመጣ ብዙ ዓመታት ይወስዳል። ያን ማድረግ (በቀጣዩ የዓለም ዋንጫ ተሰልፎ መጫወት) የምችል አይመስለኝም። በዚህ መልኩ መጨረሱ አስደናቂ ይሆናል” ብሏል። በመጀመሪያው የምድብ ጨዋታዋ በሳኡዲ አረቢያ ስትሸነፍ ደጋፊዎችን ጥርጣሬ ወስጥ ከትታ የነበረችው አርጀንቲና ከዛ ጨዋታ በኋላ ባከናወነቻቸውን ጨዋታዎች ጥሩ ሊባል በሚችል ብቃት ተጋጣሚዎቿን ረትታ እዚህ ደርሳለች። ቡድኑ በዚህ የዓለም ዋንጫ ካደረጋቸው አምስት ጨዋታዎች አራቱን አሸንፏል። በጥሎ ማለፍ የኔዘርላንድስ ብሔራዊ ቡድንን ያሸነፈ ሲሆን በምድብ ድልድል ደግሞ ሜክሲኮን እና ፖላንድን ረትቷል።	https://www.bbc.com/amharic/articles/c80g22rjz4ko
sports	ማንቸስተር ሲቲ ፒኤስጂን በመርታት የቻምፒዬንስ ሊግ ጉዞውን ቀጥሏል	"ማንቸስተር ሲቲ በቻምፒየንስ ሊግ ግማሽ ፍፃሜ ፓሪስ ሴይንት ዠርሜይንን በመርታት ወደ ፍፃሜው የሚያደርገውን ጉዞ አመቻችቷል። የፔፕ ጉዋርዲዮላ ቡድን በመጀመሪያው አጋማሽ ተወስደቦት የነበረውን ብልጫ በሁለተኛው አጋማሽ በመቀልበስ ነው ድል መምታት የቻለው። የፒኤስጂው ማርኪንሆስ ከዲ ማርያ የተሻማለትን ኳስ በጭንቅላቱ ወደ ጎል ቀይሮ የጨዋታው የመጀመሪያ አጋማሽ አንድ ለምንም ነበር የተጠናቀቀው። የፈረንሳዩን ክለብ መዳከም ያዩት ሲቲዎች በሁለተኛው አጋማሽ በሙሉ ኃይላቸው ነበር ሲያጠቁ የነበሩት። ኔይማርና ምባፔ በመጀመሪያው አጋማሽ ያሳዩትን ብቃት መድገም ባቃታቸው ወቅት ነው የሲቲ ኬቪን ደ ብራይን ያሻማት ኳስ ሁሉንም ዘልቃ መረብ ላይ ያረፈችው። ከሰባት ደቂቃ በኋላ አልጄሪያዊው ሪያድ ማህሬዝ ያገኘውን የቅጣት ምት ዕድል በግራ እግሩ አሹሩ ከመረብ መዶል ችሏል። ይህ አልበቃ ያለው ፈረንሳዊው ቡድን ፒኤስጂ የቀድሞው የኤቨርተኑ አማካይ ኢድሪሳ ጉዬ በቀይ ተሰናብቶበት አማራጩ መከላከል ሆኖ አምሽቷል። ሲቲዎች በታሪካቸው ለመጀመሪያ ጊዜ ነው ለቻምፒዬንስ ሊግ ግማሽ ፍፃሜ መድረስ የቻሉት። የእንግሊዝ ፕሪሚዬር ሊግ መሪዎቹ ሲቲዎች በመጀመሪያው አጋማሽ በጣም ድንቅ ብቃት እያሳዩ የነበሩት ፒኤስጂዎችን በመበለጥ የቻምፒዬንስ ሊጉን ዋንጫ ለማንሳት ያላቸውን ቁርጠኝነት አሳይተዋል። የፒኤስጂዎቹ ኔይማርና አንኸል ዲ ማሪያ የመጀመሪያውን 45 ደቂቃ የሲቲን ተከላካይ ሲያስጨንቁ ቢያመሹም ይህን በሁለተኛው 45 መድገም አልቻሉም። ""ከምባፔ፣ ኔይማርና ዲ ማሪያ ጋር መፋለም ቀላል ባይሆንም የመጀመሪያውን አጋማሽ ውጤት ቀልብሰናል"" ብለዋል የሲቲው አሠልጣኝ ፔፕ ጉዋርዲዮላ። ""ባሳየነው ብቃት ተደስቻለሁ። ነገር ግን ይህ የመጀመሪያው ጨዋታ ነው። ብዙ ይቀረናል።"" ቡድናቸው በሁለተኛው አጋማሽ ደካማ ብቃት ማሳየቱን ያመኑት የፒኤስጂው ፖቼቲንሆ በሁለተኛው ጨዋታው ውጤቱን ለመቀልበስ እንደሚጫወቱ ተናግረዋል። የጉዋርዲዮላ ሲቲ ከቅርብ ዓመታት ወዲህ በቻምፒዬንስ ሊጉ ያስመዘገበው ታሪክ በታክቲክ ስህተቶች የተሞላ ነው። ዘንድሮ ግን ነገሮች እየሰመሩ ይመስላሉ። በቀጣዩ ሳምንት የመልስ ጨዋታ በሜዳቸው ፒኤስጂን የሚያስተናግዱት ሲቲዎች አዲስ ታሪክ ከመፃፍ የሚያግዳቸው ያለ አይመስልም። ነገር ግን የመጀመሪያ የቻምፒዬንስ ሊግ ዋንጫቸው ለማንሳት ትግል እያደረጉ ያሉት ፒኤስጂዎች ሁለተኛውን ጨዋታ ለሲቲ ቀላል ያደርጉታል ተብሎ አይታሰብም። የሁለቱ ቡድን አሸናፊ ከቼልሲና ማድሪድ አሸናፊ ጋር ለመፍፃሜ የሚፋለም ይሆናል። ቼልሲና ሪያል በማድሪድ ሜዳ ተፋልመው አንድ አቻ መለያየታቸው ይታወሳል። የመልሱ ጨዋታ ቀጣይ ሳምንት ረቡዕ በቼልሲ ሜዳ ይካሄዳል። የፍፃሜው ጨዋታው ግንቦት 21 በቱርኳ ኢስታንቡል ይከናወናል።"	https://www.bbc.com/amharic/news-56925000
business	ኮሮናቫይረስ፡ ትራምፕ ለአሜሪካዊያን በነፍስ ወከፍ 600 ዶላር እንዲሰጥ ፈቀዱ	"የዩናይትድ ስቴትስ ፕሬዝደንት ዶናልድ ትራምፕ በኮሮናቫይረስ ምክንያት አቅማቸው ለደከመ አሜሪካዊያን የሚሆን ድጎማና ሌሎችም ወጪዎች የተካተቱበት ማዕቀፍ ላይ ፊርማቸውን አሳርፈዋል። ፕሬዝደንቱ አልፈረምም ማለታቸውን ተከትሎ የአሜሪካ የመንግሥት መሥሪያ ቤቶች ይዘጋሉ ተብሎ ተሰግቶ ነበር። ትራምፕ ለአሜሪካ ሕዝብ 600 ዶላር አይበቃውም 2 ሺህ እንጂ ብለው ላለመፈረም ቃል ገብተው ነበር። በዚህ ምክንያት በሚሊዮን የሚቆጠሩ ሥራ አጥ አሜሪካዊያን ያለምንም ጥቅም ቀናት ለማሳለፍ ተገደው ነበር። የአሜሪካ ኮንግረስ ለወራት ከመከረና ከዘከረ በኋላ ባለፈው ሳምንት 900 በሊዮን ዶላር የያዘ ድጎማ በአብላጫ ድምፅ አፅድቋል። ድጎማው ከ2.3 ትሪሊዮን ዶላር በጀት የተቀነጨበ ሲሆን 1.4 ትሪሊዮን ዶላር ደግሞ ለመንግሥት ወጭ ይሆናል ተብሏል። ትራምፕ ሰኞ እኩለ ለሊት ፊርማቸውን ባያሳርፉ ኖሮ የአሜሪካ መንግሥት ይዘጋ ነበር። 14 ሚሊዮን ገደማ ሥራ የሌላቸው አሜሪካዊያን ፊርማው በመዘግየቱ ምክንያት ከመንግሥትሌምንም ዓይነት ደጎማ ሳያገኘዑ ከርመዋል። አሁን ግን ከመንግሥት ጥቅማ ጥቅም ማግኘት ይጀምራሉ። ለእያንዳንዱ አሜሪካዊ 2 ሺህ ዶላር ይሰጠው የሚል ማዕቀፍ ካለመጣችሁ 'አንገቴን ለካራ' ብለው የነበሩት ዶናልድ ትራምፕ በምን ምክንያት ሐሳባቸውን እንደቀየሩ አልታወቀም። ትራምፕ፤ ኮንግረስ ውስጥ ካሉ የሁሉቱም የአሜሪካ አውራ ፓርቲዎቻ አባላት ጫና ሲደርስባቸው ነበር። ሪፐብሊካኑ ሴናተር ሚት ሮምኒ በስተመጨረሻም ማዕቀፉ ሕግ ሆኖ በመፅደቁ 'እፎይታ' እንደተሰማቸው ተናግረዋል። ተመራጩ ፕሬዝደንት ጆ ባይደን ተሰናባቹ ፕሬዝደንት ትራምፕ ፊርማቸውን የማያሳርፉ ከሆነ 'አደጋው የከፋ' ሊሆን እንደሚችል ሲያስጠነቅቁ ነበር። ጠንከር ያሉ ቃላት ያዘለ መግለጫ የለቀቁት ባይደን ትራምፕ ፊርማን ለማሳረፍ አሻፈረኝ ማለታቸው 'ኃላፊነት የጎደለው' ሲሉ ዘልፈዋቸው ነበር። የኮሮናቫይረስ ድጎማና ሌሎችም በርካታ በጀቶች የተካተቱበት የገንዘብ ማዕቀፍ ወደ አሜሪካ ኮንግረስ ቀርቦ በአብላጫ ድምፅ ቢፀድቅም ትራምፕ ይህ ""ውርደት"" ነው ሲሉ ገልፀውት ነበር። አልፎም ማዕቀፉ ""በአላስላፈጊ በጀቶች የተሞላ ነው"" ሲሉ ትራምፕ አጣጥለውታል። ማዕቀፉ በዓመት ከ75 ሺህ ዶላር በታች ለሚያገኙ አሜሪካዊያን 600 ዶላር ይሰጣቸው ይላል። ትራምፕ ደግሞ 2 ሺህ ነው የሚገባው ለአሜሪካ ሕዝብ ይላሉ። ነገር ግን ይህ ሐሳባቸው ከሳቸው ፓርቲ ሆነ ከዴሞክራቶች ተቀባይነት አላገኘም። ትራምፕ ሐሳብ በርካታ ፖለቲከኞችን አስደንቋል፤ አስደንግጧል። ተንታኞች ፕሬዝደንቱ በኮሮናቫይረስ ምክንያት አቅማቸው ለደከመ አሜሪካዊያን እንዲሆን ድጎማ ይሰጥ ተብሎ ክርክር ሲደረግ አንዳችም ሐሳብ አላነሱም፤ አሁን ደርሰው ይህን ማድረጋቸው ተገቢ አይደለም ሲሉ ይተቻሉ። የዶናልድ ትራምፕ አጋር የሆኑት የገንዘብ ሚኒስትሩ ስቲቨን መኑቺን 600 ዶላሩን ደግፈው ከጥቂት ሳምንታት በፊት አስተያየት ሲሰጡ ነበር።"	https://www.bbc.com/amharic/news-55464023
health	ኮሮናቫይረስ፡አወዛጋቢው የትራምፕ የኮሮናቫይረስ ልዩ አማካሪ ሥልጣን ለቀቁ	"የአሜሪካው ፕሬዝዳንት ዶናልድ ትራምፕ የኮሮናቫይረስ ልዪ አማካሪ የነበሩት ዶክተር ስኮት አትላስ በገዛ ፈቃዳቸው ሥልጣን ለቀቁ። ""ፕሬዝዳንቱ ሕዝቤን እንዳገለግል ስለፈቀዱልኝ አመግናለሁ፥ ሁልጊዜም ከፖለቲካ ሳይሆን ከሳይንስ ጋር ነው የወገንኩት"" ብለዋል በመልቀቂያ ማስታወሻቸው ላይ። ዶ/ር አትላስ ኮሮናቫይረስን እንዲከላከል ከተቋቋመው ግብረኃይል ጋር በተደጋጋሚ ግጭት ውስጥ የገቡ የጤና ባለሞያ ናቸው። ራዲዮሎጂስትና የሳንፈርድ ዩኒቨርስቲ ባልደረባ የነበሩት ዶ/ር አትላስ የኮሮና ግብረኃይሉን የተቀላቀሉት ባለፈው ነሐሴ ወር ላይ ነበር። የጭምብል አስፈላጊነት በማራከሳቸው ከትራምፕ የሚወግኑ ሰው ናቸው በሚል በሚዲያ የሚብጠለጠሉ ሰው ነበሩ። ሥርጭቱን ለመግታት ከተሞችን መዝጋት አስፈላጊ አይደለም የሚል አቋም በማራመዳቸውም ብዙዎች ይወቅሷቸዋል። የጋርዮሽ የበሽታ መከላከል አቅምን መፍጠር (Herd Immunity) ተህዋሲውን ለማጥፋት ምርጡ መንገድ ነው ብለው መከራከራቸው ዶ/ር አትላስን ልዩ ያደርጋቸዋል። የኅብረተሰብ ጤና ሊቅ ደ/ር አንተኒ ፋውቺ እና የአሜሪካ የመድኃኒትና ተዛማች በሽታዎች መቆጣጠርያ ማዕከል (ሲዲሲ) እኚህን ሥልጣን የለቀቁትን ከፍተኛ አማካሪ ክፉኛ ይተቿቸዋል። ለዶናልድ ትራምፕ የማይሆን ምክር እየሰጡ ብዙ ጉዳት እንዲደርስ አድርገዋል ተብለውም ይታማሉ። ከርሳቸው ጋር በዩኒቨርስቲ የሚያስተምሩ ባልደረቦቻቸው ሳይቀር ሳይንስ ተምረው ሳይንስን የሚቃረኑ ዶ/ር ሲሉ ነው የሚተቿቸው። ሰውየው ሥልጣን ለመልቀቅ እንዲያውም ዘግይተዋል፤ በሐሰተኛ መረጃና ሳይንስን ቸል በማለት ብዙ ጉዳት አድርሰዋል ይላሉ ባልደረቦቻቸው። ዶናልድ ትራምፕ ይህንን ተህዋሲ በራሱ ጊዜ የሚጠፋ ተራ ጉንፋን ነው በሚል ሲያቃልሉት ቆይተዋል። ሆኖም ሕዝባቸው ላይ ከፍተኛ ምጣኔ ሀብታዊና የጤና ቀውስ ከማምጣቱም ባሻገር እርሳቸውም ከነጩ ቤተመንግሥት እንዲወጡ ጦስ ሳይሆንባቸው አልቀረም። መጪው ፕሬዝዳንት ጆ ባይደን ጭምብል ማጥለቅ ላይ ጥብቅ እርምጃ ለመውሰድ ፍላጎት አላቸው። የተያዙ ሰዎችን በመከታተል ሥርጭቱን ለመግታትም ቆርጠው መነሳታቸውን በምርጫ ቅስቀሳ ወቅት ሲያወሱ ነበር። አሜሪካ በተህዋሲው 13 ሚሊዯን ዜጎች ተይዘውባታል። 266ሺህ አሜሪካዊያን ደግሞ ሕይወታቸውን አጥተዋል። ይህ አሐዝ ባለፈው ሳምንት በተከበረው ""ታንክስ ጊቪንግ"" ምክንያት ከፍተኛ ማሻቀብ እንደሚያሳይ ዶ/ር ፋውቺ ተናግረዋል።"	https://www.bbc.com/amharic/news-55141286
politics	ፕሬዚዳንት ፑቲን የዩክሬንን ጦርነት ከዘር ማጥፋት ጋር አወዳደሩ	"የሩሲያው ፕሬዝዳንት ቭላድሚር ፑቲን ዩክሬንን በተመለከተ ባደረጉት ንግግር በሃገሪቱ ምስራቃዊ ክፍል እየተካሄደ ያለው ጦርነት የዘር ማጥፋት ይመስላል ብለዋል። በሩሲያ የሚደገፉ አማፅያን ከዩክሬን ወታደሮች ጋር ከአውሮፓውያኑ 2014 ጀምሮ እየተዋጉ ሲሆን ሩሲያ በጋራ ድንበር ላይ ጦሯን ማስፈሯ ውጥረቱን አንግሶታል። ይህ በእንዲህ እንዳለ የአሜሪካ ፕሬዚዳንት ጆ ባይደን ከዩክሬን አቻቻቸው ጋር ባደረጉት ንግግር ከፕሬዚዳንት ፑቲን ጋር ስለነበራቸው ውይይት ገልጸውላቸዋል። ሩሲያ ዩክሬንን ለመውረር አቅዳለች የሚል ስጋት ያለ ሲሆን ይህንን ግን ሩሲያ አትቀበለውም። በያዝነው ሳምንት ማክሰኞ ፕሬዚዳንት ባይደንና ፕሬዚዳንት ፑቲን በስልክ ውይይት ያደረጉ ሲሆን ውጥረቶችን ለማርገብ የተደረገ ሙከራም ተደርጎ ታይቷል። አሜሪካ እና አጋሮቿ ሩሲያ ዩክሬንን በድጋሜ የምታጠቃ ከሆነ ከባድ ማዕቀብ እንደምትጥል አስጠንቅቀዋል። ሩሲያ ዩክሬንን በፀብ አጫሪነት የከሰሰቻት ሲሆን በምስራቅ በኩል የሰሜን አትላንቲክ ቃልኪዳን አገሮች ድርጅት (ኔቶ) ጦር መስፋፋት ጋር በተያያዘም ሩሲያ ጦሯን ካሰማራችበት ድንበር እንዳይጠጋ በሚል ዋስትና ጠይቃለች። የዩክሬን ባለስልጣናት እንዳሉት ሞስኮ በጥር ወር መጨረሻ ወታደራዊ ጥቃት ለማድረስ አቅዳለች ያሉ ሲሆን የአሜሪካ ባለስልጣናት በበኩላቸው ፕሬዚዳንት ፑቲን ውሳኔ ላይ መድረሳቸው ግልፅ አይደለም ብለዋል። የሩሲያው ፕሬዚዳንት ሐሙስ ዕለት በሰጡት አስተያየት ከሩሲያ ድንበር ባሻገር በሩሲያ ተናጋሪዎች ላይ የሚደርሰውን አድልዎ ለመፍታት ያለመ ሲሆን አብዛኛዎቹ በምስራቃዊ ዩክሬን በዶንባስ ክልል ውስጥ ይኖራሉ። በሩሲያውያን ላይ ያነጣጠረው ጥላቻ ለዘር ጭፍጨፋ የመጀመሪያው እርምጃ እንደሆነ ተናግረዋል። የግጭት ቀጠናውን በማጣቀስ ""በዶንባስ የሚደረገውን አይተናል እናውቃለን"" ያሉ ሲሆን ""በእርግጠኝነት የዘር ማጥፋት ይመስላል"" ብለዋል።"	https://www.bbc.com/amharic/news-59609474
politics	ብርጋዴር ጄኔራል ተፈራ ማሞ ባሕር ዳር እንደሚገኙ እንደተነገራቸው ባለቤታቸው ገለጹ	"ብርጋዴር ጄኔራል ተፈራ ማሞ የደረሱበት ሳይታወቅ ከቆዩ ከሁለት ቀናት በኋላ ባሕር ዳር እንዳሉና ደህና መሆናቸውን የሚገልጽ መልዕክት እንደደረሳቸው ባለቤታቸው ለቢቢሲ ተናገሩ። ብርጋዴር ጄኔራል ተፈራ ማሞ ሰኞ ግንቦት 08/2014 ዓ.ም. ከቤታቸው ረፋድ ላይ ከወጡ በኋላ የደረሱበት ሳይታወቅ እስከ ረቡዕ አመሻሽ ድረስ ቆይተዋል። ባለቤታቸው ወ/ሮ መነን ኃይሌ ረቡዕ ምሽት ለቢቢሲ እንዳረጋገጡት የጄነራል ተፈራ ጠበቃና የሚያውቋቸው ሰዎች ባለቤታቸው ባሕር ዳር ውስጥ በሚገኘው ዘጠነኛ ፖሊስ ጣቢያ ውስጥ እንዳሉ ገልጸዋል። ወ/ሮ መነን ባለቤታቸው በላኩት መልዕክት ደህና መሆናቸውን እና አሁን ያሉበት ቦታ በመግለጽ ቤተሰባቸው እንዲረጋጋ መልዕክት ልከዋል ብለዋል። ቢቢሲ ከአዲስ አበባ ተይዘው ከሁለት ቀናት በኋላ ወደ ባሕር ዳር ተወስደዋል ስለተባሉት ብ/ጄ ተፈራ ጉዳይ ተጨማሪ መረጃ ከአማራ ክልል የፀጥታና ደኅንነት እንዲሁም ፖሊስ ማብራሪያ ለማግኘት ያደረገው ሙከራ አልተሳካም። የቀድሞው የአማራ ክልል ልዩ ኃይል አዛዥ የነበሩት ብርጋዴር ጄኔራል ተፈራ ሰኞ ዕለት መሰወራቸውን ተከትሎ ቤተሰቦቻቸው ለደኅንነታቸው ሰግተው የነበረ ሲሆን የአዲስ አበባ ፖሊስም ሆነ የፌደራል ፖሊስ ስለጉዳዩ የሚያውቀው ነገር እንደሌለ እንደተነገራቸው ባለቤታቸው ለቢቢሲ ገልጸው ነበር። ባለፈው የካቲት ወር ላይ ከልዩ ኃይል አዛዥነታቸው ተነስተው የክልሉ ርዕሰ መስተዳደር አማካሪነት ሹመት ቢሰጣቸው ሳይቀበሉት መቅረታቸው ይታወሳል። ከጓደኛቸው ጋር በነበራቸው ቀጠሮ መሠረት ሰኞ ዕለት ከቤታቸው ወጥተው ሳይመለሱ መቅረታቸውን የሚናገሩት ባለቤታቸው ወ/ሮ መነን የጤንነታቸው ሁኔታ አሳሳቢ እንደሆነ ገልጸው ነበር። ጄኔራል ተፈራ ከዚህ ቀደም በአማራ ክልል ውስጥ በተለያዩ ኃላፊነቶች ላይ ያገለገሉ ሲሆን እንዲሁም በቅርቡ የክልሉ ልዩ ኃይል አዛዥ ሆነው መስራታቸው ይታወሳል ። ጄኔራል ተፈራ ማሞ ከአማራ ክልል ልዩ ኃይል አዛዥነት ከተነሱ በኋላ በተለያዩ መገናኛ ብዙኃን ላይ በመቅረብ የአማራ ክልል እና በፌደራል መንግሥቱ ላይ ትችት ሲሰነዝሩ ቆይተዋል። ወ/ሮ መነን የባለቤታቸውን መጥፋት አስመልክቶ ወደ ፌደራል ወንጀል ምርመራ እንዲሁም አዲስ አበባ ፖሊስ በመሄድ ቢጠይቁም ግለሰቡ ""በቁጥጥራቸው ስር እንደማይገኙ"" ገልጸውላቸው ነበር። ጄኔራል ተፈራ ማሞ ባለትዳር እና የአራት ልጆች አባት ናቸው። ከሚኖሩበት ባሕር ዳር ወደ አዲስ አበባ የመጡት በእግራቸው ውስጥ የሚገኙትን ጥይቶች በተመለከተ የሕክምና ክትትል ለማድረግ እንደነበረም ጨምረው አስረድተዋል። የጄኔራል ተፈራ መሰወርን በተመለከተ የአዲስ አበባ ፖሊስ ምንም መረጃ እንደሌለው ለቢቢሲ ተናግሯል። የኢትዮጵያ መከላከያ ሠራዊት አባል ሆነው ለዓመታት በከፍተኛ መኮንንነት ያገለገሉት ብርጋዴር ጄነራል ተፈራ ማሞ ከአስር ዓመት በፊት መፈንቅለ መንግሥት ለማካሄድ አሲረዋል በሚል ከሌሎች ጋር ተከሰው ለዓመታት በእስር ላይ ቆይተዋል። የጠቅላይ ሚኒስትር ዐቢይ አሕመድ አስተዳደር ወደ ሥልጣን መምጣቱን ተከትሎም ከእስር ተለቀው በተለያዩ የኃላፊነት ቦታዎች ላይ ሲያገለግሉ ቆይተዋል። በቅርቡም የህወሓት ኃይሎች ወደ አማራና አፋር ክልሎች በመግባት ጥቃት በሰነዘሩበት ጊዜ የክልሉን ልዩ ኃይል በበላይነት ሲመሩ የነበሩ ሲሆን፣ ከጥቂት ወራት በፊት ደግሞ ከዚሁ ኃላፊነታቸው እንዲነሱ መደረጋቸው ይታወሳል።"	https://www.bbc.com/amharic/news-61501287
health	ኮሮናቫይረስ፡ የኮቪድ-19 ወረርሽኝ ለዓለም ያስገኛቸው አስር ትሩፋቶች	በአንድ ዓመት ውስጥ ከ115 ሚሊዮን በላይ ሰዎችን የያዘውና ከ2.5 በላይ ሰዎችን ደግሞ ለሞት ዳረገውን የኮሮናቫይረስ ወረርሽኝን ለመጣል ሳይንስ፣ ዕውቀትና ትብብር ተጣምረው ብዙ ታግለዋል፤ እየታገሉም ይገኛሉ። ቫይረሱ አዲስ ዝርያ ማፍራቱን ተከትሎ በሚቀጥሉት ሳምንታትና ወራት ምን ሊከሰት እንደሚችል መገመት ቢያዳግትም አንድ ዓመት የሞላው ወረርሽኝ ብዙ አስተምሮናል። የኮቪድ-19 ወረርሽኝ ብዙዎችን ቢቀጥፍም ከዚህ በፊት በአዕምሯችን ውል ያላሉ በጎ ትሩፋቶችን አስገኝቷል ይላሉ ባለሙያዎች። ከእዚህ ውስጥም እስቲ አስሩን ከኮቪድ-19 ትሩፋቶች እንመልከት። 1 - ኮቪድ-19 የወባን ማዕረግ መረከቡ ከአንድ ዓመት በፊት ማለትም ስለወረርሽኙ መዘገብ ከጀመረ ከአንድ ወር በኋላ በሕክምና መጽሔቶች ላይ ከ164 በላይ ፅሑፎች ስለኮቪድ-19 ታትሞ ወጥቷል። ከአንድ ዓመት በኋላ ዛሬ ስለወረርሽኙ የተፃፉ የጥናትና የምርምር ዘገባዎች ቁጥር በ600 እጥፍ ጨምሮ ከ100 ሺህ በላይ ሆኗል። ይህን ማዕረግ ቀድሞ ይዞ ነበር ወባ ነበር። ዘንድሮ ለወትሮው አብዝተን ከምንሰማቸው የበሽታ ዘገባዎች በላይ ስለ ኮቪድ-19 በብዛት ይነገራል። በአሁኑ ወቅት በዓለም ዙሪያ ከወባ በላይ ስለኮቪድ-19 የበለጠ ዕውቀት አለ። 2 - ከ200 በላይ ክትባቶች ከአንድ ዓመት በፊት ኮሮናቫይረስን ለመከላከል ይረዳሉ ተብለው ጥናት ሲደረግባቸው የነበሩ ክትባቶች ቁጥር ስምንት ነበር። ባዮሬንደር የተሰኘው ድርጅት እንደሚለው አሁን ከ195 በላይ ክትባቶች በተለያዩ የሂደት ደረጃ ላይ ሲሆኑ 71 ያህሉ ደግሞ በሙከራ ደረጃ ላይ ናቸው። ፀረ-ኮሮናቫይረስ ክትባቶችን ለማምረት የወጣውን ወጪ፣ ትብብርና ጥናት ያክል ለሌሎች በሽታዎች ይህን የመሰለ ርብርብ አልተደረገም ይላሉ ባለሙያዎች። በዚህ ጥናት ላይ ሕዝቡ፣ የግል ድርጅቶች፣ አጥኚዎች፣ ዩኒቨርሲቲዎች፣ መድኃኒት አምራቾች፣ እንዲሁም መንግሥታዊ ያልሆኑ ተቋማት ተሳትፈዋል። እርግጥ ነው አንዳንድ የጥናት ሂደቶች በእንጭጭ ቀርተዋል። ነገር ግን የዓለም ጤና ድርጅተ ያፀደቃቸው ደግሞ በርካታ ናቸው። ፋይዘር/ባዮንቴክ፣ ሞደርና፣ አስታራዜኔካ/ኦክስፎርድ፣ ስፑትኒክ 5 እንዲሁም የቻይናው ሲኖፋርምና ጎል ተብለው የሚጠቀሱ ክትባቶች ናቸው። ቢያንስ 20 ሌሎች ክትባቶች ደግሞ የሙከራ ደረጃ ላይ ይገኛሉ። ምናልባትም በሚቀጥሉት ሳምንታት አሊያም ወራት ውጤታቸው ተለይቶ ወደ ሥራ ሊገቡ ይችላሉ። 3 - የክትባቶች የጎንዮሽ ጉዳት አነስተኛ መሆን የክትባቶች ትልቁ ደንቃራ በሳይንስ ቋንቋ አናፊላክሲስ ይባላል። ይህም የክትባቶቹ ጎንዮሽ ጉዳት ሲሆን ክትባት ከተወሰደ በኋላ ወዲያው የሚከሰት ሲሆን እስከሞት ሊያደርስ ይችላል። አሜሪካ ውስጥ ክትባቱ በተሰጠበት የመጀመሪያው ወር ላይ የተሠራ ጥናት እንደሚጠቁመው 17.5 ሚሊየን ክትባቶች ተሰጥዋል። ከእነዚህ የፋይዘርና የሞደርና ክትባቶችን ከወሰዱ ሰዎች መካከል 66ቱ ብቻ ናቸው ይህ የጎንዮሽ ጉዳት የገጠማቸው። ይህ በሚሊዮንኛ ሲሰላ ከአንድ ሚሊዮን ሰው 4 ብቻ ነው ማለት ነው። በመቶኛ ሲሰላ ደግሞ 0.0003 ይሆናል። ከ66ቱ ሰዎች መካከል 21 ሰዎች ከዚህ በፊትም ተመሳሳይ ችግር ገጥሟቸው ያውቃል። በዚህ የጎንዮሽ ጉዳት ምክንያት እስከዛሬ ድረስ የሞተ ሰው የለም። የዚህ ጥናት ውጤት ለጊዜውም ቢሆን የሚጠቁመው ክትባቶች ከጉዳታቸው ጥቅማቸው በእጅጉ እንደሚያመዝን መሆኑ ነው። በተለይ ደግሞ የሞደርና ክትባት ከሌሎቹ በላቀ ደኅንነቱ የተጠበቀ እንደሆነ ተነግሯል። 4 - ክትባቶች ውጤታማ ናቸው እስራኤል በርካታውን ዜጎቿን በመከተብ ከዓለም ቀዳሚ ናት። እስካሁን ድረስ ባለው መረጃ ከ3.67 በላይ እስራኤላዊያን የፋይዘርን የመጀመሪያ ዙር ክትባት ወስደዋል። ይህ ከአገሪቱ ሕዝብ 40 በመቶውን የሚይዝ ነው። ከ28 በመቶ በላዩ ደግሞ ሁለተኛውን ዙር ክትባት ወስደዋል። ከ60 ዓመት በላይ ከሆናቸው ዜጎቿ መካከል ደግሞ 80 በመቶው ተከትበዋል። የክትባቶቹ የመጀመሪያ ዙር ውጤት እንደሚያሳየው ክትባቶች እስካሁን ድረስ ባለው ጥናት መሠረት ውጤታማ መሆናቸውን  ነው። በቫይረሱ የሚያዙ ሰዎች ቁጥርም ከጊዜ ጊዜ እየቀነሰ መጥቷል፤ በለተይ ደግሞ ዕድሜያቸውን 60ና ከዚያ በላይ በሆኑ ሰዎች ላይ። ሁለቱንም ዙር ክትባት ከወሰዱ 523 ሺህ እስራኤላዊያን መካከል 544 ሰዎች ላይ ብቻ ነው ኮቪድ-19 የተገኘው። እስካሁን ድረስ የተመዘገበ ሞት ግን የለም። ነገር ግን የክትባቱን ውጤታማነት ለማየት የግድ ወደ እስራኤል መሻገር አይጠበቅብንም። የክትባቶችን ውጤታማነት ለማረጋገጥ በአዛውንቶች ማቆያ ማዕከላት የሚኖሩና አሁን ክትባቱ የደረሳቸውን ሰዎች ቁጥር ማየት ይቻላል። በአብዛኞቹ የአውሮፓ አገራት ያሉ በዕድሜ የገፉ ሰዎች አሁን ክትባቱን ካገኙ በኋላ የመያዝ ዕድላቸውና የሞት ቁጥር በእጅጉ እየቀነሰ ነው። 5 - በክትባት ላይ መተማመን መጨመር በዓለም ዙሪያ እስካሁን ድረስ ከ160 ሚሊዮን በላይ ብልቃጦች ጥቅም ላይ ውለዋል። የዚያኑ ያህል ሰዎች በክትባት ላይ ያላቸው መተማንም ከዕለት ዕለት እየጨመረ ነው። ለምሳሌ በአውሮፓ፣ እስያና አውስትራሊያ አገራት የሚኖሩ 13 ሺህ 500 ሰዎችን መሠረት አድርጎ አንድ ጥናት ተሠርቷል። ጥናቱ ከኅዳር እስከ ጥር ባለው ጊዜ የተሠራ ነው። ኅዳር ላይ አገራት ክትባት መስጠት ከመጀመራቸው በፊት 40 በመቶ ሰዎች ብቻ ነበሩ በክትባቱ ሙሉ እምነት የነበራቸው። ነገር ግን ጥር ላይ ከ50 በመቶ በላይ ሰዎች በክትባቶች ላይ ያላቸው እምነት ሲጨምር ክትባቱ የጎንዮሽ ጉዳት አለው ብለው የሚያምኑ ሰዎች ቁጥር ደግሞ ቀንሷል። በዩናይት ኪንግደም ካሉ ሰዎች በተሰበሰበ መረጃ መሠረት ከ78 በመቶ በላይ ሰዎች ክትባቱን ለመውሰድ ዝግጁ ናቸው። 6 - በሽታን የመከላከል አቅም ከ8 ወራት በላይ አይዘልቅም አንድ ሰው በኮቪድ-19 ተይዞ ከተሻለው በኋላ የሚኖረው የመከላከል አቅም ምን ያህል ነው? የሚለውን ለመለየት የተሠሩ ጥናቶች ሙሉ ገፅታውን አያሳዩም። የበሽታ የመከላከል አቅም ምን ያህል ይቆያል የሚለውን መለየት እጅግ ጠቃሚ ነው። ይህ የክትባት የመከላከል አቅምን ለመለየትም ያስችላል። ምንም እንኳ የእያንዳንዱ ሰው በሽታን የመከላከል አቅም ቢለያይም በበርካታ አገራት የተሠሩ ጥናቶች እንደሚያሳዩት ቆይታው ከ6 አስከ 8 ወራት መሆኑን ነው። ይህ የመከላከል አቅም ቆይታ ሰዎች በበሽታው እጅጉን ተጠቁም አልተጠቁም ተመሳሳይ ነው። 7 - በጣም ለተጎዱ ሰዎች መድኃኒት ፍለጋ ኮቪድ-19 ከሳንባ ምች [ኒሞኒያ] በላይ የከፋ መሆኑን መረዳት ተችሏል። ምንም እንኳ ኮሮናቫይረስን ነጥሎ የሚያጠቃ መድኃኒት ባይኖርም በጣም ለተጎዱ ሰዎች ከሞት የሚታደጉ መድኃኒቶችን ደባልቆ መስጠት ተችሏል። እኒህን መድኃኒቶች ደባልቆ መስጠት ያለውን ሚና የሚለዩ ከ400 በላይ ጥናቶች የሙከራ ደረጃ ላይ ይገኛሉ። በየቀኑ የኮሮናቫይረስ በሽታ ለጠናባቸው ሰዎች የሚሆኑ መድኃኒቶች ቅመማ ከጊዜ ጊዜ እየተሻሻለ መጥቷል። 8 - ጉንፋን መጥፋት ኮሮናቫይረስ ዓለምን ማዳረስ በጀመረበት ወቅት የነበረው አንዱ ፍራቻ በክረምት ወራት ከሚነሱ የመተንፈሻ አካላት በሽታዎች ጋር እንዴት ያደርገናል የሚለው ነበር። እንደ ጉንፋን፣ ኢንፍሉዌንዛና አስም የመሳሰሉ የመተንፈሻ አካላትን የሚያጠቁ በሽታዎች ወደ ሳንባ ምችና ብሮንካይትስ ሊያመሩ ይችላሉ። እነዚህ በሽታዎች በበርካታ የዓለማችን ክፍሎች በተለይ ደግሞ ተጋላጭ በሚባሉቱ አገራት እስከ ሞት የሚያደርሱ ናቸው። በኢንፍሉዌንዛና በኮሮናቫይረስ በአንድ ጊዜ የተጠቁ ሰዎች የመሞት ዕድል በኮቪድ-19 ብቻ ከተያዙት ላቅ ያለ ነው። በተለይ ደግሞ ዕድሜያቸው ከ70 ዓመት በላይ በሆኑ ሰዎች ላይ አደጋው ይጨምራል። ነገር ግን የአፍና አፍንጫ መሸፈኛዎችን መጠቀም እንደ ጉንፋን ያሉ በሽታዎች እንዲቀንሱ ትልቅ ምክንያት ሆኗል። መልካሙ ዜና በክረምት ወራት የሚከሰቱ በሽታዎች ጉዳት እንደሌላው ጊዜ አለመሆን ነው። ነገር ግን ይህ ጉዳይ በቀጣዩ ዓመት ክረምት ተመልሶ ሊመጣ እንደሚችል ይገመታል። ኢንፍሉዌንዛ ኮሮናቫይረስ በባሕሪ በጣም የተለያዩ በሽታዎች መሆናቸውን ልብ ማለት ያሻል። 9 - የበሽታውን ዕድገት በየደቂቃው መከታተል እንችላለን አዲሱ የኮሮናቫይረስ ዝርያ ጥቅም ላይ እየዋሉ ባሉ ክትባቶች ላይ ያለው ኃያልነት እስካሁን በውል አልተረጋገጠም። ቢሆንም አንድ መልካም ዜና አለ። አሁን በኮሮናቫይረስ ወረርሽኝ ላይ እያንዳንዱን ለውጥ በቅርበት መከታተል ይቻላል። ሳይንቲስቶች የበሽታውን ዕድገት የሚያጠኑበትን መንገድ አዳብረዋል። ጥናቶቹ ካለፈው ዓመት የካቲት እስካሁድ ድረስ ያለውን የበሽታውን ዕድገት ከሥር ከሥሩ የሚከታተሉ ናቸው። እኒህ ጥናቶች የበሽታውን አካሄድ አጥንቶ መፍትሄ ለማበጀት ይረዳሉ። የአንድን ወረርሽኝ እያንዳንዱ ዕድገትና ለውጥ በየደቂቃው ማጥናት የተቻለው ለመጀመሪያ ጊዜ ነው። 10 - የወረርሽኙ መቀዛቀዝ ተደጋግሞ እንደተጠቀሰው የኮሮናቫይረስ ቀጣይ ዕጣ ፈንታ ምን ይሆናል የሚለው አሁንም እርግጠኛ መልስ አልተገኘለትም። ነገር ግን እስካሁን የነበረውን አካሄድ በማየት በየጊዜ የወረርሽኙ ማዕበሎች ሊኖሩ እንደሚችሉ መገመት አያዳግትም። ቢሆንም ተፅዕኗቸው ከዚህ በፊት ከነበረው ዝቅ እያለ የሚመጣ ነው። አሁን እንደ መልካም ዜና እየተቆጠረ ያለው ወረርሽኙ በዓለም አቀፍ ደረጃ ከዚህ በፊት ከነበረው ጋር ሲነፃፀር መቀዛቀዝ ማሳየቱ ነው። ለዚህ እንደምክንያት ከሚጠቀሱ ነገሮች መካከል አንደኛው በሽታውን የመከላከል አቅም መዳበር ነው። ለመከላከል አቅም አንዱ አጋዥ መሣሪያ ደግሞ ክትባት ነው። ይህም የሽታውን መስፋፋት ለመግታት ትልቅ ተስፋን ሰጥቷል።	https://www.bbc.com/amharic/news-56201441
sports	ተአምረኛው ሜሲ በ 1000ኛ ጨዋታው ላይ ለአገሩ ግብ አስቆጠረ	ሜሲ የሁለት ግዜ የአለም ዋንጫ ሻምፒዮን የሆነችው አገሩ አርጀንቲና አውትራሊያን በመርታት ወደ ሩብ ፍጻሜ ባለፈችበት ብሎም ለእርሱ 1000 ኛ ጨዋታው ላይ ግብ በማስቆጠር ታሪክ ሰርቷል። ለፓሪስ ሴንት ጀርመን የሚጫወተው ሜሲ አስደናቂ አጨራረስ በማሳየት በመጀመሪያው ግማሽ ሰአት ጭንቀት ውስጥ ገብተው የነበሩትን የአገሩን ደጋፊዎች ያስፈነጠዘ ግብ አስቆጥሯል። ግቡ ለሜሲ 789ኛ ሲሆን ከዚህ ውስጥም 94ቱን ለአርጀንቲና ነበር ያስቆጠራቸው። ሜሲ በኳታሩ የአለም ዋንጫም የከፍተኛ ግብ አስቆጣሪነቱን ቦታ ለመጋራት ያስቻለውን ግብ ነበር ያስቆጠረው። አውስትራሊያ በመጀመሪየው 35 ደቂቃ አርጀንቲናን ብታርበደብድም በመጨረሻ የጨዋታ የበላይነት ተወስዶባታል። ስታዲየሙም ሜሲ ኳስ በመታ ቁጥር በጉጉት ይንቀጠቀጥ ነበር። ተአምረኛው ሜሲ የምንግዜም ምርጡ ተጫዋች መባሉን በማስመስከር በአገሩ ማሊያ ታጅቦ አስደናቂ ጎል አስቆጥሯል።	https://www.bbc.com/amharic/articles/c72q040q43no
business	ኤርትራ የአፍሪካ ነጻ የንግድ ቀጠናን ያልፈረመች ብቸኛዋ ሃገር ሆነች	የአፍሪካ የምጣኔ ሃብት ኃያል ሃገር ባለቤት ናይጄሪያ የአፍሪካ ነጻ የንግድ ቀጠና ስምምነትን ፈረመች። ይህም ኤርትራን ስምምነቱን ያልፈረመች ብቸኛዋ አፍሪካዊት ሃገር አድርጓታል። የናይጄሪያው ፕሬዝደንት ሙሃመዱ ቡሃሪ በኒጄር በተካሄደው የአፍሪካ ህብረት ስብሰባ ላይ ፊርማቸውን አኑረዋል። ነጻ የንግድ ቀጠናው ስምምነት ዓላማ በአባል ሃገራት መካከል በሚደረጉ የንግድ ልውውጦች ላይ ታሪፍን በማስቀረት አፍሪካውያን ሃገራት እርስ በእርሳቸው የንግድ ልውውጥ እንዲያደርጉ ለማበረታታት ያሰበ ነው ተብሏል። ይህ ስምምነት ወደ ሥራ የሚገባበት ቀን ለጊዜው አልተወሰነም። በአሁኑ ወቅት አፍሪካውን ሃገራት ምርት እና አገልግሎታቸውን እርስ በእርስ የሚነግዱት 16 በመቶ ብቻ ሲሆን አውሮፓውያን ሃገራት ግን ከሚያመርቱት ምርት እና አገልግሎት 65 በመቶ የሚሆነውን ለተቀረው አውሮፓ ሃገር ይሸጣሉ። የአፍሪካ ህብረት የአፍሪካ አህጉር ነጻ የንግድ ቀጠና ስምምነትን ተግባር ላይ ማዋል፤ እአአ በ2022 ላይ በአፍሪካ ሃገራት መካከል የሚደረገውን የንግድ ለውውጥ በ60 በመቶ ከፍ ያደርገዋል ሲል ግምቱን ያስቀምጣል። • እውን የአፍሪካ ነፃ የንግድ ቀጣና ለኢትዮጵያ ይጠቅማል? • የአሜሪካና ቻይና የንግድ ጦርነት ዓለምን ሊያደኽይ ይችላል • ህንድ አሜሪካን ይጎዳል የተባለ የንግድ ታሪፍ ልታስተዋውቅ ነው በተጨማሪም ስምምነቱ በዓለማችን ትልቁን ነጻ የንግድ ቀጠናን ይፈጥራል ተብሎለታል። የአፍሪካ ግዙፍ መጣኔ ሃብት ባለቤት ናይጄሪያ የነጻ ንግድ ቀጠና ስምምነት ላይ ፊርማዋን ማኖሯ የስምምነቱን ውጤታማነት ላይ ጉልህ አስተዋጽኦ ያበረክታል ሲሉ ባለሙያዎች አስተያየታቸውን ሰጥተዋል። ኤርትራ ለምን ብቻዋን ቀረች? ኤርትራ ከኢትዮጵያ ጋር በነበራት አለመግባባት እና በሌሎች ምክንያቶች በስምምነቱ ዙሪያ ውይይቶች ላይ ተሳታፊ ሳትሆን መቆየቷን የአፍሪካ ህብረት ኮሚሽን የንግድ እና ኢንዱስትሪ ኮሚሽነር አልበርት ሙቻንጋ ይናገራሉ። ኮሚሽነሩ ጨምረውም ኤርትራ ከኢትዮጵያ ጋር ሰላም ማውረዷን ተከትሎ በስምምነቱ ዙሪያ ከአፍሪካ ህብረት ጋር ለመወያየት ጥያቄ ማቅረቧን ተናግረዋል። ''በጊዜ ሂደት እነሱም የስምምነቱ አካል ይሆናሉ'' ብለዋል ኮሚሽነሩ።	https://www.bbc.com/amharic/news-48899946
sports	ፈረንሳይ በቻምፒየንስ ሊግ ለተፈጠረው ግርግር የሀሰተኛ ቲኬቶች ሽያጭን ተጠያቂ አደረገች	ባሳለፍነው ቅዳሜ ከተካሄደው የአውሮፓ ቻምፒየንስ ሊግ የፍጻሜ ጨዋታ ቀደም ብሎ ለተፈጠረው ግርግር መነሻው ሀሰተኛ የስታዲየም መግቢያ ቲኬቶች መሆናቸውን የፈረንሳይ ፖሊስ አስታውቋል። የአገሪቱ ኃላፊዎች ጨዋታውን ለማየት ተሰብስቦ የነበረው ህዝብ ቁጥር ለመቆጣጠር አስቸጋሪ እንደነበረ ባይሸሽጉም የተደራጀ ሃሰተኛ የቲኬት ሽያጭ ግን ለግርግሩ ዋነኛ ምክንያት መሆኑን ገልጸዋል። የሊቨርፑል ደጋፊዎች ቲኬታቸውን ይዘው ሲጠባበቁ የነበረ ሲሆን የፈረንሳይ ፖሊስ ደግሞ ምንም ያላደረጉ ደጋፊዎች ላይ አስለቃሽ ጭስ መተኮሱ ተዘግቧል። በፈረንሳይዋ መዲና ፓሪስ ስታድ ዴ ፍራንስ ስታዲየም የተደረገው የቻምፒዮንስ ሊግ የፍጻሜ ጨዋታ እስከ ምሽቱ አራት ተኩል ድረስ ያልተጀመረ ሲሆን በዚህ ጨዋታም ሪያል ማድሪድ ሊቨርፑልን 1 ለ0 ረትቷል። ''ፖሊስ ደጋፊዎችን ያስተናገደበት መንገድ በጣም አሳፋሪ ነበር'' ብሏል ቶም የተሰኘ የሊቨርፑል ደጋፊ።\n''ቲኬት ይዘው ይጠባበቁ  የነበሩ ደጋፊዎችም ጭምር ላይ ነበር ፖሊስ አስለቃሽ ጭሱን ሲለቅ የነበረው። ደጋፊዎቹ ጨዋታውን ለመመልከት እስከ ሁለት ሰአት ድረስ ነው ሲጠብቁ የነበረው። ነገር ግን ድንገት ፖሊስ መጥቶ በአስለቃሽ ጭስ ሊበትናቸው ሲሞክር ነበር'' ማይክል ካርተር የተባለ አንድ ሌላ ደጋፊ ደግሞ ለቢቢሲ ሲናገር ''ከኋላ የነበሩ ደጋፊዎች በጭሱ ታፍነው የነበሩ ሰዎችን ሲረዱና ሲደግፉ ነበር'' ብሏል። ክስተቱን ተከትሎ በተለይ የዩኬ ዜጎችና ኃላፊዎች ተቃውሟቸውን የገለጹ ሲሆን የፈረንሳይ ስፖርት ሚኒስቴርም ከአውሮፓ እግር ኳስ ማህበር እንዲሁም፣ ከፈረንሳይ እግር ኳስ ማህበር፣ ከስታዲየም ኃላፊዎች እንዲሁም ከፖሊስ ጋር ውይይት ማድረጉን ገልጿል። የአውሮፓ እግር ኳስ ማህበር በበኩሉ ከፍጻሜው ጨዋታ ጋር በተያያዘ ገለልተኛ ምርምራ እያደረገ ሲሆን የፈረንሳይ መንግስት የሚያደርገው ምርመራ በአስር ቀናት ውስጥ እንደሚጠናቀቅ ተገልጿል። \nየፈረንሳይ የአገር ውስጥና የስፖርት ሚኒስቴር መስሪያ ቤቶች ለተፈጠረው ግርግር ምክንያቶቹ በዋነኛነት ነውጠኛ ደጋፊዎችና ሐሰተኛ ቲኬቶች መሆናቸውን አስረግጠዋል። የአገር ውስጥ ሚኒስትሩ ጌራልድ ዳርሚየን እንዳሉት በሪያል ማድሪድና ሊቨርፑል መካከል በተካሄደው የፍጻሜ ጨዋታ ወቅት በተደራጀ መልኩ ተዘጋጅቶ ይሸጥ ነበር። አክለውም ከዚሁ ጋር በተያያዘ 30 የሚሆኑ ሰዎች በቁጥጥር ስር መዋላቸውንና ከግማሽ በላይ የሚሆኑት ደግሞ የእንግሊዝ ዜጎች መሆናቸውን ገልጸዋል። ''ከ30ሺ እስከ 40 ሺ የሚደርሱ የሊቨርፑል ደጋፊዎች ሐሰተኛ ቲኬቶችን ይዘው አልያም ምንም ቲኬት ሳይኖራቸው ነው ወደ ስታዲየም ለመግባት ሲሞክሩ የነበረው። ፖሊስ የወሰደው እርምጃ ከትልቅ ቀውስና ሰው ሕይወት መጥፋትን ነው የተከላከለው'' ብለዋል። የፈረንሳይ ስፖርት ሚኒስትሯ ኤምሊ ካስቴራ ከአንድ የሬድዮ ፕሮግራም ጋር በነበራቸው ቆይታ ''ከስፔን የመጡት የሪያል ማድሪድ ደጋፊዎች ምንም አይነት ችግር አልፈጠሩም ነበር። የስፔን ኃላፊዎች ደጋፊዎቻቸውን ከሊቨርፑል በተሻለ መልኩ ተቆጣጥረዋቸዋል'' ሲሉ ተደምጠዋል።	https://www.bbc.com/amharic/articles/c87l22rr7zzo
health	የሰሞኑ ጉንፋን መሰል ህመም የኮሮናቫይረስ ሊሆን ስለሚችል ምርመራ ማድረግ እንደሚገባ ተመከረ	"በኢትዮጵያ አዲስ የኮሮናቫይረስ ማዕበል በመከሰቱ ሰሞኑን የተስተዋለው ጉንፋን መሰል ህመም የሚያሳው ምልክት ከኮሮናቫይረስ ጋር ተመሳሳይ በመሆኑ ህመሙ ያላባቸው ሰዎች ምርመራ እንዲያደርጉ የሕብረተሰብ ጤና ኢንስቲትዩት መከረ። ከዚሁ ጋር ተያይዞም ባለፉት ሳምንታት በኢትዮጵያ ውስጥ የታየው በኮቪድ-19 የሚያዙ ሰዎች ቁጥር መጨመር በአገሪቱ አዲስ የወረርሽኙ ማዕበል መከሰቱን እንደሚያሳይ ተቋሙ ገልጿል። ሰሞኑን የተከሰተውን 'ጉንፋን መሰል' ወረርሽኝን በማስመልከት መግለጫ ያወጣው ተቋሙ እንዳለው በአገሪቱ የተለያዩ አካባቢዎች ባለፉት ሁለት ሳምንታት ውስጥ በኮቪድ-19 የተያዙ ሰዎች ቁጥር በከፍተኛ ሁኔታ ጨምሯል። ይህንንም ተከትሎ የኢትዮጵያ የሕብረተሰብ ጤና ኢንስቲትዩት በአዲስ አበባ በተለያዩ ተቋማት ውስጥ ባደረገው የመስክ ቅኝትና  የናሙናዎች ምርመራ ከ59 እስከ 86 በመቶው ላይ ኮቪድ-19 እንደተገኘባቸው አመልክቷል። ጨምሮም በአንድ ሳምንት ጊዜ ውስጥ በጤና ተቋማት የኮሮናቫይረስ ምርመራ ካደረጉ 55 ሺህ 562 ሰዎች ውስጥ 25 ሺህ 191 ያህሉ ላይ  ቫይረሱ እንደተገኘባቸው መረጋገጡን ገልጿል። እንዲሁም በመላው አገሪቱ ከታኅሣሥ 15 እስከ 21/2014 ዓ.ም ድረስ ባሉት ሰባት ቀናት ውስጥ የኮቪድ ምልክት ታይቶባቸው ምርመራ ካደረጉ 83 ሺህ 237 ሰዎች ውስጥ 29 ሺህ 279 ሰዎች በቫይረሱ ተይዘው ተገኝተዋል። ይህም በኢትዮጵያ ውስጥ ካለፉት ሁለት ሳምንታት ወዲህ ያለው በኮቪድ-19 የሚያዙ ሰዎች ቁጥር ምጣኔ ተከታታይ ጭማሪ አሳይቷል። በዚህም መሠረት ከሁለት ሳምንት በፊት የነበረው የ5 በመቶ ምጣኔ ከፍተኛ ጭማሪ አሳይቶ ሐሙስ (ታኅሣሥ 21/2014 ዓ.ም) ላይ ወደ 36 በመቶ ከፍ ማለቱን ተቋሙ አመልክቷል። በዚህም ሳቢያ የኢትዮጵያ ሕብረተሰብ ጤና ኢንስቲትዩት እንዳለው እየታየ ያለው የወረርሽኙ መስፋፋት በአገሪቱ አዲስ የኮቪድ-19 ማዕበል መከሰቱን እንደሚያመለክት ገልጿል። ተቋሙ ጨምሮም ሰሞኑን ከሚስተዋለው ""ጉንፋን መሰል"" ህመም ጋር የሚታዩት ምልክቶች ከኮቪድ-19 ምልክቶች ጋር ተመሳሳይ በመሆናቸው ሳይዘናጉ አስፈላጊውን ጥንቃቄ በማድረግ መመርመር እንደሚገባ መክሯል። በአሁኑ ወቅት የኮሮናቫይረስ ስርጭት በዓለም ዙሪያ በአሳሳቢ ሁኔታ እየጨመረ በመሆኑ ይህ ክስተት ኢትዮጵያ ውስጥም መስተዋሉን በመግለጽ ምልክቶች የታዩባቸው ሰዎች ምርመራ እንዲያደርጉ መክሯል። የተቀረው ሕብረተሰብም የኮሮናቫይረስ መከላከያ መንገዶችን በአግባቡ ተግባራዊ በማድረግ እራሱንና ሌሎችን ከወረርሽኑ እንዲጠብቅ መክሯል። የኮሮናቫይረስ በኢትዮጵያ መኖሩ ከታወቀበት ጊዜ ጀምሮ አስከ ሐሙስ ታኅሣሥ 21/2014 ዓ.ም ድረስ ከ4 ሚሊዮን በላይ ሰዎች ተመርምረው ከ415 ሺህ በላይ ሰዎች ቫይረሱ የተገኘባቸው ሲሆን፣ 6 ሺህ 926 ደግሞ ከወረርሽኙ ጋር በተያያዘ ህይወታቸውን አጥተዋል። በሽታውን ለመከላከል የሚረዳው ክትባት በአገሪቱ መሰጠት ከጀመረበት ጊዜ አንስቶ 10 ሚሊዮን የሚጠጉ ሰዎች የተከተቡ ሲሆን፣ ኢትዮጵያ ካላት አጠቃላይ ሕዝብ አንጻር ይህ አሃዝ ዝቅተኛ እንደሆነ ይነገራል። የበሽታውን መስፋፋት ለመቆጣጠር የተለመዱትን የመከላከያ ዘዴዎች በአግባቡ ዘወትር ተግባራዊ ማድረግ አስፈላጊ መሆኑን ባለሙያዎች እየመከሩ ሲሆን ክትባት መውሰድም እንደሚገባ ያሳስባሉ።"	https://www.bbc.com/amharic/news-59840260
sports	በሴቶች የአፍሪካ ሻምፒዮንስ ሊግ የደቡብ አፍሪካዋ ማሜሎዲ ሰንዳውንስ የመጀመሪያውን ዋንጫን አነሳች	"የደቡብ አፍሪካው ማሜሎዲ ሰንዳውንስ የጋናውን ሃሳካስ ሌዲስን 2 ለ 0 በማሸነፍ ካይሮ ላይ የተካሄደውን የመጀመሪያውን የሴቶች የአፍሪካ ቻምፒየንስ ሊግ ዋንጫ በማንሳት ታሪክ አስመዘገቡ። በመጀመሪያዎቹ ደቂቃዎች ሚዛናዊ በሆነ መልኩ ሁለቱም ቡድኖች ኳስ ተቆጣጥረው ተጫውተዋል። አንዳንድ ደካማ ቅብብሎች መኖራቸው በሁለቱም በኩል ግልጽ የጎል ዕድሎችን መፍጠር እንዳይችሉ አድርጓል። ሰንዳውንስ በሰባተኛው ደቂቃ ሊራቶ ክጋሳጎ ከፍጹም ቅጣት ክልል ውጪ የሞከረችውን የቅጣት ምት ኳስ ለጥቂት ወደ ውጪ ወጥቷል። የመጀመሪያው ጎል የተገኘው በ32ኛው ደቂቃ ላይ ሲሆን ሦስቱ የሰንዳውንስ አጥቂዎች በጥሩ ሁኔታ ተቀናጅተው ሃሳካሶች ላይ ጎል አስቆጥረዋል። ቹዬኔ ሞሪፊ ደግሞ የግቧ ባለቤት ናት። የደቡብ አፍሪካው ቡድን በሁለተኛው አጋማሽ ጨዋታውን በመቆጣጠር በ65ኛው ደቂቃ ላይ በማግኮይ አማካይነት ሁለተኛውን ጎል አስቆጥሯል። ሃሳካሶች በ76ኛው ደቂቃ ከቅጣት ምት ጥሩ ሙከራ ቢያደርጉም የሰንዳውንስ በረኛ አድናዋለች። ጋናዎች ጎል ለማግኘት ሲያጠቁ በመከላከሉ ረገድ ቢሳሱም ሰንዳውንሶች ዕድሉን ተጠቅመው ተጨማሪ ግብ ማስቆጠር አልቻሉም። ሰንዳውንሷ ሬጂና ማጎሎላ ተቀይራ ከገባች ከጥቂት ደቂቃዎች በኋላ በቀጥታ ቀይ ካርድ ከሜዳ ተባራለች። የፍጻሜው ጨዋታ ለሁለቱም ቡድኖች ያልተጠበቀ ነበር። ሰንዳውንሶች ለፍጻሜው እስኪደርሱ ሁለት ግቦችን ብቻ ሲያስቆጥሩ ሃሳካሶች ደግሞ ባደረጓቸው አራት ጨዋታዎች 10 ጎሎችን ማስቆጠር ችለው ነበር። ከፍጻሜው በፊት የማሜሎዲ ሰንዳውንስ አሰልጣኝ ጄሪ ሻባላላ ተመሳሳይ ውድድሮችን ""ተከላካዮች ያሸንፋሉ"" ብለው ነበር። በውድድሩ ግማሽ ፍጻሜ በመለያ የፍጹም ቅጣት ምት ወቅት ካልሆነ በስተቀር ቡድናቸው አንድም ጎል አለማስተናገዱ አስተያየቱ ትክክል መሆኑን አሳይቷል። በውድድሩ ሃሳካስን ካስቆጠራቸው ጎሎች ግማሹን ያስቆጠረችው የ19 ዓመቷ ኤቭሊን ባዱ የውድድሩ ከፍተኛ ግብ አስቆጣሪ ብትሆንም በፍጻሜው ጨዋታ ግን ጎል ማስቆተር ሳትችል ቀርታለች። ሐሙስ የሞሮኮው አስ ፋር የኢኳቶሪያል ጊኒው ማላቦ ኪንግስን 3 ለ 1 በማሸነፍ ሦስተኛ ደረጃን አግኝተዋል።"	https://www.bbc.com/amharic/news-59357887
