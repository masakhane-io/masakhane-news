entertainment	Arochukwu Marriage: Ihe mere ndị Igbo ji ajụ ese tupu alụmdi na nwunye	"Alụmdi na nwunye bụ omenala na-ejikọta mmadụ abụọ na-amabughị onwe ha, nne na-ejighi, na-esighi n'otu agbụrụ maọbụ otu obodo ọnụ. A na-ahụta alụmdi na nwunye dịka ihe kachasị mkpa na ndụ ndị Igbo, nke chere nwata nwoke na nwaanyị n'ihu ma ha tolite. Alụmdi na nwunye bụ njem a na-abanye n'ime ya ma nọrọ rue oge ọnwụ, ọ bụghị njem agatụ a lawa azụ. Nke a mere nwoke maọbụ nwaanyị ọbụla na-alụ di na nwunye kwesịrị ịsa anya na mmiri. Otu ụzọ gbapụtara ihe ndị Igbo na-eji asa anya na mmiri tupu alụmdi na nwunye bụ ihe a kpọrọ ""Ịjụ ese"". Gịnị mere eji ajụ ese? Onye ọkammụta n'asụsụ Igbo bụ Chiagozie Nnabuihe na-akụzi asụsụ Igbo na Mahadum Legọs kọwara ụfọdụ ihe mere ndị Igbo ji ajụ ajụjụ. N'okwu ya ""Onweghi nwoke maọbụ nwaanyị ga-achọ ka onye ọ lụrụ bụrụ mmekpa ahụ nye ya, nye ezinaụlọ ya nakwa aha ezinaụlọ ya, ọ bụ n'ihi nke a ka e ji na-ajụ ajụjụ."" Kedụ mgbe ịjụ ese malitere? Ịjụ ajụjụ malitere mgbe alụmdinanwunye ndị Igbo malitere, ebe alụmdi na nwunye ndị Igbo malitere mgbe obibi ndụ ndị Igbo malitere. Ya mere, onweghi onye ga-asị lee kpọmkwem mgbe o bidoro. Kedụ ihe a na-ajụ ese ha? Ọkammụta Nnabuihe gara n'ihu kọwaa na ihe ndị dị mkpa a na-ajụ n'ajụjụ gụnyere; 1. Onye bụ nne na nna ya na etu ha si ebi ndụ? N'ihi na a sị na ewu na-ata agbara nwa ya a na-ele ya anya n'ọnụ wee na-amụta, etu nne na nna si ebi ka a tụrụ anya na nwa ha ga-esi biri. 2. Onwere ọrịa ọjọọ dị n'ime ezinaụlọ onye ahụ si pụta ma ọ bụ nke ọ na-arịa? Ọrịa ndị dịka akwụkwụ na isi mgbaka dgz. E kwenyere na ọrịa ndị a nwereike isi n'aka feere nwa ha. 3. Ha a na-ezu ohi? Igbo sị na ohi na-echu aha. E kwenyere na onye ohi ga-amụta onye ohi. Agbụrụ e ji izu ohi mara, ndị Igbo na-asọ ya asọ. 4. Ha a bụ ndị umengwụ? Igbo sị na onye umengwụ bụ onye arịrịọ, onye arịrịọ bụrụ onye ohi. Ya mere onweghi onye ga-achọ ka ya na agbụrụ ndị umengwụ nwee mmekọ. 5. Ihe ọzọ a na-ajụ bụ ma onye ahụ ọ bụ Diala, Osu, Ume, Ohu, Njoku, Mmajụ, Nwaatanị, Nnọmafọ. Otu ndị a niile na-asọ onwe ha asọ. Onweghi onye ga-achọ ịlụ ibe ya. Ndị a na-ajụ ajụjụ a abụghị ezinaụlọ nke nwoke ma ọ bụ nwaanyị kama ọ bụ ndị agbata obi na ndị obodo maara ezinaụlọ ahụ nke ọma. Ịjụ ajụjụ bụ oke na ọrụ dịrị nke nwoke na ezinaụlọ ya nakwa nke nwaanyị na ezinaụlọ ya. Ọ bụrụ na nwoke tozuo oke, kpata ego ma dị njikere ịlụ nwaanyị, ọ ga-agwa ndị ezinaụlọ ya, ndị enyi nakwa ikwu na ibe ya. Ha ga-ajụ ya ""O nweela nwaanyị ị hụtara?"" ọ bụrụ na ọ hụla, ha ga-abanye n'ọhịa ajụjụ mana ọ bụrụ na ọ hụbeghi, a ga-achọrọ ya nwaanyị tupu ha abanye n'ọhịa ajụjụ. Ọ bụrụ na afọ juru ha n'ihe ha chọpụtara banyere nke nwaanyị, ọ ga-akpọrọ ndị ụlọ ya gaa kụọ aka n'ezinaụlọ nke nwaanyị iji gosi mmasị ya. Ezinaụlọ nke nwaanyị ga-asị ndị nke nwoke ka e nye ha oge ole na ole iji jụọ nwa ha nwaanyị ma uche ya ọ dị n'ịlụ nke nwoke. Mana oge ahụ gụnyere nke ha ga-eji nyochaa ezinaụlọ nke nwoke site n'ijụ ajụjụ ndị dị mkpa. Ọ bụrụ na ha mechaa nke a ma nwee mmasị ebe nwoke ahụ nọ, ha ga-ezi ezinaụlọ ya ozi iji malite njem alụmdi na nwunye ha. Kedụ uru ịjụ ese bara? Ọkammụta Nnabuihe sị na uru dị n'ijụ ajụjụ gụnyere; N'ikpeazụ ọ bụrụ na nwoke maọbụ nwaanyị gbasoo usoro ịjụ ajụjụ ndị a, ọ ga-enyere ha aka ihiwe ezinaụlọ ga-adị rue mgbe ebighi ebi. Ndị Igbo kwenyere na ọ bụ site n'alụmdi na nwunye ka eji ebi ndụ ebighi ebi, nke bụ onye a mụrụ ya mụta ibe ya. Ihe nkiri a ga-amasị gị:"	https://www.bbc.com/igbo/afirika-49460156
sports	Maduka Okoye emela ka agbọghọ Naịjirịa na-eti mkpụ na Twitter	"Kamgbe Vincent Enyeama wụsachara ọwa dịka ochee bọọlụ ndị otu egwu Super Eagles nke Naijiria, ịnwete ochee bọọlụ ọzọ ga-adị ka ya ahịaala nnukwu ahụ. Nke ka njọ mere mgbe Carl Ikeme, onye nọchiri Enyeama dara n'ọrịa Leukemia. Kamgbe ahụ ndị dịka Daniel Akpeyi, Ikechukwu Ezenwa, nakwa Francis Uzoho anwaala oke ha, mana o doro anya na e nwere ihe dị iche n'etiti 'capital B' na ọkpa ehi. Mana anya nile nọzị n'ebe Maduka Okoye nọ, ka a mara ma ọbụ ya bụ onye nzọpụta a na-ele anya ya. Ọ bụ n'ụbọchị 14 nke ọnwa Ọgọst ka otu na-ahazi egwuregwu bọọlụ na Naịjirịa bụ ""Nigeria Football Federation (NFF)"" dere aha ndị ha kpọrọ oku n'akara Twitter ha. Maazi Okoye nwere ezigbote aṅụrị na aha ya so, makana ọ sị na oteela ya chọrọ ịgbara Naịjirịa bọọlụ. Ka nke a mechara, ọtụtụ mmadụ, ọkachasị ụmụnwaanyị: Ma ndị na-asị na ọ maka, Na-eti mkpu na ọ mara mma nwoke, Etikwa ezigbote mkpu! Hmmm.. Nsogbu were dị nụ... Nke mere otu onye jiri si na ihe ga-eme bụ na ụmụagbọghọ ga na ekiri asọmpị ndị Super Eagles. Onye bụ Maduka Okoye? Nwata nwoke a gbara afọ iri na itoolu bụ na mba Jamani ka ọ na-agba bọọlụ. Aha otu egwu bọọlụ ya bụ Fortuna Dusseldorf II. Nna ya bụ onye Naịjirịa mana nne ya bụ onye Jamani. Ọ sị na Naịjirịa na-amasị ya. N'ọnwa Mee nke afọ o dere na akara Twitter ya na ya na-ele anya ịgbara Naịjirịa bọọlụ mgbe ha zutere Sudan. Etu e si nabata Maazị Okoye yiri etu e si nabata Carl Ikeme mgbe akpọrọ ya na oru ndị Super Eagles."	https://www.bbc.com/igbo/afirika-49382303
religion	Fr Ejike Mbaka : Aga m agozi Nnamdi Kanu rue echi	"Ụkọchukwu Katọlik a ma ama bụ Fada Ejike Mbaka ekwuola na o nweghị onye ga-akwụsị ya ịgọzị onye ọbụla ya chọrọ ịgọzị, ọbụladị Bishọpụ ya bụ Bishọpụ Callistus Onaga nke ụka Katọlik na Dayọsịs Enugwu. N'ozi ọ gbasara ụbọchị Wenezde n'ọgbakọ ekpere pụrụ iche a kpọrọ ""E No Dey Again"" n'ogige Adoration Ministry'dị n'Emene Enugwu, Mbaka gọziri  Nnamdi Kanu ọzọ sị na ọ bụ onye kwesịrị ka a gọzie. Nke a na-abịa dịka ụfọdụ ndị mmadụ katọrọ ya maka ịgọzi Nnamdi Kanu bụ onye ndu otu ndị na-eti mkpu nnwereonwe Biafra. Mbaka gwara Bishọpụ ya ka ọ kwụsị ịgwa ya onye ya ga-agọzi maọbụ onye ya agaghị agọzi. Ọ sị Bishọpụ tiri uwe bishọpụ ya bụọ ya ọnụ ma ọ bụrụ na ọ chọọ. Mbaka gara n'ihu Kaatọ Bishop Onaga maka idetara ya akwụkwọ ozi nke ọ kpọrọ ""nke ekwensu."" ọ gara n'ihu katọọ Osote Bishop Enugwu bụ auxiliary Bishop of Enugu bụ onye o boro ebubo na ọ na-atụgide ya asị. Ọ gọzịkwara ndị na-eso ya maka ịchọ ya ụbọchị akụkọ fegharịrị na-a na-achọ ya achọ, ma gochitere ha na o nweghị ihe ha bibiri. N'okwu ebubo na ọ na-ayị otiegwu ya bụ ụlọma nke otu nwaanyị kwuru na ọ tụwara ime, Fada Mbaka gọrọ na ọ bụghị eziokwu, ma jụọ Bishopụ ya jụọ Bishọpụ ya ihe mere na ọ jụghị ndị na-ebo ya ebubo ajụjụ. ""Kemgbe afọ gaara aga ka a kọrọ akụkọ Uloma, Bishopụ ma maka ya, gba nkịtị ebe ọ makwa na ọ bụ asị.  Kedụ ka ị si nye ohere ka ndị mmadụ na-akatọ ụkọchukwu gị?"" Ọ bụrụ na Bishọpụ Onaga gbara nkịtị, ọ bụ obi ọjọọ megide ụkọchukwu ya."" Ọ gara n'ihu boo Bishop Onaga na ndị ụkọchukwu ndị ọzọ ebubo ịkpa nkata megide ya. Cheta na n'ọnwa gara aga, ndị na-eso Fada Mbaka mere ngagharịiwe dịka akụkọ fegharịrị na a na-achọ ya achọ. BBC Igbo wetara akụkọ na ihe onyonyo Facebook ka ọ na-eme ebe ndị na-eso Fada Mbaka wakporo ụlọ Bishop Onaga mebie  ihe gụnyere ụgbọala, ụlọ mposi nakwa ihe ndị ọzọ."	https://www.bbc.com/igbo/afirika-57416208
politics	Minimum Wage: Anyị ga-akwụ N27,000 dịka ụgwọ opekatampe - Ndị Gọvanọ	Otu jikọrọ ndị Gọvanọ na Naijiria ekwetala na ha ga-akwụ puku naịra iri abụọ na asaa dịka ụgwọ ọnwa opekatampe ndị ọrụ. Onyeisioche otu a ma bụrụkwa Gọvanọ nke steeti Zamfara bụ Abdulaziz Yari, kwuputara nke a n'ọgbakọ nke ọhanaeze ndị omeiwu etiti nke nta hiwere n'Abuja n'ụbọchị Mọnde, Jenụwarị 28, 2019. Ọ kọwara na ha mere mkpebi a na nkwekọrịta nye ihe otu nzukọ Council of state kwupụtara na nso a. Gọvanọ Yari rịọziri ka enwee mmegharị nye usoro eji eke ego Naijiria kwa ọnwa, ma rụtụ aka n'usoro dị ugbua bụ nke na-enye ndị Gọvanọ steeti dị iche iche nsogbu. Na ntụnye ya, minista na-ahụ maka ọrụ bụ Chris Ngige gara n'ihu kọwaa na N27,000 bụ ụgwọ ọnwa opekatampe nke ọchịchị etiti nabatara maka ndịọrụ niile na Naijiria. O kwuru na ọchịchị steeti dị iche iche maọbụ otu ọrụ ndị mmadụ nwe, nwekwara ike ịkpọnye aka n'ihe o nwere ike ịkwụ bụ nke na-agaghị adị nta karịa N27,000. Ngige kọwakwara na ọchịchị etiti ehiwela otu ndụmọdụ ga-enyere ya aka ịkwụ ndịọrụ ya N30,000 dịka ụgwọ opekatampe ma hapụ ịchụ onye ọrụ ọbụla. Ụlọikpe na-ahụ maka mpụ n'ọrụ gọọmentị akpọrọ Code of Conduct Tribunal, eyigharịala ikpe ọkpaikpe Walter Onnoghen gawa n'ọdịnihu. Ụlọikpe CCT kwuru na ọ bụ iwu ụlọikpe mkpegharị nyere mere ha ji yigharịa ya. Ọtụtụ ndị ọkaiwu na-eme ngagharị iwe n'Abuja maka mwepụ Onyeisiala Buhari wepụru Onnoghen. Ndị nkịtị sonyekwara na ya bụ ngagharị iwe n'Abuja na Legọs. N'ime ndị a bụ ndi na-akwado ihe onyeisiala mere nakwa ndị ji atụmatu #OccupyNigeria asị na ihe a jọgbụru udele sigbuo nkakwụ. Ngalaba na-ahụ maka egwuregwu na mpaghara Afrịka bụ CAF eyigharịala oge a ga-agba asọmpi Iko mba Afrịka makana ha chọrọ ka ndị na-agba bọọlụ nweta ohere izu ike ma e mechaa emume Ramadan. Ya bụ asọmpi ga-ebidozi n'ụbọchị iri abụọ na otu nke ọnwa Juun ruo ụbọchị iri na itoolu nke ọnwa Julaị, kama ụbọchị iri na ise ọnwa Juun ruo ụbọchị iri na atọ nke ọnwa Julai eyiburu ya. Okaikpe ukwu nke Naịjirịa bụ Walter Onnoghen ga-aga ụlọikpe maka nwepụ onyeisiala Muhammadu Buhari nwepụrụ ya n'ọrụ taa bụ Monde. Otu n'ime ndị okaiwu na-ekwuchitere Onnoghen ọnụ ya kwuru na nke a dị mkpa maka na ụzọ esi sepụ ya bụ nwaamadị ọnụ n'ara ezighị ezi. Ngige akatọọla Ohaneze Ndigbo Minista na ahụ maka ọrụ bụ Chris Ngige ekwuola n'Ohaneze echemighị echiche were mee ndọnye ukwu bụ nke ha meere Atiku Abukakar nke PDP. N'otu aka ahụ Anambra steeti kwuru na ọnwebeghị ndị Ohaneze Ndigbo dọnyere ukwu meriri na ntuliaka ọbụla. Ka a na-ekwu ka a na-ekwu o, Onyeisiala Muhammadu Buhari akpọọla ndị omeiwu nọ na pati APC  ọgbakọ mberede taa bụ Monde n'obi ya n'Abuja. Akụkọ na-ekwu na oku mberede a bụ ka ndị otu pati ha nọ na Sinete were nwee ike  ịkwado onwe ha maka nkatọ so nwepụ ahụ enwepụrụ Onnoghen n'ike. N'egwuruegwu, Super Eagles nke Naịjirịa ga-amata ndị ha na ha ga-asompi  African Cup of Nations na ọnwa Eprelu. An Kaịrọ, isi obodo Ijipt ka a ga-eme tụmbọm tụmbụm aga eji họpụta ndị ga-agba ibe ha bụ nke otu egwu bọọlụ iri abụọ na anọ (24) ga-eso na ya. Akwa ọdọmmiri ezeela na Brazil A na-achọ ihe dịka mmadụ 300 achọ na Brazil kemgbe akwa ọdọmmiri zerechere na mba ahụ na Fraịde. Ihe ruru mmadụ 58 anwụọla ụbọchị ụka na ya bụ ọdachi dara n'akụkụ Brumadinho. Onyeisioche Academic Staff Union of University (ASUU) adọọla aka na nti ka gọọmenti etiti kpachara anya maka iduhie ndị mmadụ ụzọ maka ego ha sị na ha kwụnyere ndị ASUU. Ọkammụta Biodun Ogunyemi kwụrụ na abụbụ ọrụ ha na-agba ka na-aga n'ihu mana ihe ji ya bụ nwa ihe ole maọbụ ole fọrọ ka ha kapịa ya bụ okwu ọnụ.	https://www.bbc.com/igbo/media-46953235
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:	https://www.bbc.com/igbo/afirika-44878668
entertainment	Cave: Ọgba nwaanyị nọ na nsọ anaghị aba	Ọgba na Ọgbaagada dị n' Obunọfia n'Okpuru Ọchịchị Ezeagụ n' Enugwu Steeti bụ nke nwere nsọ dị iche iche nakwa ihe nribama e jiri mara ya. Ndị obodo ahụ gwara anyị na iwu nakwa nsọ di n'Ogba gunyere na nwaanyi nọ na nsọ ya agaghị abanye na ya bụ ọgba. Ọ ga-akachie nti banye, ọ ga-ahụ nnukwu agwọ ga-achụpụta ya. Ihe ọzọkwa bụ na nwaanyị anaghị eyi uweimeahụ abanye ọgba ahụ, uwe agada bụkwazị ihe nsọ na ya. N'ọgba ahụ, naanị otu ụdị anụ ka onye chọro ka o ga-egbu wee laa n'ulọ. Ya bụ na amaghị ebe Ọgba ahụ obidoro nke a na ama ebe o jedebere mọọbụ ebe mmiri si na ya agbapụta oge niile. Mmiri si n'Ọgba ahụ gbadatara wee ghọrọ obosara mmiri nke ana-akpọ Ọgbaagada. Mmiri Ọgbaagada ahụ bụ nke ndị mmadụ si ebe dị iche iche na-abịa egwu mmiri na ya . Ndị nchekwa mmriri a n'Obunọfia, Ezeagu kwuru na onye ọbụla nwereike igwu mmiri n'ebe ahụ mana onye anwakwala anwa kwaa iko na ya bụ mmiri. Ha kwuru na ọ bụ ọru ha igwa ndị ọbula na-abịa nleta na ya bụ ebe ọkachasi ụmụakwụkwọ, ihe ndịa na-asọ nsọ. Onye ọbụla nupuru isi n'ihe Ọgba na Ọgbaagada ahụ na asọ nsọ na-enweta ntaramaahụhụ ya ozigbo.	https://www.bbc.com/igbo/afirika-43112044
health	Coronavirus: Ọnụọgụgụ ụmụnwaanyị na-achọ igbochi ịtụrụ ime na 'lockdown' a ọ na-arị elu?	"Ọ bụ ihe aṅụrị ma nwaanyị lụrụ di tụrụ ime maka na nwa so n'isi sekpuntị na alụmdi na nwunye. Mana ụfọdụ ụmụnwaayị lụrụ di na-aṅụzị ọgwụ ga-egbochi ha ịtụrụ ime ọkachasị n'oge mmachi ngagharị a n'ihi coronavirus. N'oge a, ha na di ha na-anọkarị n'ụlọ nakwa enwe mmerịkọta kwa mgbe kwa mgbe, mana ha achọghị ka ""aka enwe ghọọ aka mmadụ."" BBC Igbo kpọtụrụ Nọọsụ Comfort Ogu bụ onyeisi nhazi n'ụlọọrụ 'Planned Parenthood Federation of Nigeria' ngalaba Abia Steeti. Ọ sị na ụmụnwaanyị na-abịa n'ụlọọrụ ha bụ ebe ha na-anara ọgwụ maka nhazi ezinaụlọ bụ 'Family Planning' kamgbe 'lockdown akarịala ndị na-abịa n'oge mbụ. Ogu kwuru sị: ""Na-agbanyeghi  na anyị anaghị emepe ụbọchị niile maka mmachi ngagharị, ọtụtụ ụmụnwaanyị na-akpọ anyị n'ekwentị maka ị nara ọgwụ mgbochi ime."" ""Ndị na-abịa a nara ọgwụ mgbochi ime ugbua ga-eji ihe ruru pasentị iri isii karịa ndị na-abịa n'oge nkịtị."" Ogu sị na ọgwụ ụmụnwaanyị ndị a na-anara gụnyere ọgwụ ọṅụṅụ, nke ọgbụgba nakwa nke a na-etinye etinye. BBC Igbo jụrụ otu dọkịta ahụike ụmụnwaanyị bụ Joseph Akinde etu o sị hụta atụmatụ a ụfọdụ ụmụnwaanyị na-agbaso. Ọ sị na atụmatụ ha a dị mma. ""Kama ha ga-atụrụ ime ha achọghị, ọ ka mma ka ha gbochie ya."" ""Makana ọ bụ ihe megidere iwu Naịjirịa nakwa ihe ọghọm ite ime ma ọ bụrụ na ha e gbochighi ya."" Dọkịta Akinde gara n'ihu kwuo na ọnọdụ akụnaụba ugbua dị ezigbo ọjọọ na onye ọbụla mụrụ nwa ọ na-achọghị na-etinyekwuru n'ezinaụlọ ya nsogbu. O ruola izuụka atọ gọọmentị etiti nakwa nke steetị dị icheiche machiri ngagharị ndị mmadụ maka ọrịa coronavirus."	https://www.bbc.com/igbo/afirika-52375566
health	Palm wine: Mmanya ngwọ na-eme ka mmiri ara nwaanyị na-agba nke ọma	Na mkparịtaụka ya na BBC Igbo nwere, diochi Ikechi Osondu kwuru na ọ malitere ịkụ ngwọ n'afọ 1982 mgbe nna ya na-akụ ngwọ ahụ nwụrụ. Ọ gara n'ihu kọwaa uru mmanya ngwọ bara karịsịa n'ala Igbo nke gụnyere Igba nkwụ, mmiri ara nwaanyị ịgba nke ọma, na ịgwọ ọrịa ohie afọ nke ụmụnwaanyị. Kirie ihe o kwuru n'uju: Ndị mere ihe nkiri a bụ Ikechukwu Kalu na Chris Sanctus Okereke	https://www.bbc.com/igbo/afirika-46489179
business	Etu ị ga-esi mata akwụkwọ naịra ọhụrụ adigboroja	"Ụlọakụ etiti akọwala ihe njirimara dị icheiche mmadụ ga-eji mata ego naịra ọhụrụ nke ezigbo na nke adịgboroja. N'akara websaịt CBN, ha dere sị: ""E nwere njrirmara pụrụ iche nke mmadụ nwereike ịhụ n'anya maọbụ metụ aka iji mata nke bụ ezigbo ego naịra. ""Nke mbụ bụ na etu e si bipụta ya ga-eme ka mmadụ mata nke bụ ezigbo na nke adigboroja ngwangwa o metụrụ ya aka. ""Enwekwara ihe dịka eriri gara ogologo n'akwụkwọ ego ahụ, ọ ga-abụ mmadụ lee ya anya n'ọkụ, ọ ga-ahụ ka e ji kịrịkịrị mkpụrụedemede dee CBN n'ahụ ya. Ihe ndị ọzọ gụnyere etu pụrụ iche e si dee ihe n'akwụkwọ ego ahụ. Ha kọwakwara na akara njirimara akwụkwọ naịra ọbụla n-eji oji ma e were anya nkịtị lee ya, mana e tinye ya n'ọkụ, ọ ga-acha ndụndụ. Ha gara n'ihu kwuo na ha na-agbanwe njirimara dị n'akwụkwọ naịra kwa mgbe kwa mgbe iji gbochie ndị na-akụ nke adigboroja. Nkesa akwụkwọ ego naịra ọhụrụ nke ụlọakụ etiti Naịjirịa wepụtara kwesịrị ịmalite n'ụbọchị iri na ise nke ọnwa Disemba 2022, mana ruo taa, Disemba 2020, ụlọakụ dị icheiche na Naịjirịa ka na-enye ndị mmadụ akwụkwọ naịra ochie. Nke a emeela ka ọtụtụ ndị mmadụ na-eti mkpu ma na-ajụ sị, kedụzi ebe naịra ọhụrụ a dị? Otu onye aha ya bụ Oluchi Alabi gwara BBC Igbo na  ya gara ụlọakụ n'ụbọchị Mọnde ịdọrọ puku naịra 15 n'ọbaego ya, mana ọ bụ ego ochie ka e nyere ya. ""Oge m jụrụ ha ihe kpatara nke a, onye ụlọakụ ahụ nyere m naanị otu puku naịra nke ọhụrụ, nyezie m puku naịra 14 n'ego ochie, lefuo anya,"" Oluchi kwuru. Onye ọzọ bụ Halima kwuru na ya gara ịdọrọ ego n'ụlọakụ dị n'Ilorin, Kwara steeti, mana ọ bụkwa ego ochie ka ha na-akwụ. ""N'ihi na onye ahụ na-akwụ ụgwọ bụ nwanne m nwaanyị, o nyere m puku naịra ise n'ego ọhụrụ. Mgbe ndị mmadụ hụrụ na o nyere m ego ọhụrụ, ha malitere ịgbata n'akụkụ nke ya, mana ọ gwara ha na ọ bụ naanị ego ọhụrụ puku naịra iri ka ụlọakụ nyere ya ka o nye ndị mmadụ,"" Halima kwuru. Ọtụtụ ndị mmadụ ekwuola na ha ahụla ebe ndị na-ere naịra 'mint' na mme bu ego ọhụrụ a n'uju. Otu onye aha ya bụ Adeleke Opeyemi na Twitter tinyere onyonyo ebe otu onye na-ere ego bu ego ọhụrụ ahụ na-ere ya n'otu mmemme. Opeyemi dere sị: ""Ụmụ Naịjirịa ga-achọtarịrị ụzọ ha ga-esi mebie iwu. Lee ego ọhụrụ nke ụlọakụ na-anaghị enye ndị mmadụ, ya ka ndị na-atụ mgbere na-ere n'uju na mmemme."" Chetakwa na ịre naịra bụ ihe megidere iwu dịka ụlọakụ etiti si kwuo, mana ọtụtụ ndị mmadụ ka na-ere naịra 'mint' na mmemme n'ebe dị icheiche na Naịjirịa na-enweghị mmachi ọbụla. Muyiwa Adejobi, bụ ọnụ na-ekwuru ndị uweojii, ndị ọ bụ ọrụ ha ijide ndị na-ere naịra, azaghị oku nakwa ozi anyi zigaara ya ka o tinye ọnụ n'okwu a. Ụfọdụ ndị mmadụ na-ebokwa ebubo na ihe mere naịra ọhụrụ a ji akọ ụkọ bụ na ndị ide ego na-ebukọrọ ya na-edebe. Mana BBC Igbo agaghị ekwunwu ugbua na nke a bụ ihe na-eme eme. Ọtụtụ na-ekwukwa na ndị ekperima ewepụtala adịgboroja akwụkwọ naịra ọhụrụ a, nke mere na ndị mmadụ amakwaghị nke bụ nke ezigbo na nke bụ nke adigboroja. Katch Ononuju, bụ onye okwu gbasara ego na akụnụba doro anya, gwara BBC Igbo na ọ gbaghị ya gharịị na ụfọdụ ụlọakụ ka na-akwụ ndị mmadụ naịra ochie. ""Ndị ụlọakụ ga na-enye ndị mmadụ ego ọhụrụ dịka ha si enweta ya n'aka CBN. Ọ bụ ihe e ji nwayọ nwayọ eme. oge ka dị,"" Ononuju kwuru. ""O nwereike ịbụ eziokwu na ụfọdụ ndị na-arụ n'ụlọakụ nwereike ijichi ụfọdụ ego ọhụrụ ndị a iji nye ya ndị ndọrọndọrọ ọchịchị maọbụ resi ya ndị na-ere ego, mana ọ bụ ọrụ dịịrị ndị ọrụ nchekwa inyochapụta nke a, kwụsị ya, ma nye ndị aka ha dị na ya ntaramahụhụ kwesịrị ekwesị."" Ọnụ na-ekwuru ndị CBN bụ Isaac Okoroafor azaghị oku ekwentị BBC Igbo kpọrọ ya ugboro ugboro. Mana ozi dị n'akara Twitter CBN kwuru na a ga na-eri ego ochie ruo ụbọchị ikpeazụ nke ọnwa Jenụwarị afọ 2023."	https://www.bbc.com/igbo/articles/c037370y0v8o
sports	Wolves vs Chelsea: Chelsea emechiela nkịta ọhịa na-alụ Man Utd ọnụ n'ike	"Ụbọchị taa abụghị ụbochị ọma nye ndị Wolves dịka ndị Chelsea jiri goolu saa ha ahụ. Ụmụ Naijiria abụọ bụ Tammy Abraham na Fikayo Tomori gbachara aka ahịa ka goolu nọ na-arị ibe ya elu n'egwuregwu a. Tomori tikpuru goolu na nkeji 31 ebe Abraham nyere goolu atọ ya na nkeji 34, 41 na 55 tupu ọ gbakpuo nke o ji gbaara ndị Wolves aka ahịa na nkeji 69. Patrick Cutrone tụkwasịrị ọzọ iji nye ndị Wolves olileanya na nkeji 84, tupu Mason Mount abịa kụchie akpati ndị Wolves na nkeji 90 na ụma e ji egbuchi bọọlụ. Ndị Chelsea gosiri ndị Wolves na ha enweghị nsọpụrụ, dịka ha ji goolu niile a (goolu ise a satara naanị abụọ) gaa leta Wolves n'ụbọchị ncheta afọ 130 e ji rụọ ọgbọegwuregwu ha bụ Molineux. N'agbanyeghị na ndị Chelsea emeriela naanị otu asọmpi n'ime anọ ha gbarala, ha eleghị anya n'azụ were jiri goolu zuo ndị Wolves ahụ. Ajụjụ ndị mmadụ kpụ n'ọnụ ugbua bụ na ""ọ bụ ụmụaka abụọ a bụ Tammy Abraham na Mason Mount nọchiri anya Didier Drogba na Frank Lampard?"" Nke a bụ maka na ụmụokorobia a na-arụkọ ka ndị zoro ezo na-ere ala nna ha. Tammy Abraham zara aha ya dịka ""nna ụwa niile"", ka o nyekọrọ goolu atọ n'ime otu egwuregwu nke Bekee kpọrọ ""Hattrick"". Kama o tikpukwara otu goolu na neetị ndị nke ya, mana ọ dị ka ndị nkwado Chelsea ga-agbaghara ya maka nke a. Abraham abụrụla onye kacha bụrụ nwata nyere goolu atọ n'otu asọmpi na Premiership. Chelsea gosiri na nkata ha na-ehi ehi n'agbanyeghị na ha nyere goolu ise, ebe ndị Wolves gakwara n'ihu jisiike sata goolu abụọ. N'aka nke ọzọ, ka ndị otu egwu bọọlụ Manchester United gbara nke ha, ha jiri otu ọkpụ goolu were merie ndị nke Leicester City bụ ebe. Mana ka ọ dị ugbua, anyi amarala mbe na-abọ nke bụ oke."	https://www.bbc.com/igbo/egwuregwu-49703093
health	WHO ekwuola na ịrụte ọrụ aka na-edula mmadụ 745,000 mmụọ kwa afọ dịka nchọpụta gosiri	"Ịrụte ọrụ aka na-egbu puku kwuru puku mmadụ kwa afọ, dịka ngalaba ahụike mbaụwa bụ ""World Health Organization"" (WHO) si kwuo. Nchọpụta mbụ a na-eme n'ụwa gbasara ya gosiri na mmadụ 745,000 nwụrụ n'afọ 2016 site n'ọrịa mkpọnwụahụ nakwa ọrịa obi nke ịrụ ọrụ ọtụtụ awa butere. Nchọpụta a gosiri na ihe a kacha emetụta ndị mmadụ bi na mpaghara Ọwụwa-Anyanwụ Eshia nakwa Ndịda-Anyanwụ Pasifik. WHO kwuru na ihe a nwereike ịkawanye njọ n'ihi mkpamkpa coronavirus. Nchọpụta a e mere gosiri na ịrụ ọrụ ihe ruru awa 55 maọbụ karịa n'otu izu butere mmadụ iji pasentị 35 (35%) nwee ike ibute ọrịa mkpọnwụ ahụ, ma jirikwa pasentị 17 (17%) nwee ike ime ka mmadụ si n'ọrịa obi nwụọ. Nke a bụ iji tụnyere ịrụ ọrụ awa 35 ruo 40 n'otu izu. Nchọpụta a nke ngalaba International Labour Organization (ILO) so mee, gosikwara na ihe ruru atọ n'ime anọ bụ mmadụ ole nwụrụ n'ihi ịrụ ọrụ ọtụtụ awa bụ ụmụnwoke katatụrụla ahụ maọbụ ndị merela okenye. Ọtụtụ mgbe, ọnwụ ndị a na-abịa mgbe onye ahụ bitetụrụla ndụ, ụfọdụ oge mgbe ọtụtụ afọ gachara, karịa mgbe onye ahụ rụrụ ọrụ ọtụtụ afọ ahụ. Akụkọ ga-amasị gị... Dịka nchọpụta a agụnyeghi oge mkpamkpa ọrịa coronavirus a, ndị ọrụ WHO kwuru na etu ọtụtụ ndị mmadụ si malite ịrụ ọrụ n'ebe ọbụla ha nọ karịa ịbata n'ụlọọrụ nakwa ndakpọ akụnaụba, nwereike iso n'etu ihe ize ndụ ịrụte ọrụ aka si arị elu. ""Anyị nwere ihe mgbaama gosiri na mgbe mba dị iche iche banyere na mgbachi obodo, awa ole e ji arụ ọrụ ji ihe ruru pasentị iri (10%) rịgoo,"" ka Frank Pega bụ onye ọrụ WHO kwuru. Nchọpụta ahụ kwuru na ịrụ ọrụ ọtụtụ awa so bute ụfọdụ nrịanrịa si n'ịrụ ọrụ, nke mere ya nsogbu ọrịa si n'ọrụ kacha. WHO na-atụ atụmatụ ka ndị isi ụlọọrụ buru nke a n'uche mgbe ha na-enyocha ihe ndị nwereike ibutere ndị na-arụrụ ha ọrụ nsogbu ahụike. Pega kwuru sị na ikwu sị na 'ihe a bụ awa ole onye ga na-arụ' ga-abara ndị ọrụ uru dịka a hụrụ na ọ na-akwalite ntinye uchu n'ọrụ. ""Ọ bụ atụmatụ gosiri amamihe na ebulighi awa ole mmadụ ji arụ ọrụ n'oge akụnaụba ọtụtụ mba dị na nsogbu."""	https://www.bbc.com/igbo/mba-uba-57138135
business	Oguta Lake: Ejirila m ife mmiri Ogbuide na Urashi zụọ ụmụ m na mahadum - Ezenwaanyị	Ezenwaanyị Stella Anozie kọwaara BBC Igbo etu mmiri Ogbuide na Urashi mejupụtara mmiri Oguta si gọzie ya ọfụma mere ka ọ nwee ike ịzụpụta ụmụ ya na mahadum. O kwukwara etu o sirila fee ya bụ mmiri site n'afọ 1978 ruo ugbua. Ọ kọwakwara na mmiri a na-asọ ndị ọjọọ. Ndị mere akụkọ a: Chris Sanctus Okereke, Chimamaka Ihenacho Akụkọ ga-amasị gị	https://www.bbc.com/igbo/afirika-46428644
health	Coronavirus Tips: 'Disinfectant' anaghị agwọ coronavirus	Dịka onyeisiala mba Amerịka bụ Donald Trump na-agwa ndị ntaakụkọ okwu n'ụbọchị Tọzde, o kwuru na ọ ga-amasị ya ma e mee nnyocha ịmata ma e nwere etu a ga-esinwu jiri disinfectant na-agwọ ọrịa coronavirus. Mana nke a mere ka ọtụtụ malite ikwu na Trump kwuru na 'disinfectant' nwere ike ịgwọ ya bụ ọrịa. Nke a bụkwa asị o. Aṅụkwala ihe ị na-amaghị isi na ọdụ ya. Ndị mere akụkọ a bụ Vining Ogu na Chimezie Ucheagbo	https://www.bbc.com/igbo/afirika-52420027
politics	$150m diaspora fund: Enweghi onye nyere m shịshị ọbụla - Peter Obi	"Peter Obi ji ọkọlọtọ Labour Party azọ ọkwa onyeisiala Naịjiria, asaala ndị na-ekwu na ọ natara ego n’aka ndị bi mba ofesi maka achụmnta vootu. Obi kwuru hoo haa na ọ nataghị nde dọla otu narị na iri ise ($150m), n’aka ndị nọ mba ofesi. Nke a na-abịa dịka otu a kpọrọ Tinubu-Shettima Connect, na-akwado ndị na-azọ ọkwa onyeisiala n'okpuru pati All Progressives Congress (APC), gwara ndị Independent National Electoral Commission (Inec) ka ha kagbuo ikike Obi nwere iji zọọ ọkwa. Ha kwuru na ọ dara iwu gbasara etu e si eweta ego e ji achụ nta vootu, nke dị n'iwu Electoral Act nke afọ 2022. Ọ﻿kaiwu ukwu gbasara akwụkwọ iwu Naịjirịa bụ Malachy Ugwummadu akọwala ihe iwu kwuru maka isi mba ofesi bubata ego e ji eme ntuliaka na Naịjirịa. Ugwummadu nyere nkọwa a dịka a na-enwe nrụrịtaụka na soshal midia gbasara ikwe ka ndị bi mba ofesi tụta ego iji kwadoo onye na-azọ ọchịchị na Naịjirịa. Nrụrịtaụka a malitere n'ihi njem Peter Obi na-eme na mba ofesi iji kọwaara ụmụ Naịjirịa bi ebe ahụ maka ọkwa ọ na-azọ. Pete Obi bụ onye na-azọ ọkwa onyeisiala Naịjirịa na 'Labour Party'. Dịka Ugwummadu si kọwaa, amaokwu nke 225 (3) (b) nke iwu Naịjirịa kwuru na ""iwu medigere pati ọbụla ịnata maọbụ ịbụbata ego site na mba ofesi ma dowe (retain) ya bụ ego"". ""M﻿ana ya bụ iwu amachighị ""mmadụ nkịtị"" ịnata ego dị otu a, ọkachasị ma ọ bụrụ na ọ bụ ndị Naịjirịa bị n'ofesi tụtara ya bụ ego."" ""Ọ bụ pati ka ya bụ iwu na-agwa, ọ bụghị mmadụ"". Ugwummadu kọwara na ọ bụ eziokwu na iwu a ekwughị ma ọ bụ ndị Naịjirịa maọbụ ndị mba ọzọ, mana ya na-eche na ""ya bụ iwu agaghị akwụsị ndị Naịjirịa ịsonye na ihe a na-eme n'ala nna ha site na ịtụ ego kwadọ onye ọbụla ha chọrọ"". Ọ﻿ kọwara na ọ bụrụ na gọomentị kwụsị ndị dị Naịjirịa bi ofesi ịkwado onye ha chọrọ maka ọkwa onyeisiala, nke ahụ ga-abụ imegide ikike dịịrị ha dịka ọ dị n'akwụkwọ iwu ""African Charter of Human Rights"" nakwa akwụkwọ iwu Naịjirịa. O﻿ kwukwara na amaokwu 84 nke iwu ntuliaka bụ 'Electoral Act"" na Bekee kwuru na onye ọbụla dara iwu ahụ ga-akwụ nha nde naịra ise maọbụ onye ahụ agaa mkpọrọ. O nyekwara ikike gọomentị ịkpachị ya bụ ego ma taa pati ahụ ahụhụ ka o kwesiri. A﻿gummadu sị na ya che na iwu ahụ chọrọ ịgbochi ọnọdụ ebe ndị mba ofesi ga-eji ego na-eme ihe dị ha mma na Naịjirịa. Y﻿a bụ akwụkwọ iwu hikwara asaa n'anya wee kwuo na ya bụ iwu dị ire naanị mgbe pati ahụ kpachara anya ""dowe"" ya bụ ego. Ọ﻿ sị na iwu ekwughị ihe ga-eme ma ọ bụrụ na pati ahụ tinye ya bụ ego na ọrụ ozugbo ozugbo. A﻿gummadu kwuru na ọ bụrụ na ego mmadụ si mba ofesi nweta akarịghị ego ole iwu kwuru maka ịchụ nta vootu, na ya ahụghị nsogbu dị na ya. O﻿ kwuru na ""akwụkwọ iwu agbarụghị ihu maka ihe na-eme ugba maka na Peter Obi maọbụ Labour Pati ekwubeghị na ọ nwere ndị na akwụnye ha ụgwọ"". Ọ﻿ sị na ""crowd funding"" abụghị njọ n'akwụkwọ iwu ọgwụchaa ma ọ bụ ndị ndị abụghị ndị Naịjirịa tụtara ya bụ ego."	https://www.bbc.com/igbo/articles/cxwr08nw00ko
politics	Ụlọikpe ukwu n'Osun steeti anapụla Sineto Ademola Adeleke mmeri o meriri dịka onye nnọchite anya PDP na ntuliaka ime ụlọ	"Ụlọikpe ukwu dị na Ijebu-Jesa na Steeti Osun ekpebiela na ọ bụ Dotun Babayemi bụzị onye ga-anọchite anya PDP na ntụlịake nke ndị Gọvanọ nke steeti ahụ na-abịanụ. Ụbọchị Wenezde gara aga mgbe ọnwe Maachi dị n'ụbọchị asatọ ka ọgbara dị na PDP steeti ahụ butere ịme nchụlịaka ime ụlọ abuọ bụ nke mere ka Ademola Adeleke na Dotun Babayemi si n'otu Pati ahụ pụta dịka ndị ga-anọchite anya PDP na ndọrọndọrọ ọchịchị ndị gọvanọ steeti ahụ. Nke a mere ka Adedokun Ademola na mmadụ iri abụọ na itoolu (29) ndị ọzọ wepụ PDP na Inec ụlọikpe. Ọkaikpe nọ n'isi ya bụ okwu bụ Adeyinka Aderibigbe sị na ndị tụọrọ Babayemi akwụkwọ so usoro ụlọikpe kwuru na mkpebi ha kpebiri n'ụbọchị iri abụọ na abụọ nke ọnwa Nọvemba afọ 2021. Nke a mere ya bụ ụlọikpe jiri kpebie na ọ bụ Babyemi bụ onye meriri ntụlịka imeụlọ ahụ ma bụrụkwa onye ga-anọchite anya PDP mgbe aga eme ntuliaka Gọvanọ steetị ahụ. Rupiah Banda, aka chịburu mba Zambia alaala mmụọ. Banda dị afọ iri asatọ na ise (85) mgbe ọ nwụrụ n'ụbọchị Fraịde, 11 nke ọnwa Maachị 2022, rịara ọrịa kọlọn kansa ọtụtụ afọ tupu ọ nwụọ, dịka Andrew Banda nwa ya si gwa ndị ntaakụkọ AFP. Banda bụbu osote onyeisiala banyere oche ọchịchị mgbe ọrịa mkpọnwụ ahụ gburu Levy Mwanawasa bụ onyeisiala mgbe ahụ. Banda bụ onye nke anọ chịrị mba Zambia ka ha nwerechara onwe ha n'aka ndị Briten. Ọ chịrị afọ atọ - site n'afọ 2008 ruo 2011 - n'ihe bụ ọchịchị akụnụba obodo toro ọfụma mana ebubo mpụ na nrụrụaka juru. Ọ rụrụ ọtụtụ ụzọ, ụlọọgwụ nakwa ụlọakwụkwọ, nke ụfọdụ n'ime ha bụ ndị e bidoro ịrụ oge Mwanawasa nọ n'ọchịchị. N'agbanyeghi na akụnụba mba ahụ toro ọfụma n'oge ọchịchị ya, Banda azọtanwughi oche onyeisiala n'afọ 2011, dịka Michael Sata meriri ya. Mba India ekwuola na ha amaghị ama tụbanye ogbunigwe na mba Pakistan n'ụbọchị Wenezde, 9 nke ọnwa Maachị 2022. Ha kwuru na ọ bụ ""mmebi ngwa ọrụ"" oge a na-elekọta ya etu e si emebu, butere ọdachi a. Ha rịọrọ mgbaghara ma kwuo na ""ọ bụ ihe ịta ezigbo ụta"" nye ha, dịka ha kuturu ume ndụ na enweghi onye ogbunigwe ahụ tụgburu. Ndị agha mba Pakịstan kwuru na ""otu ihe na-efe oke ọsọ n'ikuku"" dara nso obodo Mian Channu dị na mpaghara ọwụwa anyanwụ mba ahụ, ma kwuo na ya bụ ihe tinyere ndị njem ụgbọelu n'ihe ize ndụ dịka o si n'ebe ha na-esi efefe gafere. Mba abụọ a nwere ngwaagha nuklia. N'ozi o ziputara na mịnịsta na-ahụ maka ndị agha n'India sị "" n'ụbọchị itoolu nke ọnwa Maachị ka ogbunigwe gbapụrụ mgbe a na-edozi ihe mebiri na ya. Gọoment India ehiwala oke kọmitii ga-etinye anya na ya bụ ihe mere"". Islamabad adọọla Delhi aka na ntị ka ụdịrị ihe ahụ ghara ịme ọzọ. Ya bụ ogbunigwe gbapụrụ si n'obodo Sirsa dị na steeti Haryana. Ndị agha Pakistan sị  na ya bụ ugbunigwe feruru ihe ruru kilometa 124 (maịlị 77) ma felie ihe ruru ""altitude"" 12,000 maọbụ 40,000 ft n'urukpuru tupu ọdaa na Pakistan. Ọnụ na-ekwuru ndị agha na Pakistan bụ Major-General Babar Iftikharon sị  ụbọchị Tọzde na ya bụ ogbunigwe fepụrụ tinyere ọtụtụ ụgbọelụ bụ ndị mmadụ nakwa ihe ndị ọzọ dị na elụ na ala na Pakistan nakwa India n'ụjọ. Ụbọchị Frịade ka mịnịsta na-ahụ maka mba ofesi ndị Pakistan sị na ha ekpesala ya bụ ihe n'aka ndị mba India. Ha gwakwara India ka ha mee ka ha mara ihe ha chọpụtara mgbe ha mechere nchọpụta ha."	https://www.bbc.com/igbo/afirika-60718893
business	House of Representatives: Gịnị mere ijeri dọla 7 CBN nyere ụlọakụ 14 n'afọ 2006?	"Ọ bụ gịnị mere  $7bn CBN nyere ụlọakụ 14 n'afọ 2006?', bụ ajụjụ ụlọomeiwu nta nke Naijria chọọrọ ka ndị o metụtara zaa ya. Ụlọakụ etiti nọrọ n'afọ 2006 tinye aka n'akpa ego Naịjirịa nwere na mba ọzọ were nye ụlọakụ iri na anọ na Naijịrịa nakwa ndị ogbo ha na mba ofesi iji kwalite ha. Mana afọ iri na atọ agala, o nweghị onye na-ekwu okwu maka nkwụghachị ego ndị ahụ. N'ụbọchị Tọzde, ndị omeiwu kwekọrịtara ma kpebie ịtinye ọnụ n'okwu a bụ nke Abubakar Ahmad nke APC (Gombe)kpalitere okwu ya. Ha nyere kọmịtị okwu ụlọakụ dị n'aka ntuziaka ịchọpụta  ọnọdụ e ji kesaa ego ahụ ma wetara ha ozi n'izu asatọ. Mana otu onye ọnụ na-eru n'okwu n'ihe gbasara  akụnaụba bụ ọkammụta Godwin Owoh kwuru na nnyocha ahụ ndị ụlọomeiwu chọọ ịmalite agaghị amịta mkpụrụ ọbụla n'ihi n'ọ bụ ịchụ oke ebe ụlọ ya na-agba ọkụ. ""Ihe e mere bụ na e nyere ụlọakụ isonye na ndị na-ahazị akụ Naijiria nke bụ ihe naanị ụlọakụ mba ofesi na-emebụ ma sonye nerite uru nke ọbụbu ụlọakụ mba ndị ọzọ na-erite."" Nnyocha ọ ga-apụtara gịnị? Owoh kwuru na nnyocha ahụ agaghị amịta mkpụrụ ọbụla n'ihi na ụlọomeiwu enweghị ikike inweta akwụkwọ etu ụlọakụ-etiti si eme ego(Financial Report) bụ ihe e kwesịrị ịgbado ụkwụ were eme nnyocha. Ọ gara n'ihu kwuo na ọ bụ kwa oge ka ụlọomeiwu na-ebulite okwu ahụ kwa ụlọomeiwu ọhụrụ ọbụla na enweghị ihe ha kwutere na ya. Ihe ndị ị kwesiri ịma maka ego CBN tinyere n'ụlọakụ 14:"	https://www.bbc.com/igbo/media-50333318
religion	Ihe mere m ji jiri ọja eto Chineke - Fada Chiadika Okolie	Ọja so na njirimara egwu Igbo. A na-adị ahụkarị ya ka ihe eji agọ mmụọ makana ọ na abụkarị ihe na-eso n'egwu mmọnwụ nakwa ihe eji eto dike. Mana, Fada Chiadika Okolie bụ ogbu ọja ma bụrụkwa onye ukọchukwu na ụka Katọlịk. Ọ na-agba mbọ ịhụ na akwụsịrị ịhụ ọja dịka ihe ọgọ mmụọ. Fada Okolie na-egbukarị ọja ya n'ime ụlọ ụka ma ya na-aka ụka. Ọ na-ejikwa ya eti mmọnwụ. Na mkparịtaụka, ọ kowara BBC Igbo ije ha na ihe mere ejizi eti mmọnwụ n'ụka. Ndị mere ihe onyonyo a: Chiemela Peter na Ikechukwu Kalu. Akụkọ ga-amasị gị:	https://www.bbc.com/igbo/afirika-52430290
sports	Nigeria vs Lesotho: Super Eagles sị ka ha foo Agụiyi ndị Lesotho ajị	Super Eagles nke Naịjirịa pịara Aguiyi ndị Lesotho ụtalị ka ụmụaka mgbe ha zutere n'asọmpi itozuoke Iko Mba Afrịka nke afọ 2021. N'agbanyeghi na Aguiyi Lesotho bu ụzọ taa Naịjirịa arụ sịte na goolu Masoabi Nkoto nyere na nkeji 11. Super Eagles tetara n'ụra mgbe Alex Iwobi sara goolu ahụ na nkeji 26. Tupu Lesotho amara ihe na-eme Naịjirịa malitere pịawa ha ụtalị na nkeji 28, mgbe Samuel Chukwueze nyere goolu ọzọ. Ka a na-ekwu nke a na-ekwu, Victor Osimhen zakwara aha na goolu abụọ ndị o nyere na nkeji 75 na 85. Dịka ọ fọrọ tịkọm tịkọm ole ka e gbuchie bọọlụ, Chidozie Awaziem kpọrọ ụkwụ ọcha wụnye goolu na neetị ndị Naịjirịa. N'ikpeazụ Naịjirịa ji ọkpụ goolu anọ asatara abụọ merie Lesotho. Ọkparaeze Andrew agọrọla aka ya Okparaeze  Andrew bụ nwa atọ nke ezenwaanyị Elizabeth mba Briten ekwuola na o nweghi ncheta maka ịwakpo otu nwaanyị onye mba Amerịka. Nwaanyị ahụ enyere aha ya dịka Virginia Guiffre boro ọkparaeze Andrew na ọ wakporo ya mgbe ọ dị afọ iri na asaa. Mgbe BBC gbara ya ajụjụ ọnụ, Andrew kọwara na ụbọchị nwaanyị ahụ kwuru na ọ wakporo ya, na ya na ezinaụlọ ya nọ na be ya na-ezuike. O kọwara na o nweghi eziokwu dị n'akụkọ nwaanyị ahụ na-akọ maka mwakpo. Taa bụ ụbọchị Inec ga-agụpụta mpụtara ntụliaka ọkwa gọvanọ emere na steeti Kogi na Bayelsa. Onyeisi ụlọọrụ Inec bụ Festus Okoye ekwuola na ntuliaka ụbọchị satode gara ọfụma nakwa na ọgbaghara dara n'agbanyeghi ihe niile ha nwara. Okoye kwukwara na enwereike ịkagbu mpụtara vootu n'ebe enwere akụkọ ịzụ igbe vootu nakwa ịchụsasị ndị mmadụ. Gwunye nu na BBC Igbo iji nụ akụkọ ndị ka o si dị ọkụ. A kụpụla Federer na ATP Stefano Tsitsipas akụpụla Roger Federer n'ihe ịtụ anya n'asọmpị ATP  nke na-aga ugbua na mba Briten. Nke a pụtara na Tsitsipas ga-ezute Dominic Thiem n'asọmpị  ikpeazụ nke ATP.	https://www.bbc.com/igbo/afirika-50450368
entertainment	Jonet Makeover: Nwaada ji ntecha jikọọ Buhari, Tiwa Savage na Pete Edochie ọnụ	Ebube Jane Richard dị naanị afọ iri abụọ na atọ (23) mana o sebala aha ya n'obi ndị mmadụ. Ebube sere foto Chadwick Boseman bụ ome ejije na Hollywood ọrịa kansa gburu, tinye ya n'ịntanetị na-amaghị na ọ ga-enwuru ọkụ. Nke a butere anya ndị mmadụ n'ihe ọ na-eme, nke bụ iji ihe ntecha Bekee kpọrọ Makeup agbanwe ihu nke ya ka ọ dị ka ihu ndị a ma ama. O seela ndị gụnyere Onyeisiala Muhammadu Buhari, ome ejije Pete Edochie, otiegwu Tiwa Savage nakwa Phyno. Kedụ etu o si mụta ya? Ebube kwuru na ọ bụ oge e mechiri obodo iji gbochie mkpamkpa ọrịa coronavirus na-akpa ka o jiri malite iji ntecha agbanwe ihu ya etu a, na ọ naghị emebu ya mbụ. Ọ kọwara ebe ga-amasị ha ịhụ onwe ya n'ọdịnihu. Gee ihe o kwuru n'uju ebe a: Onye mere akụkọ a bụ Nnamdi Agbanelo.	https://www.bbc.com/igbo/afirika-54277134
business	World Bank: Anambra bụ ọkacha na mwulite obodo -	Akụkọ dị mkpa n'ụtụtụ a: Ụlọakụ mbaụwa bụ World Bank ekwuola na Anambara steeti bụ ndị mbụ n'ọrụ mwulite obodo n'afọ 2017 n'ime steeti dị mpaghara ọwụwanyanwụ nke ụlọakụ ahụ na-akwado. Direktọ ụlọakụ a na Naịjirịa bụ Rachid Benmessaou kwuputara nke a n'ụlọ gọomenti Anamara Steeti dị n'Awka n'ụbọchi Tuusde gara aga. Otu jikọtara ndị ọrụ na Naịjirịa bụ NLC agbala isi akwara na ha ga-agba abụbọ ọrụ dịka mkparịtaụka ha na gọọmenti amịtaghị mkpụrụ ọbụla na ụbọchị Wenezde. Onyeisi ndị otu a bụ Ayuba Wabba kwuru na gọọmenti ka na-adọla aka elekere azụ n'itinye ọnụ n'okwu ụgwọ opekatampe ndị ọrụ. Onyeisiala mba Amerịka bụ Donald Trump ekwuola na ọ dịghị ya ọkụ ọkụ ime ka Nọt Korịa kpochapụ ngwaagha nuklịa ha kama na mmachi a machiri mba ahụ ka dị ire. Trump kwuru nke a ụnyaahụ n'ọgbakọ otu United Nation nke na-aga n'ihu na New York. Chelsea si n'azụ were ọkpụ goolu abụọ asatara otu merie Liverpool iji gbapụ ha n'asọmpi Iko Carabao. N'otu aka ahụ Leganes ji ọkpụ abụọ asatara otu merie Barcelona ebe Sevilla ji ọkpụ goolu atọ chara acha merie Real Madrid n'asọmpi La Liga.	https://www.bbc.com/igbo/afirika-45663510
politics	A﻿tiku Abubakar ọ nọ n'ute ọrịa? Lee ihe anyị ma	"O﻿tu n'ime ndị ozi Atiku Abubakar bụ onye ji ọkọlọtọ Peoples Democratic Party azọ ọkwa onyeisiala Naịjirịa na 2023 bụ Muhamed Sanusi Hassan ekwuola na ọnweghị ihe na-eme onyeisi ya bụ Atiku dịka Femi Fani Kayode dere n'akara Twitter nakwa Facebook ya. Fani-K﻿ayode sị na sị na anya ajụ buru Atiku ma ọ daa n'ọdọụgbọelu dị n'Abuja mgbe o si Kaduna steeti lọta. N'ebubo ahụ, F﻿ani-Kayode kwuru na mgbe ha nọ n'ụgbọelụ ka Atiku na-ekwu na oke isi na-awa ya. Ọ﻿ sị na ngwangwa ha ruru Abụja ka ndị otu ya fepuru ya ka ọ gaa Fransị maka ọgwụgwọ. A﻿tiku na ndị isi ndọrọndọrọ ndị ọzọ gara Kaduna maka ọgbakọ achụmnta vootu nke dị okenye mpaghara ugwu Naịjirịa bụ 'Northern Elders Forum' haziri. Sanusi Hassan bụ onye mgbasaozi Atiku na sosha midia gwara BBC nke a n'ekwentị n'ụtụtụ bụ Wenezde. Ọ﻿ sị na, ""Femi Fani-Kayode abụghị onye anyị ga-eji okwu ya kpọrọ ihe,  ọ bụ ihe doro onye ọbụla anya"". H﻿assan sị na nke bụ eziokwu bụ na Atiku si Kaduna bata Abuja ma sizie ebe ahụ gawa mba Fransị ozugbo maka mkparịtaụka ya na ndị ọzọ na ndị ntaakụkọ nwere. B﻿BC gwara ya ka ọ zitere anyị ihe onyonyo Atiku ebe ọ gwara ndị Naịjirịa na ahụ dị ya mma. M﻿ana Hassan sị na ""nke ahụ abaghị uru maka na ọ bụ onye ahụ adịghị na-ekwu na ahụ dị ya"".. O﻿ kwukwara na ndị otu ziputara foto ebe Atiku na ndị mmadụ nọ iji gosi na ahụ dị ya mma. Ọ﻿ sị ndị mmadụ egekwala ndị otu PDP ntị maka ihe ọ kpọrọ mmegharị anya ha na-emeghari ndị mmadụ. B﻿BC Igbo ka na-agba mbọ ịnụta n'ọnụ Fani-Kayode ebe o si nwete akụkọ na ahụ adịghị Atiku Abubakar."	https://www.bbc.com/igbo/articles/cg3nq95z00zo
health	Sleeping habit: Nrọ ọjọọ a ga-egbochinwu ụjọ ma mmadụ mụrụ anya?	"Ọ bụrụ na ị rọrọ nrọ ọjọọ n'abalị foro taa, o nwere ike ịbụ ezigbo ihe. Nke a bụ makana ndị nchọpụta ekwuola na nrọ ọjọọ na-eme ka ụjọ belata n'ahụ gị mgbe ị tetara n'ụra. Ndị nchọputa a nọ na mba Swizaland na Amerịka nyochara etu ụbụrụ mmadụ si anabata nrọ dị iche iche. Ha chọpụtara na nrọ ọjọ na-akwalite etu ụbụrụ mmadụ si anabata ihe ụjọ ma onye ahụ mụrụ anya. Mana ha chọpụtara na nrọ na-eyi oke egwu a kpọrọ ""nightmares"" na Bekee, na-emetụta mmadụ n'ụzọ na-adịghị mma. Dọkita na-ahụ maka ụbụrụ na mahadum nke Geneva, Mahadum nke ụlọọgwụ Geneva dị na Swizaland nakwa mahadum Wisconsin dị n'Amerịka, na-ekwu na e nwereike iji nrọ gwọọ ọrịa nchekasị. Nchọpụta a gụnyere ịma ma nrọ maọbụ oke ajọ nrọ enwere uru ọ baara mmadụ ma ncha. Mpụtara ya, nke e tinyere na ngalaba 'Human Brain Mapping' gosiri na ajọ nrọ na-enyere ndị mmadụ aka ka ha nabata ihe ụjọ na-eme na ndụ ha. Ka ajọ nrọ na-abawanye, ka ikike ibelata ụjọ na-abawanye n'akụkụ ụbụrụ na-ahazi etu mmadụ si anabata ụjọ. Nke a gosiri na nrọ ọjọọ na-akwado ndị na-arọ ya maka etu esi agbanarị ụjọ ma ha teta n'ụra. Mana nrọ ahụ jiri oke ajọ ụjọ bịa, o nwereike imebi ihe na ndụ mmadụ dịka Lampros Perogamvros onye nchọpụta na mahadum Geneva si kwuputa. Ihe nkiri a ga-amasị gị:"	https://www.bbc.com/igbo/afirika-50619961
business	Street Hawking in Nigeria: 'Ihe m na-agabiga dịka onye na-ebugharị ahịa'	Ụfọdụ ndị na-ere ihe n'okporoụzọ nwere olileanya iji uru ahịa ha eme ihe ga-enyere ndụ ha aka, mana ọ na-ezu? Emmanuel Ejem bụ onye Ebonyi steeti na-ere ahịa n'ụzọ dị na Legọs, gwara BBC Igbo ihe ha na-agabiga ịhụ na ha retere ahịa. Ejem kwukwara na olileanya ya bụ ịgụ akwụkwọ ma kwụrụ n'ụkwụ nke ya. O kwuru ego ole ọ na-enweta ụbọchị ihe dị mma ma mgbe ọ na-adịghị. Akụkọ ndị ga-amasị gị:	https://www.bbc.com/igbo/afirika-49021372
sports	Leicester City vs Newcastle United: Newcastle United siri bọọlụ bọọlụ taa n'ọgbọegwuregwu	Newcastle United gara ọrịrị na King Power statuim taa ebe Leicester City ji ọkpụrụkpụ goolu ise asataghị ihe meere ha ọjị. Nwaafọ Igbo bụ Wilfried Ndidi sokwa gbaa aka ahịa taa. Nke a bụ ugboro anọ Newcastle United achịtaghị aja n'asọmpi kemgbe amiltere Premia Lig nke afọ a. Mbọ niile ha gbara lara ha n'iyi nke bụ na ha gbatakwuru akwụkwọ mmeemmee nke mere ka achụpụ Isaac Hayden ebe ọ na esi ọnwụ ịnye goolu na nkeji nke 43. Mgbe ahụ ka ịhe bidoziri tawara Newcastle nke bụ akpụ maka na ha dịzị mmadụ iri agba ya bụ bọolụ. N'otu aka ahụ ka e sị nyekwa onye otu ha ọzọ bụ Fabian Schar akwụkwọ nke ịdọ aka na ntị na nkeji 88 mgbe egwuregwu ahụ chọwara ịgwụ. Ricardo Perira nke Leicester City ji nkeji iri na isii gbaa aka ahịa ụtụtụ mgbe ọ kpara ọtụtụ mmadụ n'otu ahịrị were tinye ya bụ bọọlụ na mmpịọ New castle. Jamie Vardy tinyere goolu abụọ na nkeji 54 nakwa nkeji 64 ka a lọtachara ezumike. Paul Dummett nke Leicester zakwara aha ya na nkeji 57. Mana nwaafọ Igbo bụ Wilfred Ndidi ji goolu nke ịkpeazụ meere Newcastle mmezi na nkeji 90 ka asọmpi ahụ kụụrụ ọnụ.	https://www.bbc.com/igbo/egwuregwu-49872912
entertainment	DMX death: Ọma mbem ritere nturugo zuru ka emee	"DMX bụ otu onye kachasị kpa ike n'ịma mbem mba Amerịka n'afọ ndị 1990 na 2000. Ọ bụkwa onye mbụ kemgbe ụwa ọbaegwu ise ya ruru ọkwa mbụ na ngụkọ egwu 'Billboard chart' nke mba Amerịka. O rere ọbaegwu nde iri na anọ na mba ahụ, rite nhọpụta Grammy atọ ma na-emekwa ọfụma n'ime ihe ejije. Ihe bụ ike ya bụ etu o si eme ka egwu ya ree ahịa ma na-edebekwa onwe ya ka o si dị. Mana DMX karịrị otiegwu ahụ a ma ọfụma, egwu ya mgbe ụfodụ na-ekwu maka ọchịchọ nke mmụọ nakwa ahụhụ dị n'itopute n'ogbe. Dịka afọ na aghọrọ afọ, egwu ya nakwa agbanwe ịgosi ihe ndị ọ na-agabiga na ndụ ya gụnyere ịṅụ ọgwụ ike, mwuchi n'aka ndị uweojii, ịga ụlọ mkpọrọ, ịga ụlọ nhicha nakwa ihe dị icheiche metụtara ọgwụ ike, itigbu mmadụ, imegbu anụmanụ nakwa ịgbanarị ụgwọ ụtụ isi. Na mkparịtaụka o nwere n'igwe Podcast 'People's Party' ọma mbem ibe ya bụ Talib Kweli, DMX kọwara etu ịṅụ ọgwụ ike ya si bido n'afọ iri na anọ mgbe otu nwoke ọ tụkwasịrị obi dị afọ iri atọ nyere ya Igbo etinyere 'crack coacaine' n'ime ya. ""Nwoke ahụ kpọbatara m n'ihe kachasị dị m mkpa bụ egwu mana o kere anyị Igbo"" ka o kwuru. ""E mechara m chọpụta na o tinyere crack na Igbo ahụ. Gịnị mere iji mee ya nwata? Ọ dị afọ iri atọ ma mara na m tụkwasịrị ya obi. Gịnị ka ị ga-eji mee ya onye na-elegaara gị anya?"" DMX ka amụrụ Earl Simmons n'ọnwa Disemba afọ 1970 na Mount Vernon na New York ebe o toro. Mgbe ọ dị na nwata, ọ na-ebigharị n'ụlọ enyemaka ndị nweghi nne na nna nakwa mpiogharị n'aka ndị nchekwa. Anwụchikwara ya n'afọ iri na ise nke o ji gụ egwu ntule ahụhụ dị n'ibi ndụ 'ghetto' dịka o si kpọ ya. DMX mụtara etu e si anabata nkita ndị enweghi obibi ma jidesie ha ike. O dekwara aha nkịta ya ọ hụrụ n'anya akpọrọ 'Boomer' n'azụ ya mgbe ụgbọala kuturu ya. O jikwa ihe gbasara nkịta etiegwu ya dịka o tiputere ""Get At me Dog"" n'afọ 1998. ""Ihe ọ gabigara na ndụ ya jogburu onwe ya"" ka onye ọkaiwu ya bụ Murray Richman kwuru mgbe ahụ. ""Anụla m ihe ọjọọ mana anụbeghị m nke jọrọ njọ dịka etu a."" DMX chọpụtara nzọpụta ya n'egwu 'Hip-hop', o bidoro dịka DJ ma bidozie mawa mbem dịka o si na DMX ịgba bekee nweta aha ya. Ambeghị ya mgbe o binyere aka n'akwụkwọ Columbia Records n'afọ 1992, o nweghi onye nyere ya aka dịka egwu mbụ ya ""Born Loser"" achịtaghị aja. DMX kwuputara obi mgbu ya maka ihe ọ na-agabiga n'aka ndị Record ahụ nke mere na ha nyere ya ohere ịgbaka akwụkwọ jikọrọ ha. Ọ malitere ịrụpụta ọrụ aka ya n'ịgụrụ ndị ọzọ egwu nke gụnyere LL Cool J - 4,3,2,1 nakwa '24 Hours to Live' nke Mase. Ọ mechara tipute 'It's Dark and Hell is Hot' nke mere ka ejiri ya maa atụ dịka ọma mbem ọzọ bụ Tupac Shakur. ""Ọ dị m ka ọha mmadu adịla njikere ị mata ihe"" bụ ihe echeere na ọ gwara Def Jam Records n'afọ 1998. Ya mere m ga-eji bawanye n'ihi na o nweghi ihe ọzọ m nwereike ịme!"" O teghi aka nke a mechara, eboo ya ebubo mwakpo nwaanyị n'ike mana ihe akaebe gbapụtara ya. O mechara sonye n'ihe onyonyo mbụ ya bụ Belly nke Hype Williams rụpụtara nakwa nke ndị mmadụ katọrọ maka oke tigbuo zogbuo dị na ya. DMX ugbua ahụ na-arụzi ọrụ n'ọbaegwu nke abụọ ya Flesh of my Flesh, Blood of my Blood. O gosiri foto ebe ọma mbem ahụ nọ ọbara ju ya ahụ. N'agbanyeghị nke a, ndị nso ya  kwagara egwu ahụ n'ọkwa nke mbụ na ngụkọ egwu. ""X bụ ajọ mmadụ. Ọ bụghị onye mbụ, ọ bụ etu ndị ụlọntaakụkọ si egosi m"" ka o kwuru. ""O teela aka m na-ekwu ụdịrị mmadụ m bụ nakwa omume m nwere. Mana ugbua, ọ dịghị zị m ka o nwere ihe dị iche. A bụ m Earl mgbe mụ na ụmụ m nọ. Ihu ụmụ na-eme m"" Ọ ma mbe m ahụ nwere ụmụaka 15 n'aka nwaanyị dị icheiche. Ọ lụrụ Tashera Simmons n'afọ 1999, ha nọrọ afọ iri na otu ma ka bụrụ enyi. N'afọ 2016, ọ daara mgbe ọṅụfere ọgwụ ike oke n'ọdọ ụgbọala dị na New York. Ọ laghchitere mgbe onye ọrụ ahụike gbara ọgwụ tụgharịrị ọrụ ọjọọ Heroin na-arụ n'ahụ mmadụ. N'afọ ọzọ na-abịa, ọ kagburu ọtụtụ mmemme egwu ya iji ga n'ụlọ nhicha ọgwụ ike. ""Ọ dị mkpa ya ịwere ọtụtụ oge chekwaa ahụike ya ka o nweike bụrụ ezi nna, ezi enyi na otiegwu"" ka onye na-elekọta ya bu Pat Gallo kwuru. Akpụpụrụ ya ụlọikpe maka mgbalahụ ụgwọ ụtụ isi n'afọ 2018 dịka o ji gọọmentị nde dọlla iri na asaa site n'ego o kpatara n'afọ 2002 na 2005. O depụtekwaghị maka ụgwọ ụtụ isi ya site n'afọ 2010 rue 2015. Otu ọkaikpe kpọrọ mgbalahụ ụgwọ ụtụ isi ya ""atụghị egwu chaachaa"" ma tụbaa ya na nga ihe ruru otu afọ. Dịka ọ pụtara n'afọ 2019, DMX laghachiri ụlọ nhicha ọgwụ ike. Na mkparịtaụka ya na Talib Kweli, o kwuru na ọ mụtala na ọ dịịrị ya mkpa ịmepe ọnụ ya maka nsogbu ya ma natakwa enyemaka mgbe ọ chọrọ ya. ""A mụtara m na a ga m enyocha ihe nile na-esogbu m"" ka o kwuru. ""E nweghi m onye m na-akọburu...na ebe anyị bi o nweghi onye chọrọ ịnụ ụdịrị ihe ahụ"". ""Ị kwuo maka nsogbu gị, ndị mmadụ echee na ịbụghịzi nwoke kama na ọ bụ otu ihe kachasị gosi obiike ị ga-eme"" ka o kwuru. Ugbua, ndị mmadụ na-eru ya uju maka ozi ọnwụ ya na Twitter, Facebook na n'Instagram."	https://www.bbc.com/igbo/afirika-56680941
politics	2023 Nigerian presidential election: Ụfọdụ ihe Rotimi Amaechi kwuru ọ ga-eme ma ọ zọta ọkwa onyeisiala 2023	"Rotimi Chibuike Amaechi bụ minista njem Naịjirịa ekwupụtala mmasị ya ịzọ ọkwa ọchịchị  dịka onyeisiala Naijria na ntuliaka 2023. Amaechi onye nọ n'otu pati 'All Progressives Congress' (APC) ga-azọ ọkwa n'okpuru pati ahụ nke bụ pati onyeisiala Muhammadu Buhari nọ. Nke a ga-abụ onye minista mbụ n'agba ọchịchị onyeisiala Buhari na-ekwupụtala mmasị ya ịnapụ onyeisiala ọkwa oche ya n'afọ 2023. Amaechi, , onye bụ aka chịbụru Rịvas steeti, kwupụtara mmasị ya n'ụbọchị Satọde bụ ụbọchị itolu nke ọnwa Eprel n'amaegwuregwu nke Adokiye Amiesimaka Stadium dị na Pọtakọtụ mgbe ndị patị APC na-eme emume inye  eleke. N'ozi ya n'emume ahụ ọ sịrị: ""A kwụ m ebe a ịgwa ọha mmasị m ịzọ ọkwa onyeisiala nakwa idebanye aha m maka ịzọ ọkwa onyeisiala Naijirịa"". Amaechi. dịka ihe  onyonye na-efegharị na soshal midia  gosiri, nọrọ n;emume ahụ  jiri ọsọ gbagharị ma megharị ahụ n'amaegwuregwu ahụ iji gosi  na  ọ gbasiri ike ịrụ ọrụ dịka onyeisiala. Ndị APC ọzọ nwere agba nọ n'emume a e mere n'ụbọchị Satọde bụ Adams Oshiomhole, Victor Giadom, Sịnatọ Ali Ndume. Amaechi esonyela ndị APC ọzọ dịka Bola Tinubu, Gọvanọ Yahya Bello na ndị ọzọ n'ịzọ ọkwa. Chetakwa na onye bụ gọvanọ Rịvas steeti ugbua bụ Ezenwo Nyesom Wike nke otu patị People's Democratic Party (Pati) kwupụtara mmasị ya ịzọ ọkwa oche a. Mkwupụta mmasị a so n'okwu akpụ n'ọnụ ugbua dịka na nso nso a, otu pati APC kwuru na ha ga-enye ndị ndida Naịjirịa ohere ịchị na ntuliaka nke 2023. Amaechi si n'akụkụ ndida ndida Naịjirịa bụ Rivas steeti bụ steeti so na steeti ndị na-emepụta mmanụ agbidi Naịjirịa bụ isi akụnụba Naịjirịa. Dịka ima, Amaechi banyere ọrụ ndọrọndọrọ ọchịchị kemgbe ebe afọ 1992. Ugbua, ọ dị afọ 56. Chibuike Rotimi Amaechi bụ minista njem Naịjirịa ma bụrukwa aka chịbụrụ Rịvas steeti. A mụrụya n'obodo Ubima dị n'okpuruọchịchị Ikwere dị na Rịvas steeti n'ụbọchị 27 nke ọnwa Mee, 1965. Nna ya onye larala mmụọ bụ Fidelis Amaechi ebe nne ya bụ Mary Amaechi. Ọ gụrụ akwụkwọ Prịamarị ya n'ụlọakwụkwọ  St. Theresa site n'afọ 1970 ruo afọ 1976. Ọ gụchara akwụkwọ Sekọndịrị ya n'afọ 1982 n'ụlọakwụkwọ Government Secondary School Okolobiri. Ọ natara ọzụzụ na ngalaba ihe gbasara asụsụ Beekee na mahadum  Port Harcourt bido n'afọ 1983 ruo afọ 1987. Na mahadum ahụ ka mmasị ya n'ihe gbasara ndọrọndọrọ ọchịchị nọ malite dịka o so otu ndị ndọrọndọrọ nke ụmụakwụkwọ mahadum ma mecha bụrụ onyeisi otu na-ahụ maka ụmụakwụkwọ mahadum na steeti ahụ bụ National Union of Rivers State Students. Mgbe o fechara ala nna ya site n'atụmatụ National Youth Service n'afọ 1988, o malitere ịrụ ọrụ na amo Clinics and Hospital Ltd bụ ụlọọrụ aka chịbụru Rịvas steeti bụ Peter Odili. N'ụlọọrụ ahụ, ọrụrụ ọrụ dịka onye na-ahụ maka mgbasa ozi tupu ọ banye ọrụ ndọrọndọrọ ọchịchị nke gọọmentị dịka onye odeakwụkwọ otu National Republican Convention nke okpuruọchịchị Ikwere dị na Rịvas steeti. Bido n'afọ 1992 ruo afọ 1994 Amaechi rụrụ ọrụ dịka onye enyemaka pụrụiche n'okpuru osote gọvanọ Rịvas steeti n'oge ọchịchị gọvanọ Rufus Ada George. Ọ nọ n'isi ọchịchị ụlọọrụ West Africa Glass Industry na Risonpalm Nigeria Limited. N'afọ 1996, o sonyere otu pati Democratic Party of Nigeria (DPN)  ma bụrụ odeakwụkwọ onye na-elekọta patị ahụ na Rịvas steeti. N'ebe afọ 1999 mgbe ndị nkiti nwetere ikike ọchịchị na Naịjirịa, Amaechi nọzị na patị People Democratic Party (PDP) ebe ahọpụtara ya iso rụọ ọrụ na ụlọomiwe steeti ahụ dịka onye nnọchịteanya  Ikwere Constituency. Ọkwa rigoro n'ụlọomeiwu ahụ dịka ọ mechara bụrụ onyeisi ụlọomeiwu nke Rịvas steeti site n'afọ 1999 ruọ afọ 2007. Amaechi chịrị Rịvas steeti dịka Gọvanọ site n'afọ 2007 ruo afọ 2015. N'afọ 2015, e mere ya onyeisi oche otu achụmnta vootu onyeisi ala Muhammadu Buhari. Ọ rụrụ ọrụ site n'afọ 2015 ruo afọ 2019 tupu onyeisiala Buhari ahọpụta ya dịka Minista njem Naịjirịa n'afọ 2019. Ọ ka nọ n'ọkwa nhọpụta dịka o zipụtara ozi mmasị ịzọ ọkwa onyeisiala Naịjịrịa taa bụ ụbọchị itolu nke ọnwa Eprel, 2022. Naanị ihe abụọ ji ya ị garụ n'isi mmasị ya a ugbua. Nke mbụ bụ otu pati ya bụ APC iyi ya ikike ịzọchịtere ha ọkwa a n'afọ 2023. Nke abụọ bụ ya ịnwe ike chụta nta vootu ndị Naịjirịa na ntuliaka onyeisiala nke 2023. Site n'ozi Amaechi ziri n'emumu ụka eleke a ndị APC mere nakwa nke ọ gara n'ihu zịpụta na soshal midia ya, lee ihe ndị dị mkpa o kwuru"	https://www.bbc.com/igbo/afirika-61053167
sports	Chelsea vs Man City: A gwọọla Chelsea ka nkwọbi e ji tụọrọ afọ ọhụrụ aja	Manchester City ji ọkpụ goolu atọ chara acha asatara otu tie Chelsea ihe n'ihu nne ha na Stamford Bridge dịka agụụ si eti nwata. Man City malitere ịpịa Chelsea ụtalị mmọnwụ a na nkeji 18' mgbe Ilkay Gundogan nyere goolu mbụ ha. Ka asọmpi a na-aga n'ihu, Chelsea chere na Man City bịara ịchị ọchị mana e nyere ha goolu nke abụọ na nkeji 21' site n'aka Phil Foden. Mgbe chi nọzi bọọ Chelsea n'anya bụ mgbe Kevin De Bruyne mezuru ya goolu atọ na nkeji 34' Chelsea malitere na-esi ọnwụ ka nwa mkpị a chọrọ iji agwọ nkwọbị mana Man City kwechiri. Mana dịka ọ fọrọ tịkọm tịkọm ka e gbuchie bọọlụ, Chelsea siri ọnwụ nyete otu goolu site n'aka Callum Hudson-Odoi. Ugbua Chelsea nọ n'ogogo asatọ na ebe Manchester City nọzi n'ogogo ise nke tebụlụ Premier League. Ihe ndị mmadụ na-ekwu maka mmeri a As a Boss sị na a na-asụ Chelsea ka akpụ Illy One sị na lee ka ọnọdụ Stamford Bridge dị ugbua.	https://www.bbc.com/igbo/egwuregwu-55525024
entertainment	Christmas Message: Lee ka ndị a ma ama sị agba Ekeresimesi	Igba egwu, okwu ọma nakwa ejije ka ndị ama ama ji sị ndị mmadụ ekeresimesi ọma n'ihe nkiri a. Kirie ya ma gwa anyị ka obi dị gị.	https://www.bbc.com/igbo/afirika-50873635
religion	RCCG Prayer Walk: Adeboye na ụka RCCG na-eme ngagharịiwe maka nchekwa	Onyeisi ụka 'Redeemed Christain Church of God' bụ Enoch Adeboye du ndị ụka na-eme ngaghariwe na Naịjirịa niile maka ọnọdụ nchekwa. Ọ sị ka ndị otu soro na njem ekpere nke ndị jikọtara ụka Kraịst bụ CAN n'ịchafụ hiwere n'ihi ogbugbu a na-egbu ndị otu ha na Naịjirịa. Osote onyeisi ụka a bụ Funso Odesola sị na parishi dị 25000 na Naịjirịa ga-eso mee ya bụ ngagharịiwe. Ngagharịiwe a na-abịa dịka onyeisi ụka Katọlik na Naịjirịa bụ Bishọp Hassan Mathew Kukah kwupụtara ogbugbu otu nwata akwụkwọ Semịnarị. Nwata a bụ Michael Nnadi, onye gbara afọ iri na asatọ so n'ụmụakwụkwọ anọ a tọọrọ na Kaduna n'ọnwa Jenụwarị afọ 2020. E mechara gbuo ya na otu nwaanyị ma tọhapụ ụmụakwụkwọ atọ ndị ọzọ. Cheta na ndị ụka Katọlik mekwara ngagharịiwe maka ogbugbu ndị ụkọchukwu ha n'ọnwa Mee afọ 2018, Ọtụtụ ndị mmadụ na-abatara atụmatụ a nke ha gosiri na soshal midia; Anwụchiela onye chọrọ ịtụ ogbunigwe n'ụlọụka 'Winners Chapel' Aka ndị uweojii akparala otu onye chọrọ ịtụ ogbunigwe n'ụlọụka na Kaduna n'ụbọchị Sọnde. Ọnụ na-ekwuru ndị uweojii na Kaduna gwara BBC na aha nwoke ahụ bụ Nathaniel Samuel. O kwuru na amatabeghị ma nwoke ahụ ọ bụ onye ụka 'Winners Chapel' ka o si esi bịa. Mana nnyocha ka na-aga n'ihu iji chọpụtachaa etu ya bụ ihe si mee. Ụgbọelu a ị hụrụ ebe a bụ nke osote onyeisiala bụ Yemi Osinbajo sị na ya ripụta otu afọ gara aga mgbe ọ dara kụjaa na Kabba. Osinbajo na-aga njem ịchụ nta vootu na Kogi mgbe ya bụ ihe mberede mere. Ọ tụụrụ Chineke mmamma maka ịme ka ya na ndị otu ya bụrụ ndị dị ndụ n'ala ndị dị ndụ taa. Ọtụtụ ndị mmadụ na-ezitere Osinbajo ozi iji soro ya kelee Chineke maka ịzọpụta ya na ndị ọrụ ya n'ihe mberede ahụ gaara ịta isi ha. Ka o ji ọkara gafee elekere iri na abụọ nke ehihie ụbọchị Sọnde, ọkụ malitere ịgba ụlọọrụ ndị Independent National Electoral Commission (Inec) nke dị na Ogidi n'ime okpuruọchịchị Idemili Nọt dị n'Anambra steeti. Ọnụ na-ekwuru ndị uweojii bụ Haruna Mohammed mere ka anyị mata na ya bụ ọkụ malitere n'ọhịa dị n'akụkụ ụlọ ahụ were bata. Ebe ndị ọrụọkụ gbaliri ike ha ịgbanyụ ya bụ ọkụ, ndị uweojii egbochiela ogige ahụ maka ndị ohi na ndị ekperima dịka ha na-etinye anya n'ihe kpatara ya bụ ọkụ. BBC gbaliri inwete onyeisioche Inec n'Anambra bụ Nkwa Orji, mana ọ zaghị ekwenti ya. Nnụ kwuru nnụ igwurube na-eyi ndị mmadụ egwu ugbua na mba dị icheiche na mpaghara ọwụwa anyanwụ Afrịka site n'ịtakasị ihe ha kọrọ n'ubi. Mba ebe igwurube ndị a na-akpa ike gunyere Somalịa, Ethiopia na Kenya, mana ọ bụ na Somalia ka ọ ka njọ. Otu mba ụwa bụ UN kwuru na igwurube a ga-enye mba 20 nsogbu. Novak Djokovic emeriela Dominic Thiem iji turu ugo n'asọmpi tennis Australian Open nke afọ 2020. Mmeri a mere ka Djokovic gbagote n'ọkwa onye nke mbụ na ụmụnwoke na-akụ tennis n'ụwa niile. Nke a bụkwa nke ugboro asatọ Djokovic na-eturu ugo n'asọmpi a. Mịnịstrị na-ahụ maka ahụike na Naịjirịa kwuru na ha enwetela ngwaọrụ eji enyocha ahụ maka ọrịa coronavirus. Ha sị ka onye ọbụla si mba Chaịna bata n'ime otu ọnwa gara aga gbalịa chịkọta onwe ya ruo izuụka abụọ ma kpọtụrụ ndị ọrụ ahụike. Ozi a si n'akara twitter ha pụta kwuru na otu 'World Health Organisation' nyere ha aka nwete ngwaọrụ ndị ahụ. N'aka ọzọ Coronavirus egbuola otu nwoke gbara afọ iri anọ na anọ na mba Philippines dịka ọ bụ onye mbụ ọrịa a gburula na mba ọzọ na-abụghị Chaịna. N'agbanyeghi na nwoke a bụ onye Chaịna, a sị na ọ dịka o bu ọrịa a si Chaịna bata zie na Philippines bụ ebe ọ nwụrụ. A sị na oke oyi (pneumonia) malitere tụwa nwoke a mgbe ebugachara ya n'ụlọọgwụ na Manila bụ isi obodo Phillippines. Ihe karịrị mmadụ narị atọ anwụọla n'ọrịa a kamgbe ọ pụtara ebe ibu ya akarịala puku iri na anọ n'ụwa niile. Mana ndị ọ ka metụta bụ ndị si na Wuhan dị na mpaghaara Hubei nke Chaịna. Nwaanyị ọzọ ya na nwoke so si mba Chaịna bata Philippines bukwa ọrịa a mana ọ ka dị ndụ. Ndị dọkịnta na Naịjirịa agwala gọọmentị etiti busie agha ike megide ọrịa Lassa fever dịka ọrịa na-egbu onye ọ na-arịa nakwa onye na-agwọ ya. Dịka ọ dị ugbua ọrịa a eguola ihe ruru mmadụ iri anọ na otu na Naịjirịa nke gụnyere ndị ọrụ ahụike. Akwụm chịm na PDP - Nwosu Onye na-anọchiteanya ndị Ezinihitte n'ụlọomeiwu Imo Steeti bụ Anyadike Nwosu ekwuola na kwụchịm n'otu  PDP iji katọọ akụkọ sị na ọ mabala n'APC. N'ozi o wepụtara, Nwosu sị na o nweghi ebumnobi ọbụla ịbanye Pati APC. Onye nchịkọta otu egwu Manchester City bụ Pep Guardiola sị na ahụta ya dịka onye mara afọ n'ala maọbụrụ na ọ mabuteghi Iko Champions League. Agbanyeghi na Guardiola ebutela Iko ise kamgbe afọ anọ ọ bịara Man. City mana ọ sibeghi Iko asọmpi Uefa ọbụla n'imi. Ihe nkiri a ga-amasị gị:	https://www.bbc.com/igbo/afirika-51346149
religion	2019 Prophecies for Nigeria: Ihe ndị ụkọchụkwụ kwuru maka etu afọ 2019 ga-esi adị	"Ụkọchukwu na ewu ewu bụ Reverened Father Ejike Mbaka ekwuola na ọchịchị Buhari na-agbalị n'ihe gbasara ịrụ ụzọ nakwa inye ndị ọrụ ugbo ego mgbazinye eji arụ ọrụ. O kwuru nkea mgbe ọ na-aka ụka iji nabata afọ ọhụrụ 2019 n'Adoration, Umuchigbo Iji Nike Enugwu. Father kwuru na ya amaghị onye ga emeri na ntuli aka na-ahịa na 2019 ma kwuo na ya echeghị n'Atiku bụ onye nzọpụta Nijiria. Onyere Buhari ndụmọdụ na ọbụrụ na ọ ga eye ntị chụpụsịa ndị ajọ mmadụ gbara ya gburu gburu na emebiri ya ihe, na gọmenti ya ga adị mma. Ụfọdụ ụmụ Naijiria akatọọla ndị ụkọchụkwụ burula amụma maka ihe ga-eme n'afọ 2019. Dịka afọ 2019 malitere ụbọchị Tuzde, ọtụtụ ndị ụkọchukwu a maara aha ha ezipụtala ozi afọ ọhụrụ ha, iji nye ndị mmadụ ntụzi aka gbasara afọ a. Mana ụfọdụ Ndị Naijiria kwuru na ha na-akụsasị ụmụ mmadụ anya n'ihi n'amụma Okeke buru dị iche na nke Okafor buru. Ụfọdụ kwuru n'okpu Mbaka kpọrọ ka akwado Buhari bụ mere mere n'ihu gwọmpụtụ n'azụ. N'okwu Chukwu ya na mmemme iji banye afọ ọhụrụ, onyeisi na-elekọta Adoration Ministry Enugu Nigeria, bụ Fada Ejike Mbaka, buru amụma na afọ ọhụrụ a ga-ewetara ọtụtụ ụmụnwaanyị ihu ọchị. O kwuru na ọtụtụ ụmụnwaanyị aga ga-ekuru ejima abụọ na atọ na afọ a. O kwukwara na afọ a ga-abụ oge mgbanwe tọrọ atọ nye ndụ ndị Naijiria. Ihe ọzọ gbara elu dịka o siri kwuo bụ na ọtụtụ ndị ogbenye na ndị opekatampe ka aga-eburu ike n'ikikere ọchịchị ụlọọrụ nakwa n'ọchịchị obodo tinye n'aka. Ihe Oyedepo kwuru: N'okwu afọ ọhụrụ ya, onyeisi ụlọụka Living Faith Church, nke e jikwa Winners Chapel mara, bụ David Oyedepo, kwuru na afọ a, anyị ga-abụ ọkaibe n'ime ihe niile anyị n'eme. Enoch Adeboye Onye a bụ onyeisi ụlọuka Redeemed Christian Church of God, kpara ndị ụlọụka ya ọchị mgbe o kwuru na ọma na ọtụtụ ndị mmadụ n'eche ya ka okwu o okwu gbasara ntụliaka aga eme n'ala anyi na-afọ a. Ọ gaziri n'ihu gwazie ndị ala anyi ka ha gaa n'ime akwụkwọ nsọ (Abụ akwa 3:22-23) iji mara ihe chineke n'ekwu maka obodo anyị. Okey Ifionu Ụkọchukwu na-elekọta Emmanuel Anglican Church, Railway Compound dị na Lagos, kwupụtara na-ewepụtala afọ a dịka mgbe ndị otu Kraisti ga-agbasa oziọma Kraistị na mbaụwa niile iji were rita mkpụrụobi. Ọ gbadoro ụkwụ mkpebi a n'Akwụkwọ Ilu 11:30. Paul Chikwem Ụkọchukwu  na-elekọta ụlọụka Christian Penticostal Mission dị na Festac, Legos kwuru na afọ 2019 bụ afọ Chukwu ga-akwụ ụmụ ya ụgwọ ọrụ nke ukwuu. Nkpebi a gbadoro ụkwụ na akwụkwọ Genesis (15:1). Chikwem buru amụma na ụmụ Chukwu ga-enweta ụgwọ ọrụ pụrụiche site n'ịhụọma nke Chukwu na-enye(Abụọma 44:3). ""Aka nchekwa na nweta nke Chukwu ga-enye ụmụ Chukwu ezumike n'afọ 2019""(Exodus 33:14). Paul Adefarasin Onye ụkọchukwu a bụ onyeisi ụlọụka a kpọrọ ""House on the Rock"" kwuru na afọ 2019 ga-abụ afọ aha ụmụ Chineke ga-ada ụda na mba ụwa niile ma nwetakwa ọtụtụ ohere ime ihe ịrịbama n'afọ a. Ahụrụ m Igbo dika onyeisiala n'afọ 2023 mana ha ga-agba mbọ na ha enweghị nkwekọrịta na gọmenti ugbua."	https://www.bbc.com/igbo/afirika-46728982
