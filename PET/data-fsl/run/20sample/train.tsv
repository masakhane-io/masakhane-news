religion	France: Cardinali Ricard ari mu basenyeri 11 bagirizwa guhohotera abana	"Umu cardinali w’Umufaransa Jean Pierre Ricard yavuzwe izina na Ekleziya Katolika nk’umwe mu basenyeri 11 bagikorera canke bigeze gukorera iryo shengero bagirizwa guhohotera abana Mw'itangazo, uyo mu cardinali yanditse ko yahohoteye  umwana w'umukobwa w’imyaka 14 igihe yari akiri padiri kw'iparuwase haraheze  imyaka mirongo 35,  kandi ko ubu ashobora gukura meza mu mabanga yiwe. H﻿araciye umwaka, umugwi washinzwe utoye ivyemeza ko hari ibihumbi n'ibihumbi vy'abantu bashurashuza abana, bakorera mw'ishengero Katolika ry'Ubufaransa mu myaka irenga mirongo ibiri. Uko   bagirizwa ari 11 bose barashengejwe mu butungane canke bahabwa ibihano na Ekleziya Katolika. I﻿bi vyagiye ahabona mu gihe mu gihe hariko haraba inama y'abepisikopi b'Ubufaransa i Lourdes, mu bumanuko bushira uburengero bw'Ubufaransa. Musenyeri mukuru Eric de Moulins-Beaufort yabariye abamenyeshamakuru ko muri abo 11 harimwo Musenyeri wa Creteil Michel Santier yagiye mu karuhuko ko muzabukuru mu mwaka uheze inyuma yo kwagirizwa ihohotera rifatiye ku gitsina mu myaka  mirongo ibiri iheze. Bamwe bariko bakorwako amatohoza ajanye n'ihohotera rifatiye ku gitsina  mu gihe abandi bagirizwa kubinuma. Musenyeri mukuru yasomeye ku mugaragaro ikete rya Cardinali Ricard, aho yavuze ko yitwaye nabi ""mu buryo bukwiye guhanwa"" ku mwana w'umukobwa w’imyaka 14 kandi ko  mu vy’ukuri imyitwarire yiwe yagize ingaruka mbi kandi  zitazopfa zibagiwe kuri uwo mwana w'umukobwa. Mu gihe ubu ari mu karuhuko k'iza bukuru inyuma y'imyaka 18 ari musenyeri wa Bordeaux, uwo mu cardinali w'imyaka 78 yavuze ko yamusavye ikigongwe kandi asaba n'imbabazi ku bantu bose yababaje. M﻿usenyeri ahari ubu, Jean Paul James, yavuze ko yifatanije umubabaro n'abakorewe icaha, aca asubira gutera akamo uwo ari we wese yoba yarahohotewe muri iyo diyoseze kubivuga. Umukuru w'imana y'abepisikopi yavuze ko kiretse uwo mu Cardinali na Michel Santier, abasenyeri batandatu bagirijwe n'ubutungane canke ishengero kandi ko  umwe aza yaramaze gupfa. Yongeyeko ati:""A﻿bandi bahoze ari abasenyeri bariko baragirwako amatohoza n'ubutungane mu gihe uwundi wa gatatu amaze kwitaba abashikirizamanza."" Mu cegeranyo cayo co mu kwezi kwa 10 mu 2021 , akanama kigenga kashizweho na Ekleziya Katolika yo mu Bufaransa kasanze abana ibihumbi 216 barahohotewe kuva mu myaka ya 1950, benshi muri bo bakaba bari abana b’ababahungu bari gahati y’imyaka 10 na 13. Umukuru w'ako kanama yavuze ko hari ivyemezo ko hari abakoze ihoterwa bashika 3.200 kandi ko ivyo vyemezo vyarahawe  abashikirizamanza mu mice 22 aho ingingo zo gukurikiranwa kuri ivyo vyaha zishobora gufatwa. U﻿bufaransa ni kimwe mu bihugu aho ibivugwa ko habaye ihohoterwa rifatiye ku gitsina vyateye vyanyiganyije ishengero ya Ekleziya Katolika. Mu mwaka uheze, Papa Francis yarahinduye amategeko agenga ishengero Katolika kugira ihohoterwa rifatiye ku gitsina, kwiyegereza abana ugamije kubashurashuza, gutunga ama film y’abana bariko barahuza ibitsina hamwe no gukingiranira ikibaba ku caha c'ihohoterwa, ko ari icaha gihanwa n'amategeko ya Vatikano. Mu butumwa yatanze imbere y'uko hatangura iyo nama y'abepisikopi i Lourde, Papa yavuze ko ishengero ryo mu Bufaransa ryaguye mu gahundwe kubera ihohoterwa ryakozwe na bamwe mu bungere baryo. I﻿yo nama yari ifise intumbero yo guteza imbere uburyo bwo guhanahana amakuru no gukorera mu muco ku mabi y'ihohoterwa ishengero rifisemwo uruhara."	https://www.bbc.com/gahuza/articles/cp9revjnwpno
entertainment	Astro azwi mu ndirimbo nka Kingston Town, Red Red Wine ari muri UB40 yashengeye	"Umunyamuziki w'umwongereza akongera akaba n'umwe mu batanguje umurwi UB40 Terence Wilson, azwi cane kw'izina rya Astro, yapfuye ku myaka 64. Astro umuririmvyi yaririmbanye n'uyu murwi wo mu mudiho wa reggae mu kiringo c'imyaka irenga 30 yahitanywe n'indwara y'igihe gito, nk'uko vyemezwa n'umurwi yari asanzwe aririmbamwo. Itangazo ryacishijwe ku rubuga n'umurwi Ali Campbell and Astro rivuga riti:  ""Turababaye cane. Isi yose irabuze intwari"". Astro yasezeye mu murwi UB40 mu 2013 akaba yagiye kubandanya n'umurwi wiyonkoye UB40 featuring Ali Campbell and Astro, ukaba wari umaze kuremesha ibiteramo bitari bike muri uno mwaka. Wari witeze kuzunguruka ugenda uremesha ibiteramo mu mwaka uza wa 2022. Umurwi wiwe wa mbere watangujwe mu ntango z'imyaka ya 1980 n'umudiho wa reggae wisangije kamere, ukaba waramenyekanye cane mu miziki itari mike harimwo nka Red Red Wine na Can't Help Falling In Love. Uyu murwi wa Birmingham wagurishije ama casettes arenga imiriyoni 70 kandi imiziki yawo iraba iya mbere mu Bwongereza ku ncuro zitatu zose. Itangazo ry'abagize umurwi UB40 wa kino gihe wanditse kuri twitter uti: ""Wiruhukire mu mahoro Astro. ""Muri iri joro twumvise inkuru y'umubabaro ko uwahoze mu murwi UB40, Terence Wilson, azwi kw'izina rya  Astro, yasandavye inyuma y'indwaya y'igihe gito. Turahojeje umuryango wiwe"". Muri rusangi, UB40 yasohoye indirimbo 39 muri 40 za mbere mu Bwongereza, yongera isohora album 28 muri 40 za mbere mu gihugu, na Astro akaba ari we yari umuririmvyi mukuru mu ndirimbo Rat In Mi Kitchen yabaye iya 12 mu 1987. Uyu murwi kandi waramenyekanye cane kw'isi yose, harimwo no muri Amerika, aho indirimbo Red Red Wine yabaye iya mbere, nk'uko vyagenze no ku yindi yitwa, Can't Help Falling in Love with You, yamaze amayinga indwi yose ari yo yiganje mu 1993. Aba mbere mu bagize uyu murwi baramaze imyaka 30 yose baririmbira hamwe imbere y'uko Ali Campbell  awusezera mu 2008. Mu kiganiro Astro yagiranye na The Guardian mu kwa gatanu, yavuze ko uyu murwi umaze gushingwa mu 1978 wahindutse ijwi ry'abanyagihugu batishimiye ibijanye na poritike hamwe n'ibibazo bihanze isi. Yabwiye iki kinyamakuru ko nawe yabonye ""amabwa nk'ayo abandi birabure bose bahuye nayo mu mpera z'imyaka ya 1970"", aha akaba yashaka kuvuga itegeko ryaha uburenganzira igipolisi guhagarika no gusaka abantu bafatwa ko bateye amakenga - ivyo Astro avuga ko vyama biba buri ndwi. Ati: ""Twabonye vyari bigoye kwandika indirimbo z'urukundo gusumba indirimbo z'abarwanira agateka kabo, kubera vyari vyoroshe cane kwandika ku bintu wewe nyene wiboneye canke wasomye ahantu. Yari kamere yacu"". Mu 2016, uyu munyamuziki yabwiye urubuga ngurukanabumenyi rw'Ubwongereza UK Music Reviews ko iri ritazirano yarironse akiri umwana kubera yambara ibirato vya Dr Martens vyari bizwi nka ""Astronaut"". Yongeyeko ati: ""Ku gihamana ciza, nta muntu yigeze anyita astronaut kuko ari ijambo rirerire, ari naco gituma baciye barigabanya bafata Astro, kandi kuva ubwo ryaciye ringumako"". Abajijwe ingene yiyumva iyo ariko arazunguruka aremesha ibiteramo, Astro yavuze ati: ""Nta kazi kuri iyi si koguha umunezero nk'uwo ndonka. Jewe ndiho kugira ngo ndirime"". Mu kw'umunani, uwundi mugenzi bakoranye muri UB40 batangranye uyu murwi Brian Travers yarapfuye ahitanywe na kanseri ku myaka 62."	https://www.bbc.com/gahuza/amakuru-59195926
entertainment	Abantu bakomakomeye Africa yabuze mu mwaka urangiye: abaperezida, abahoze ari abaperezira n'abandi	"Mu gihe umwaka waraye urangiye uwundi nawo ukaba utanguye, turabire hamwe bamwe mu bantu bakomeye bapfuye kuri uno mugabane wa Afrika. Turabe cumi muri aba bantu tutakiri kumwe. Mamma Sarah, nk'uko bamutazira, yagiye kumenyekana cane kw'isi igihe umwuzukuru wiwe Barack Obama abaye umukuru w'igihugu wa Reta Zunze Ubumwe za Amerika mu 2009, ariko imbere y'aho, yari azwi cane mu karere yamukamwo mu burengero bwa Kenya aho yari yarongowe n'umugabo yari akuze cane nawe akiri umuyabaga - nk'uko imico n'imigenzo yabitegeka. Mu myaka mirongo, yari arongoye ikigo co gufasha kwigisha impfuvyi n'abakobwa, ikintu yiyumvamwo cane kubera we nyene ubwiwe atari azi gusoma. Mu 2014, ONU yaramuhaye agashimwe ku gikorwa ciwe. Barack Obama  yavuze ko kwitangira indero vyatanguriye ku bana biwe, ati: ""N'ubwo atari nyina wiwe w'amaraso, Nyokuru yarareze dawe nk'umwana wiwe, kandi urukundo rwiwe ruri mu vyatumye dawe ashobora guhangana n'ingorane aritwara neza mw'ishure gushika aho aronka uburenganzira bwo kuja kwiga kw'ishure kaminuza ryo muri Amerika"". Barack Obama yavuze ko mu buzima bwiwe, Sarah Obama yagiye abona impinduka zitari nke uko ibihe vyagenda ""ariko ubutwari bwiwe  - kugira umutima rugabo, yiyemera, akunda ibikorwa, adatwarwa n'ibihuhusi hamwe n'ubugwaneza vyiwe - ntibwigeze buhungabana"". Sarah Obama yapfuye ku wa  29 z'ukwa gatatu 2021 Urupfu rw'uyu yari umukuru w'igihugu ca Tanzania rwatangajwe mu kwa gatatu inyuma y'indwi zirenga zibiri zari ziheze ataboneka. Reta yatangaje ko yahitanywe n'indwara y'umutima, ariko rero abakeba biwe bamwe bamwe ba poritike bavuze ko yari yanduye Covid-19. John Magufuli, uwakuriye mu muryango w'abarimyi, yagiye kuba umukuru w'igihugu mu 2015 akaba yari mu bategetsi bari bubashwe muri Afrika. Kw'izina ry'iritazirano nka Tingatinga (The Bulldozer), abamurwanya bamwagiriza ko yari umutegetsi yatwaza umukazo yarwanije ibinyamakuru, agatera ubwoba abatavuga rumwe nawe, yongera atuma abantu benshi bahitanwa na ca kiza ca coronavirus kubera yafashe minenerwe imigambi yo kukirwanya. Muri iki gisata, twatakaje kandi : Umukuru w'igihugu wa Tchad Idriss Déby, yiciwe ku rugamba, hamwe n'umushikiranganji wa mbere wa Côte d'Ivoire Hamed Bakayoko, yahitanywe na kanseri. Abahoze ari abakuru b'ibihugu vya Algeria - Abdelaziz Bouteflika, Madagascar - Didier Ratsiraka, Somalia - Ali Mahdi Mohamed na Chad - Hissène Habré, nabo nyene barapfuye. Icegera c'umukuru w'izinga rya Zanzibar Seif Sharif Hamad, umushikiranganji w'imigenderanire wa Zimbabwe Sibusiso Moyo hamwe n'umushikiranganji yari ajejwe gutwara abantu n'ibintu Joel Biggie Matiza nabo bose barapfuye bahitanywe na  Covid-19. UMUNYAMUZIKI Alemayehu Eshete, 80 Uyu azwi nka Elvsi wa Ethiopia, Alemayehu yabaye rurangiranwa muri Ethiopia mu muziki wo mu mudiho wa jazz kuva mu myaka ya 1960 akaba yabandanije aryohera abantu gushika umwaka wanyuma w'ubuzima bwiwe. Kuva akiri muto, yari azwi cane mu gusubiramwo indirimbo za Elvis Presley, ariko mu 2008 yabwiye ikinyamakuru Guardian ko James Brown ari we yahavuye aba icitegererezo kuri we. Ati: ""Nambara nk'umunyamerika, ndatereka imishatsi yanje, nkama ndirimba Jailhouse Rock na Teddy Bear - rimwe na rimwe twararirimba Strangers in the Night. Ariko kuva igihe ntanguriye kuririmba indirimbo z'iki amharic, abantu barankunze bimwe bidasanzwe"". Alemayehu Eshete yapfuye ku wa 02 z'ukw'icenda, abanya Ethiopia bakimukunda cane. Muri iki gisata c'abanyatugenegene, twaratakaje kandi : umunyamuziki wa Afrika y'Epfo Sibongile Khumalo, yaririmvye kuva ku midiho ya jazz gushika ku midiho kama; umucuraranzi w'itarumbeta wa Afrika y'Epfo Jonas Gwangwa;  umuririmvyi w'indirimbo zihayagiza Imana n'umudiho wa jazz  Wambali Mkandawire; umwe mu banyamuziki ba Senegal bakomeye cane Thione Seck; umunyamuziki wa Cameroun  Wes Madiko; umunyamuziki w'umunyarwanda wo mu mudiho wa rap Jay Polly, yari yapfunzwe yagirizwa gutunga ibiyayuramutwe; umunya Namibia yaririmba mu mudiho wa hip-hop Kanibal hamwe n'umwe mu baririmvyi ba Algeria  bakunzwe cane Rabah Deriassa UMUHINGA mu kuremura ibihimba vy'umubiri Matolase Mtonga, 34 Nk'umwe mu bahinga ba Zambia mu vyo kubaga mu kuremura ibihimba vy'umubiri vyonionekaye  (chirurgie plastique/plastix surgery),  Mtonga yagiye kubona umuhamagaro wiwe igihe yariko aravura abarwayi bahiye, ico gihe akaba yari umunyeshure yiga ivy'ubuganga. Ishirahamwe ReSurge ryanditse riti: ""Ni ukuri yari icitegererezo c'umugore w'akarorero, kandi yari mu nzira yo kuba umugore wa mbere muri Zambia yose w'umuhinga mu bijanye no kuremura ibihimb vy'umubiri vyononekaye. Uru ni uruhombo rukomeye cane, atari gusa kuri twebwe twari tumuzi, ariko kandi no kuri kazoza muri iki gisata, haba mu gihugu ciwe eka mbere no kw'isi yose"". Mtonga yapfuye mu kwa cumi na kabiri haciye igihe gito avuye mu nama ya chirurgie plastique yari yabereye muri Amerika. Rwabaye urupfu rubabaje cane. Ubutumwa bwacishijwe kuri Facebook ni ubwo umugabo umwe yavuriye umugore wiwe mu myaka mike iheze, aho yanditse ati: ""Dr Mtonga yageze kure akoresha amafaranga yiwe kugira agure ivyari bikenewe kugira ngo ashobore kuvuga umugore wanje, aho hose yashaka ko umugore wanje akira ukuboko kwiwe kw'iburyo n'intoke"". Twatakaje kandi: Umwigisha wa kaminmuza wa Nigeria akongera akaba n'umuhinga mu bijanye n'imigera David Olufemi Olaleye hamwe na John Baptist Mukasa, umwe mu bahinga bake ba Uganda mu bijanye n'ukubaga imitsi, yari yiyemeje kwigisha abandi baganga ku nyungu za kazoza. Uyu munya Afrika y'Epfo yahanganye n'ubutegetsi bw'ivanguramoko bwa apartheid muri Afrika y'Epfo, yinjiye mw'ishengero rya Anglican  aratera imbere gushika aho aba umwirabure wa mbere abaye Musenyeri mukuru  wa Cape Town mu 1986  - haciye imyaka ibiri ahawe ka gashimwe k'amahoro kitiriwe Nobel ku ruhara rwiwe mu kurwanya intwaro y'inkehwa z'abazungu. Kw'izina ry'iritazinaro rya The Arch, yahavuye agenwa kurongora umurwi wo kumenya ukuri n'ukurekuriranira inyuma y'aho Nelson Mandela atsindiye amatora ya mbere y'inyuma ya apartheid mu 1994. Nk'umuntu yafatwa nk'umuhanuzi muri Afrika y'Epfo, Tutu ntiyatinya kunegura bikomeye ubutegetsi bw'inyuma ya apartheid muri ico gihugu yataziriye The Rainbow Nation.  Tutu yapfuye mu kwezi guheze kwa cumi na kabiri, iyi ndwi yose ikaba iheze bariko baramwunamira, bikaba bitegekanijwe ko ashingurwa kuri uyu wa gatandatu. Twatagkaje kandi : FW de Klerk, umukuru w'igihugu wa nyuma w'ubutegetsi bwa apartheid muri Afrika y'Epfo, yasangiye agashimwe ka Nobel na Mandela mu 1993 kubera yafashije mu biganiro vyarangije ubutegetsi bwa apartheid. TB Joshua yapfuye ku wa 05 z'ukwa gatandatu. Ubutumwa bwacishijwe ku rubuga  rwa Facebook rw'uyu muvugabutumwa wa Nigeria  bwavuga buti: ""Imana yisubije Umukozi wayo"". Bwatumye imiriyoni n'imiriyoni y'abanywanyi b'ihsengero ryiwe kw'isi yose Synagogue Church of All Nation baja mu kigandaro. Uyu muvugabutumwa yari asanzwe afise abanyaporitike bo hejuru mu banywanyi biwe, yagiye kuba rurangiranwa kubera ""ibitangaro"" vyiwe, mbere akaba yatangaje ko yari afise ububasha bwo gukiza indwara z'ubwoko bwose, harimwo n'umugera wa SIDA. Muri iki gisatan yene twaratakaj: Umukardinali wa Cameroun Cardinal Christian Tumi, aho urupfu rwiwe rwashize hamwe mu mubabaro iki gihugu kirangwamwo indyane,  Alexandre José Maria dos Santos, umupatiri wa mbere w'umwirabure wa Mozambike yagiye kuba mu nyuma umu kardinali wa mbere w'ico gihugu, umutegetsi wo mw'idini rya Islam muri Tunisia  Hichem Djait hamwe n'umusenyeri mukuru wa Katorika muri Sudani y'Epfo Paulino Lukudu Loro. Abanonotsi ba Kenya baracitse intege bamaze kwumva ko mugenzi wabo yaciye umuhigo kw'isi yacumiswe imbugita gushika yitabe Imana mu kw'icumi. Umugabo wiwe, Ibrahim Rotich, avuga y'uko ata ruhara afise muri ubu bwicanyi. Tirop yaboneka ko yari agiye kuba umwirutsi rurangiranwa inyuma yo guca umuhigo ku birometero 10 ku ruhande rw'abagore mu kw'icenda, mbere akaba yaraserutse mu nkino za Olempike i Tokyo. Twatakaje kandi: Umunyonzi w'ikinga wa Eritrea Desiet Kidane, yapfuye agonzwe n'imodoka igihe yari mu myimenyerezo, umunya Senegal yahoze arongoye ishirahamwe ry'abanonotsi kw'isi (IAAF) Lamine Diack, umukinyi w'umupira w'amaguru wa Afrika y'Epfo Ryder Mofokeng yabaye kizigenza w'umurwi Kaizer Chiefs mu kiringo c'imyaka 11, hamwe n'umukinyi w'umupira w'amaguru wo muri Nigeria Yisa Sofoluwe, yari azwi mu murwi nserukiragihugu nka ""Defence Minister"" (umushikiranganji w'ukwivuna abansi). Uyu mwami w'Abazulu muri Afrika y'Epfo, yari umuntu akomeye cane yaharanira akaranga n'imico kama mu myaka 50 yose yari amaze ku butegetsi. Yari uwo mu muryango w'Umwami Cetshwayo, yayoboye Abazulu muri ya ntambara yabahuza n'igisirikare c'Ubwongereza mu 1879. N'aho uyu mugabo, se w'abana 28 yavyaye ku bagore batandatu, ata butegetsi bwa poritike bwite yari afise, yaserukira abafise ivyiyumviro vy'uko Afrika y'Epfo itiyigeze yibagira akahise kayo, n'aho yahindutse ikaba igihugu ca none. Umwe mu bagore biwe, umwamikazi Queen Mantfombi Dlamini-Zulu, yaramusubiriye mu kwa gatatu, ariko yaciye apfa haciye ukwezi kumwe gusa. Twatakaje kandi: Sulutani Sultan El-Hadj Ibrahim Mbombo Njoya w'umunya Cameroun, umwami w'abanyagihugu bo mu bwoko bw'aba Pedi muri Afrika y'Epfo, Victor Thulare III na Kefa Sagbadjou Glele, umwami w'aba Abomey muri Benin. Uyu mukinyi w'amareresi wo mu Misiri yamaze imyaka 50 akina amareresi. Yarakinye amareresi ateye ubwoba ariko kumbure yari azwi cane kandi akundirwa ubuhinga bwiwe bwo gutwenza. Kuri bamwe, izina rya El-Bably ryibutsa imyaka ya 1950 na 1960 igihe sinema yabica bigacika. Mu nyuma yahavuye amenyekana cane kuri televiziyo akina udukino mu mareresi yakunzwe cane mu buzima bwa buri muryango igihe cose ca Ramadani. Soheir El-Bably yapfuye k uwa 21 z'ukwa cumi na rimwe. Twatakaje kandi : Umunyarwenya w'umusomalia Ibrahim Ismail, azwi cane ku ritazirano rya  Soran, hamwe na Abdi Muridi Dhere uwundi munyarwenya w'umunyasomalia nyene. Uwundi umwe mu banyarwenya ba Nigeria rurangiranwa Baba Suwe na we nyene yarapfuye. Uyu yarwaniye ukwikukira kwa Zambia yapfuye mu kwa gatandatu, yari umwe mu bategetsi ba nyuma ba Afrika barwanije intwaro za gikoloni. Yavuga ko icipfuzo ciwe ari ukubona buri munya Zambia afise igi ku meza mu mfungurwa ziwe zo mu gitondo, agacupa k'amata - kandi buri munya Zambia akambara ibirato. Kw'izina ry'iritazirano rya KK, yarakunda kuvuza igitari, akaba yari umwigisha imbere y'uko yinjira mu rugamba rwo kurwanira ukwikukira, mbere akaba yari mu bantu bari bafashe mu mugongo utwigoro two kurandurana n'imizi ubutegetsi bwa apartheid muri Afrika y'Epfo, yongera afata mu mugongo imihari yo kwibohora muri Mozambike no muri Zimbabwe."	https://www.bbc.com/gahuza/amakuru-59829167
politics	Igisirikare ca Myanmar cagirije Suu Kyi kwakira $600.000 n'inzahabu	"Abategetsi ba gisirikare muri Myanmar bagirije uwo batembagaje Aung San Suu Kyi kuba yarakiriye mu buryo bunyruranye n'amategeko ibihumbi 600 vy'ama dorari hamwe n'inzahabu. Nivyo bintu bikomeye cane yagirijwe n'abasirikare kuva batembagaje uwo mugore n'uburungozi bwa demokrasi itariki ya mbere ukwezi kwa kabiri. Brigadier general Zaw Min Tun yanagirije ibiturire prezida Win Myint na benshi mu bashikiranganji. Umugambwe wa Madame Suu Kyi, National League for Democracy, batsinze ku bwinshi amatora yabaye mu mwaka uheze, ariko igisirikare kivuga ko amatora yabayemwo ubusuma. Abigenga mpuzamakungu bakurikiranye ayo amatora ntibemera ibivugwa n'ico gusirikare, bavuga ko ata mahinyu babonye muri ayo matora. Madame Suu Kyi haheze indwi zitany apfungiwe mu kibanza kitamenyeshwa akaba yagirizwa ivyaha vyinshi birimwo gutera ''ubwoba no gutera umutima uhagaze"", gutunga ama radio mu buryo buteye kubiri n'amategeko, no kurenga ingingo zijanye na Covid. Ico kirego co kwakira amafaranga aciye mu nzira zitemewe n'amategeko cashikirijwe ku wa kane nico gihambaye cane gushika ubu. Agaciro k'izo nzahabu igisirikare kivuga ko yahawe mu buryo bunyuranye n'amategeko zifise agaciro koba gashika mu bihumbi 600 vy'ama dolari. Myanmar cyugarijwe n'imyiyerekano mu mabarabara kuva igisirikare gifashe ubutegetsi kikanapfunga Suu Kyi. Ivyo bikaba vyatumye amenyekana gusumba. Abandi bantu nibura indwi bishwe n'inzego zijejwe umutekano kuri uyu wa kane , abamaze kwicwa bakaba baciye bashika ku 60. Ababibonye bavuga ko hari abari mu myiyerekano barashwe mu mutwe. ONU, Amerika n'ibindi bihugu vyinshi bariyamirije ubwo bwicanyi bw'abanyagihugu basanzwe muri uko guhasha abitaba imyiyerekano yo kwiyamiriza itembagazwa ry'ubutegetsi, basaba abategetsi kwigumya. Igisirikare nticemera ivyo kinegurwa, ahubwo cegeka kuri madame Suu Kyi  intureka iriko iraba."	https://www.bbc.com/gahuza/amakuru-56362816
sports	Igikombe ca Afrika Misiri 2019 - Imigwi, inkino n'uko batsindana	Uru ni urutonde rw'imigwi y'amakipe ari mu gikombe ca Afrika Misiri 2019, ugashobora kubona amakipe aza guhura, uko batsindanye hamwe n'ukuntu bahagaze mu manota. Ushobora gukurikirana ngaha umunsi ku munsi ukuntu izi nkino ziriko ziragenda	https://www.bbc.com/gahuza/imikino-48638099
health	Amahasa yavutse afatanye imitwe yatandukanijwe vy'imbonekarimwe muri Israel	"Ayo mahasa (impanga)  y'abakobwa bari bavutse bafatanye ku gakomokomo babonanye ubwa mbere inyuma yo gutandukanywa mu gikorwa co kubagwa  muri Israel. Ico gikorwa camaze amasaha 12 mu kigo c'ubuvuzi  ca Soroka mu gisagara ca Beersheba camaze amezi gitegurwa, kandi harimwo no gushira icomeke ku mitwe yabo bompi. Abahinga mirongo bo muri Israel n'ahandi babigizemwo uruhara. Abo bakobwa, batavuzwe amazina, bivugwa ko bariko barakira neza. Eldad Silberstein, umuvugizi w'igisata co kubaga  aho mu kigo ca  Soroka yabwiye ikinyamakuru Channel 12 co muri Israel ko ""Bahema kandi barya bo nyene ubwabo"". Ni ubwa mbere bene ico gikorwa, kimaze kuba incuro 20 gusa kw'isi yose, kibera muri Israel. Impanga zifatanye ziri 'kugira inshuti ku ishuri' Papa yabatije impanga zari zifatanye bakazitandukanya Bashobora kuzobaho batandukanye? Amezi imbere y'uko babagwa,  mu mitwe yabo hashizwemwo udufuko twa silicone twongerezwamwo impwemu (nk'igipurizo) hanyuma tukaja turagurwa kugira dukwege canke tugarure urukoba. Urwo rukoba nirwo rwakoreshejwe mu kwugara imitwe yabo imaze gutandukanywa. Umwiteguro wagiyemwo kandi kubanza gukora igicapo ca 3D c'ikigirerenayo c'ayo mahasa, nk'uko bivugwa na Mickey Gideon, umuhinga wo kubaga ibijanye n'udutsi nsozabwenge (neuro-chirurgien). Yavuze ati : ""Twanezerewe n'uko ibintu vyose vyagenze uko twari twavyifuje"". Abo bakobwa bari bavutse mu kwezi kw'umunani mu 2020, bitezwe kuzobaho ubuzima busanzwe ata ngorane n'imwe."	https://www.bbc.com/gahuza/amakuru-58463957
religion	Coronavirus: Papa asaba ko urucanco n'imiti bishikira bose kw'isi	"Papa Francis yateye akamo abategetsi bo kw'isi ngo bafashe kugira abantu bose bashobore kuronka urucanco rwa coronavirus ata nzitizi. Mw'ijambo rya Noheli yashikirije ku rubuga rwa internet ubwa mbere, Papa yagabishije kudashiraho ""uruhome"" kubakeneye imiti. Ico kiza catumye ubutumwa bwa Urbi na Orbi budatangirwa ku rubaraza rwa Bazelike St Pierre ku bantu benshi, nk'uko vyari bimenyerewe. Ahubwo Papa yatanze ubwo butumwa ari mu cumba i Vatikano. Uko kugabisha kwa papa kuje inyuma y'amakenga y'ingene ibihugu bitunze  bigura incanco zitagira uko zingana gusumba ibihugu bikenye. Yavuze ati:""Ese umwana w'Imana yogarukana mu bategetsi ba politike n'amareta agatima ko gufashanya n'amakungu, bahereye ku magara y'abantu, kugira ngo bose boshobore gushikirwa n'urucanco hamwe n'imiti. ""Imbere y'iki kibazo kitagira imbibe, ntidushobora kwiyubakirako uruhome. Twese hamwe turi mu bwato bumwe."" Papa yavuze ko ingaruka y'iki kibazo c'amagara y'abantu zerekanye ko ubumwe bw'amakungu bukomeye cane. ""Muri iki gihe c'akahise, tugeramiwe n'ibibazo vy'ibidukikije hamwe n'ubusumbasumbane mu butunzi no mu mibano vyagiye kunyurwa n'ikiza coronavirus, birakenewe cane ko twemerana nka benewacu na bashiki bacu."" Papa yateye akamo ngo habe umutima wo gufasha no gushigikira abakozweko n'ico kiza, adoma urutoke cane cane ku bapfasoni bahohotewe muri iki gihe abantu bugaranywe. Avuga ku zindi ngorane ziri kw'isi, yahamagariye abantu gukomeza ubumwe no gusubiza hamwe muri Syria, Yemen, Libya, Nagorno-Karabakh, Sudan y'epfo , Nigeria, Cameroun na Irak. Vyitezwe ko azogira urugendo muri Irak mu kwezi kwa gatatu, urugendo rushobora kuba rubaye urwa mbere rwa Papa mu gihugu cazahajwe n'intambara."	https://www.bbc.com/gahuza/amakuru-55447366
sports	Iran: Fifa isabwa kuvana ico gihugu mu gikombe c'isi kubera uburenganzira bw'abagore	"Ishirahamwe riharanira uburenganzira  ryasavye Fifa kuvana Iran mw’ihiganwa ry’igikombe c’isi mu mupira  bw’amaguru inyuma yo kwankira abagore kurorera inkino mu gihugu cabo. Iryo shirahamwe, Open Stadiums, ryabajije igituma igihugu cemererwa kuja mu mahiganwa mu gihe  abategetsi “n’ubu batarekurira abagore b’abanya-Iran kuraba urwo rukino rwiza.” Ako kamo gatewe haheze amayinga abagore bemerewe kuraba urukino rwo mu gihugu ubwa mbere kuva mu 1979. Ariko iryo shirahamwe ntiryaheze amakenga ko ibibuga vy’umupira bizoguma vyuguruwe ku bagore. Open Stadiums ryanditse mw’ikete yarungukiye umukuru wa Fifa  Gianni Infantino riti: “Abagore bo muri Iran ntibizeye baba abategetsi ba reta baba n’abategetsi b’ishirahamwe ry’umupira w’amaguru  ko ikibuga ca Azadi kizoguma cuguruye  ku bagore   igikombe c’isi ca Fifa 2022  ni camara kurangira itariki 18 Kigarama (12)"". Rivuga kandi ko n’abazoja Qatar kuraba inkino bashobora kugira ingorane ku bategetsi ba Iran kuko bashobora kuguma bakurirana uwo wese azoba yagiye kuziraba. Kubuza abagore kwitaba inkino biteye kubiri  n’amategeko mpuzamakungu y’umupira w’amaguru, nk’uko iryo kete ribivuga, rigashimika rivuga ko rero Fifa ikwiye guca ivana Iran mw’ihiganwa ry’igikombe 2022 muri Qatar. Imbuga z’amakuru muri Iran zanditse ibivugwa ko abagore bemerewe kuraba urukino mu kwezi kw’umunani inyuma y’aho Fifa irungikiye ikete abategetsi ibasaba kwemerera abagore kwinjira mu bibuga vy’umupira. Fifa yari imaze kubwira BBC ko itazoraba hirya kuri ico kibazo. Nta tegeko rihari ribuza abagore kuja kuraba inkino  muri Iran, ariko ni imbonekarimwe kuko kenshi batemererwa kwinjira. Imbere y’aho abagore ntibemererwa kuraba inkino zo mu gihugu aho abagabo baba bariko barakina kuko abajejwe kwigisha ijambo ry’imana batavyemera kw’izina rya Islam y’aba Shia. Abagore baramaze kurorera inkino mpuzamakungu nkeya harimwo rumwe mu kwezi kwa gatatu uyu mwaka, nk’uko bivugwa n’itororokanirizo ry’amakuru, Reuters. Iryo shirahamwe riharanira uburenganzira rivuga kandi ko umugwi w’abakinyi uzoja muri Qatar mu mpera z’uyu mwaka wihanijwe kutagira ico uvuze ko myiyerakano iriko irwagwamwo abantu muri iyi minsi muri Iran. Yatewe n’urupfu rwa Mahsa Amini, umugore yapfuye ari mu minwe y’abaporisi inyuma yo gufatwa n’igiporisi kijejwe kwifata uko bibereye. Iryo kete rivuga ko aho yapfiriye ari co kigo nyene “abafana b’abagore bakunze kujanwa bakaborezwa igufa iyo bubahutse bakaja kuraba urukino rw’umupira w’amaguru”."	https://www.bbc.com/gahuza/articles/c4np1pz3el0o
health	Kenya hatowe ubwoko bushasha bw'umugera utera Covid-19	Ubundi bwoko bwa coronavirus bwatowe muri Kenya, nk'uko bigaragazwa n'ivyambere vyavuye mu bushakashatsi buriko burakorwa n'ikigo c'ubushakashatsi mu buvuzi gikorana na reta, Kenya Medical Research Institute,Kemri. Ubwo bwoko Kenya yisangije, bwari bwatowe mu bumanuko bushira ubuseruko bw'igihugu ku cigwa cakozwe hagati y'ukwezi kwa gatandatu n'ukwezi kw'icumi, nk'uko vyavuzwe na Kemri. Hari hagikenewe gukorwa ubundi bushakashatsi  kugira hamenyekane ingaruka z'ubwo bwoko bushasha, nk'uko kibandanya kibivuga. Kenya gushika ubu haharurwa hafi abantu 100.000 bamaze kwandura umugera wa Covid-19 n'abarenga 1.700 iyo ndwara imaze kwica. Hagati aho bwa bwoko bunyaruka kwandukira cane bwatowe muri Africa y'epfo bumaze gutorwa mu bindi bihugu bitatu vyo muri Africa-Botswana bihana urubibe,Zambia na Gambia muri Africa y'Uburengero, nk'uko bivugwa n'ishami rya ONU riraba amagara kw'isi, OMS. Ubu Africa imaze kurengana igitigiri c'umuliyoni w'abantu bamaze kwandura uwo mugera, abandura ku munsi akaba ari benshi gusumba umurindi wa mbere, nk'uko OMS ibandanya ivuga. Muri rusangi abantu bashika 25.223 nibo bavugwa ko bandura ku munsi hagati y'itariki 28 z'ukwezi kwa cumi na kabiri mu 2020 n'itariki 10 z'ukwa mbere uyu mwaka  muri Africa, igitigiri kiri kuri 39% hejuru y'icashitse kw'isonga mu ndwi zibiri zo mu kwezi kw'indwi mu 2020, aho abandura bashika 18.104 ku munsi, nk'uko bivugwa na OMS.	https://www.bbc.com/gahuza/55666215
politics	Rwanda: FLN irahakana gukora ibitero iva ku butaka bw'u Burundi	"Umuhari CNRD-UBWIYUNGE wemeza ko usanzwe uri ku butaka bw'Urwanda kandi ko mu bitero wakoze kw'itariki 23 z'uku kwezi, wishe abasirikare b'Urwanda 21 ubatwara n'ibikoresho vyinshi vya gisirikare. Umuvugizi w'uwo muhari, S-Lt Irambona Steven Tamboula, yanditse mw'itangazo rigenewe abamenyeshamakuru ko bateye mu karere ka Nyaruguru mu murenge wa Nyabimata hamwe no mu Karere ka Rusizi mu murenge wa Bweyeye, hamwe bahica abasirikare 6 b'Urwanda ahandi 15. Avuga ati: ""Ingabo za FLN, kw'itariki 23 z'ukwezi kwa gatanu mu 2021 zagavye ibitero bibiri bikomeye ku ngabo za RDF. ""Igitero ca mbere cabereye mu karere ka Nyaruguru mu murenge wa Nyabimata, mu kagari ka Ruhinga  mu misozi ya Nyanzare, RDF ihatakariza abasirikare 6 abandi benshi barakomereka. Ariko FLN nta kibazo na kimwe yagize. Imigwano yatanguye [kw'isaha ya] 11h40 iheza 12h10. ""Igitero ca kabiri cabereye mu karere ka Rusizi mu murenge wa Bweyeye mu kagari ka Nyamuzi, RDF ihatakariza abasirikare 15 n'ibikoresho vyinshi vya gisirikare. ""Imigwano ikomeye cane yatanguye i saa tatu zijoro (21h00) iheza i saa yine z'ijoro"". Abagwanyi ba FLN barahakana bivuye inyuma gukora ivyo bitero bavuye ku butaka bw'Uburundi, bakavuga ko basanzwe bafise ibirindiro vyabo mu Rwanda kuva mu 2018. Bavuga kandi ko batambara impuzu z'igisirikare c'Uburundi, ahubwo bakavuga ko ingabo za RDF zerekana impuzu z'abasirikare b'Uburundi bahunze bamaze kunanirwa gutembagaza ubutegetsi mu 2015, ubu ngo bakaba babarizwa mu muhari RED-TABARA ugwanya reta ya Gitega ukoresheje ibigwanisho. Uwo muhari urangiza itangazo ryawo usaba akanama ka ONU kajejwe umutekano kw'isi, ishirahamwe mpuzamakungu ONU hamwe n'ubumwe bwa Afrika kugondoza reta y'Urwanda ngo yemere ibiganiro n'abo batavuga rumwe, ngo bitabaye ivyo FLN izobandanya ibitero ku bo yise ""reta y'agatsiko n'igisirikare c'ubwoko bumwe"". Kuri uyu wa mbere, igisirikare c'Urwanda cari casohoye itangazo aho cagiriza umuhari wa FLN kugira igitero mu karere ka Rusizi mu murenge wa Bweyeye baje bava mu Burundi. Igisirikare c'Uburundi casohoye itangazo ciyamiriza ivyo bivugwa n'Urwanda."	https://www.bbc.com/gahuza/amakuru-57245610
sports	Dar es Salaam: Kwinonora imitsi birabujijwe ku misi yo gusenga	"Umukuru w'igipolisi mu gisagara ca Dar es Salaam muri Tanzania, Lazaro Mambosasa avuga ko kuva ubu, kizira ko abantu bagira imyiyerekano canke kwinonora imitsi ku misi hategekanijwe amasengesho, ko igipolisi kitazotanga impusha kuri iyo misi. Mambosasa avuga ko kugira imyiyerekano ku misi yo gusenga bituma abasenga bacererwa gushika ahabera amasengesho. ""Ku misi yo gusenga, ntituzemera abaca muri izo nzira mu kubima uruhusha, nta mugwi n'umwe urekuriwe guca muri ivyo bibanza, abaja gusenga i Dar Es Salaam bagenda n'imodoka, rero urekuriye abagira imyimeneyerezo mu mabarabara canke abagira imyiyerekano iyo ari yo yose, bituma amabarabara yugarwa, kandi amasengesho ajana n'umwanya."" Yongeyeko ko imisi yo gusenga ari ku wa gatanu, ku wa gatandatu no ku wa mungu. Muri iyi myaka ya vuba, abantu benshi basigaye binonora imitsi mu mabarabara mu gisagara ca Dar Es Salaam. Ukwinonora imitsi bitegurwa n'amashirahamwe atandukanye ariko rimwe na rimwe bafise ihangiro ryo gufasha abantu bafise ingorane bari mu turere dutandukanye. Uko kwinonora imitsi kenshi kuba mu mpera z'iyinga kugira haboneke abantu benshi bavyitaba kuko baba bari mu karuhuko."	https://www.bbc.com/gahuza/amakuru-55918346
religion	Umupfakazi wa TB Joshua mu rugamba rwo kurongora ishengero yasize muri Nigeria	"Evelyn Joshua yabaye umurongozi w'imwe mu mashengero akomeye y'abarokore muri Afrika, ariko uwo mupfasoni w'imyaka 52 ahanganye n'ikibazo co kubungabunga iragi ry'umugabo wiwe. Urupfu rwa Joshua rwabaye giturumbuka mu kwezi kwa gatandatu afise imyaka 57 rwatumye hatangura intambara yo kumusubirira yamaze amezi n'amezi kugira ironke inyishu. Ariko imiryango y'iryo shengero ryiwe rya Synagogue Church of All Nations (SCOAN), iri mu gisagara kinini cane muri Nigeria, yasubiriye kwugurugwa kugira yakire abayoboke baryo ubwa mbere mu mezi atanu. Yari rurangiranwa kubera imburi ziwe n'inyigisho, vyatumye ahurumbirwa n'ibihumbi n'ibihumbi vy'abayoboke bavuye hirya no hino kw'isi baja Lagos, harimwo n'abanyepolitike bakomeye bo muri Afrika na Amerika y'epfo. Ni gake haba ibiganiro vy'isubirizwa mu mashengero y'abarokore muri Nigeria mbere kenshi uburongozi buca buhabwa umupfakazi w'uwuba yarashinze ishengero. Ariko muri SCOAN, umupfasoni wa Joshua, yari umupasitori yatiwe, ahanganye n'abandi kubera atari mu rwego rukuru rurongoye iryo shengero. Ibi bifatwa n'abo bahanganye ko ari ikimenyetso c'uko umugabo wiwe atigeze amufata nk'uwushobora kumusubirira. Bitandukanye n'abandi bagore b'abapasitori  bo muri Nigeria, ntiyiyerekana cane mu myaka irenga mirongo itatu bari bamaze bubakanye. TB Joshua afatwa n'abayoboke ba SCOAN nk'""intumwa"", yakorana n'umugwi  umwegereye cane yita ""inararibonye"" - umwe muri bo bikaba vyari vyitezwe ko ari we azomusubirira. Ariko inyuma y'urupfu rwiwe, abari begereye umupfasoni wa Joshua barahawe uburenganzira na sentare bwo kumugira umwe mu bagize urwego nshingwantwaro, bica vyorosha kugera ku ntambwe yo gushika kuri ayo mabanga. Iryo shengero ryaciye rimenyesha ko umupfasoni wa Joshua  abaye umurongozi mushasha ""Arongowe n'Imana"", ivyababaje ayandi mashami ari muri iryo shengero ku kungene bitabaye mu muco. Cane cane umugwi uzwi kw'izina rya Global Congress of SCOAN Members (GCSM), vyitwa ko ushigikiwe n'abayoboke bo mu rwego rwo hejuru, warerekanye amakenga kuri iyo ngingo. Ariko nta madidane yabaye ku mukuru yari kurongora amasengesho ubwa mbere ya SCOAN itariki 7 z'ukwezi kwa cumi na rimwe kuva umugabo wiwe apfuye. Bivugwa ko atahemye kugira yerekane ubutegetsi bwiwe muri iryo shengero, mu gukoresha amezi make ya nyuma mu gusukura iryo shengero. Hari ama Video yagiye ahabona y'abayoboke, benshi b'abanyamahanga, bamaze imyaka baba  muri urwo rupangu runini, bariko baravayo bariko barabazomera. Umwe mu bayoboke yakoresheje imvugo ngereranyo ko ""cari icigwa"". Abakuwe muri ico kibanza vyavuzwe ko bari abadashigikiye ubutegetsi bw'umupfasoni wa Joshua. Patrick Iwelunmor, yahoze ajejwe kumenyeshamakuru ku muhisi Joshua, yabwiye BBC ati:""Inyuma y'urupfu rw'intumwa, bamwe mu bamugendanira ntibavugisha Evelyn mu rupfasoni."" Hari n'inkuru kandi yerekeye igiturire, mbere igisata ca Nigeria kijejwe kugwanya igiturire, EFCC, cemereye BBC ko kiriko kiragira amatohoza ku bivuga ko habaye ubusuma muri iryo shengero. Ntibiramenyekana nimba ibi ari vyo biriko biragirwako amatohoza, kuko ikinyamakuru co muri Nigeria The Punch cari canditse ko iki ari co gituma bamwe mu bayoboke b'iryo shingiro boba banyegeye. Ubu ikigiye kugora cane umupfasoni Joshua n'ugukora ku buryo abayoboke ibihumbi n'ibihumbi bakunda umugabo wiwe biyumvamwo ukwemera kwiwe. Baje kubera igihagararo ciwe n'ubwitonzi hakaba ata co biteze ku mutegetsi mushasha. Gbenga Osinaike, arongoye uruganda rw'abamenyeshamakuru mu kinyamakuru Church Times Nigeria, aremeza ko igenwa ryiwe ryaje giturumbuka. Yabwiye BBC ati:""Yahora asengesha rimwe na rimwe arik TB ntiyigeze amuha icizere."" Ariko nk'umuntu atigeze yitabwaho  na benshi, ""harimwo n'umugabo wiwe"", umupfasoni Joshua yarerekanye "" inguvu n'ubushobozi afise mu gutwara iryo shengero."" Yaranse ko ahabwa icubahiro c'umugabo wiwe ca "" uwujejwe gucungera vyose"", avuga ko ari we akibarongoye, ko gusa ""atanguriye urugendo aho data yashikanye inkino"". Kandi TB Joshua aracafise ikibanza gikomeye muri iryo shengero, amafoto yiwe amanitse hose mu nzu, inyigisho ziwe na zo ziguma zica ku mbuga hwaniro ziwe. Bisa kandi n'uko umupfasoni Joshua yasigaranye iragi ry'ingene umugabo wiwe yigisha - aho yaguma acishamwo indirimbo zo guhimbaza Imana - aho n'umudiho usa n'uwo umugabo wiwe aho yariko arahereza inkuka ari wenyene. Ko ari babiri bahuye ubwa mbere mu 1990 aho yamutangaza mu kumubwira ivyerekeye ubuzima bwiwe, yandika n'izina ryiwe ku rupapuro ata jambo na rimwe amubwiye. Bamaranye iminota 45 incuro ya mbere babonana, aho inyuma y'aho yaciye amusaba ko bokwubakana. 'Impano yo kunywanisha' Ni ihasa akaba n'imfura mu muryango w'abana indwi, yakuriye i Okala Okpuno mu ntara ya Delta mu bumanuko bushira ubuseruko bwa Nigeria. N'aho atatanguye ari umupasitori, yaramenyerejwe hanyuma arabuhabwa n'umugabo wiwe. Mu 2009, yavuze ko ari umuntu afise impano zidasanzwe mu kunywanisha - ""imigenderanire y'abavyeyi n'abana, abubakanye n'ibindi bintu nk'ivyo."" Abasitori bakuru muri Nigeria kenshi bavuga ko baronse umuhamagaro uva muri bibiriya - nk'abahanuzi Samuel na Paul - kugira bakorere Imana. Nk'uko bivugwa na Joshua, umuhamagaro wiwe waje igiye yerekwa mu kiringo c'imisi itatu aho yumva ijwi rigira riti:""Ndi Imana yawe. Ndaguhaye ubutumwa bweranda bwo kugenda gukora igikorwa ceranda c'Imana."" Umupfasoni Joshua ntaravuga ko yaronse umuhamagaro nk'uwo, ariko kuri bamwe, kuba bakorana n'umugabo wiwe birakwiye. Iwelunmo agira ati:""TB Joshua yari intumwa kuva avuka, ariko umugore wiwe yamubaye kubera we. Umugabo n'umugore babaye umwe, kubera ubwo bumwe yaciye na we asigwa amavuta."" N'aho bamwe mu bapfakazi b'abakuru b'amashengero muri Nigeria, nka Janet Onaolapo wa Abundant Life Gospel Mission na Margaret Idahosa wa Church of God Mission International , barongoye neza amashengero yabo, s'ibintu bisanzwe. Amashengero y'abapantekoti muri Nigeria yubakiye ku gihagararo c'abayashinze, akaba asambuka bamaze gupfa. Osinaike avuga ko ivyo bishobora gushikira na SCOAN. Avuga ati:""Iyo hageze ku bibazo vy'ishengero, abantu baza kurondera inyishu, kurondera ibitangaro, kuraba uwoba yareretswe ibiberekeye. ""Icuka gitegerezwa kuzosubira hasi."""	https://www.bbc.com/gahuza/amakuru-59374068
politics	Antonio Guterres wa ONU yemeye gushigikira igisirikare ca DR Congo	"Umunyamabanga mukuru w'ishirahamwe ONU yemeye ko iryo shirahamwe rizobandanya gufasha igisirikare ca Repubulika y'Intwaro Rusangi ya Congo mu ntambara yo kurwanya imirwi irwanya ubutegetsi. Mu rugendo rwiwe  ejo ku wa Mungu mu gisagara ca Beni kiri mu buseruko bw'ico gihugu, Antonio Guterres yamenyesheje ko ari nkenerwa ko ibitero vy'ukurwanya imirwi irwanya ubutegetsi bibandanya. Inteko mpuzamakungu zigera ku 16,000 ziri muri ico gihugu (MONUSCO), kikaba ari gitigiri kinini c'ingabo za ONU kw'isi. Amafaranga zikoresha ku mwaka arenga n'umuliyaridi w'amadolari. Bwana Guterres yemeye ko ingabo za ONU zizokorana n'igisirikare be n'igipolisi vya Congo. Umumenyeshamakuru wa BBC akorera muri ico gihugu avuga ko abanyagihugu bo mu karere k'ubuseruko bw'ico gihugu bidoga bavuga izo ngabo ataco zimaze. Izo ngabo zimaze imyaka irenga 20 muri ico gihugu, ariko ubukozi bw'ikibi burabandanya. Asubirwamwo n'itororokanirizo ry'amakuru AFP, bwana Guterres avuga ati: ""Tuzokora ibishoboka vyose kugira ngo duhagarike uruhagarara"". Umunyamabanga mukuru wa ONU yarashitse no mu karere ka Mangina aho ikiza ca Ebola catanguriye, haciye umwaka. Umutekano muke muri ako karere watumye igikorwa c'uguhangana n'umugera wa Ebola kibangamirwa, mu gihe ukutamenya kw'abanyagihugu ku vyerekeye uwo mugera kwatumye utwigoro tw'ukurwanya ikwiragira ryawo ataho dushika. Abashika 2000 baramaze guhitanwa n'iyo ndwara. Bwana Guterres yaragendeye ikigo kivura abafashwe n'iyo ndwara, aho yabahimirije ko abafashwe bokwihutira kwa muganga aho kwinyegeza."	https://www.bbc.com/gahuza/amakuru-49548339
business	Burundi: BRB yugaye amashirahamwe agurisha amafaranga	"Ibanki Nkuru y'Uburundi, BRB, yaraye ifashe ingingo yo kwaka impusha amashirahamwe yose acuruza amafaranga y'agaciro yari asanzwe yemewe. Mwitangazo ryasohowe n'umukuru w'iyo banki, Ciza Jean, avuga ko iyo ngingo izotangura kuja mu ngiro mu ndwi iza, igenekerezo rya 15 z'uku kwa kabiri. Yagiriza ayo mashirahamwe ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyo ngo bikaba vyaragize ingaruka mbi ku butunzi bw'igihugu. Mu kwezi kw'icenda umwaka uheze, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Muri iryo tangazo, Bwana Ciza ategeka abafise amazu yo kugura n'ukugurisha amafaranga y'agaciro gukuraho vuba na bwango ivyapa n'ibindi bimenyetso biyaranga. Amenyesha ko kuva ubu, amazu yemerewe kugura n'ukugurisha amafaranga mvamakungu ari ayegukira amabanki. Mu rwandiko rwasohowe ku wa 15 z'ukw'icenda umwaka uheze wa 2019, buri shirahamwe ryategerezwa kuvunja amafaranga ryisunze igiciro cashinzwe n'ibanki nkuru y'igihugu ""ritarengeje inyungu y'ibice 15%"". Iyo ngingo isa n'iyagoranye gushira mu ngiro, ari co catumye mu kwezi kwa 11 umwaka uheze, BRB isohora itangazo, aho yagabisha ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena."	https://www.bbc.com/gahuza/amakuru-51424910
health	South Africa yemeje ikoreshwa ry'umuringa ukingira abagore umugera wa SIDA	Afrika y'Epfo yemeje uburyo bushasha bwo kwirinda umugera wa SIDA mu ntumbero yo gukingira abagore kugira ntibandure. Ni umuringa ukozwe muri silicone winjizwa mu gitsina c'umugore maze ukarekura umuti witwa dapivirine urwanya umugera. Iyi ni intambwe ikomeye muri ico gihugu aho bibiri vya bitatu vy'abandura ari abagore. Uwu muringa - wemejwe mu mwaka uheze muri Zimbabwe ukaba ukigeragezwa mu bihugu bitari bike vya Afrika - werekana ko ufise ubushobozi bwo gukingira ku rugero rwa 50%. Ni bwo buryo bwa mbere bukoreshwa igihe kirekire mu gukinga umugera wa SIDA cane cane bugenewe abagore. Uwu muringa ni ubundi buryo buje busubirira ibinini vya PrEP bifatwa buri musi ugategerezwa gusubirizwa buri kwezi. Igisata ca Afrika y'Epfo kijejwe amagara y'abantu cemeje uwu muringa ku bagore bafise imyaka kuva kuri 18 kuduga. Uwu muringa wahinguwe n'ikigo International Partnership for Microbicides (IPM). Ishami rya ONU rijejwe amagara y'abantu kw'isi, OMS/WHO rirashigikiye iyi ngingo. Hagati aho, ibikorwa vyo gutanguza ubu buryo bizotegerezwa kubangira kubera iki gisata kijejwe amagara y'abantu kiciga urugero rwo gukora neza rw'uwu muringa n'igiciro cawo. ONU ivuga ko Afrika y'Epfo ari yo ifise ibitigiri binini vy'abagendana umugera wa SIDA  kw'isi yose.	https://www.bbc.com/gahuza/amakuru-60761866
business	Ntahokatarondererwa: Ornella Uwimana yize ivyo kuvura kuri kaminuza ariko akora intebe mu mapine	"Umwigeme Ornella Uwimana yahejeje ivyigwa vy'amagara y'abantu muri kaminuza mu 2020 ubu akaba akora akazi ko gukora intebe mu mapine. Intebe za mbere yazikoze mu 2016 akiri ku ntebe y'ishure, umuvyeyi wiwe aca arazimugurira kugira amutere intege. Agira ati:""Naguze amapine umunani ku bihumbi mirongo ine, hanyuma nca ndayakoramwo intebe. ""Mu kuntera intege, umuvyeyi wanje arazishima aca arazingurira azishira kw'ibaraza"" Ornella avuga ko akunda kwiyigisha gukora ibintu bitandukanye kuri YouTube. Ahejeje kaminuza mu gisata c'ivy'amagara y'abantu ""Sante Publique"" mu 2020, ivyo gukora intebe mu mapine yaciye abigira umwuga. Avuga ko abona ko amaze gutera imbere ugereranije n'aho yatanguriye. Agira ati: ""Natanguye nkorera muhira ariko ubu narakotesheje ikibanza nkoreramwo ndiha ku kwezi. ""Nkoresha abakozi batatu baza buri musi, n'abandi bane baza igihe mba ndabakeneye."" Gushika ubu avuga ko yoba ageze ku mutahe wa miliyoni zine z'amarundi. Ornella Uwimana ahanura urwaruka kwubahuka gukora ico ari co cose rubona gishobora kuruteza imbere. Avuga ko hari benshi bagaya akazi canke ntibashiruke umwete wo kugakora. Ati: ""Hari abambona ndiko ndahiga amapine bagatangara. Bakanayanyima nkarinda guca ku bafundi b'imodoka ""Hari n'abantwenga bambonye ndiko ndatobora amapine kandi baheruka nari nagiye gusigisha inzara. ""Ubu ariko batanguye gutahura kuko babona ntanguye gutera imbere. Uburundi buherutse gushinga umugambi wa PAEEJ (Programme d'Autonomisation Economique et d'Emploi des Jeunes Diplômés), werekeye urwaruka ruhejeje amashure kugira rwishingire imigambi yo gukora. Uwo mugambi reta yawuhaye imiriyaridi 48 z'amafaranga y'amarundi. Ariko n'ubu hari abacibaza uruhara nyarwo rwa PAEEJ, mu gihe abandi bafise amakenga ko bashobora gufasha koko urwaruka kwigenga mu butunzi rukareka kuzera inze."	https://www.bbc.com/gahuza/amakuru-60988470
health	Coronavirus: Putin avuga ko urucanco rwemejwe ko rushobora gukoreshwa	"Umukuru w'igihugu c'u Burusiya, Vladimir Putin, avuga ko urucanco rwakorewe muri ico gihugu rwo gukinga Covid-19 rwamaze kwemezwa ko ari nyarwo inyuma y'amezi adashika abiri ruriko rurageragerezwa ku bantu. Perezida Putin avuga ko urwo rucanco rwakorewe umwihwezo wose utegerezwa, yongerako y'uko n'umukobwa wiwe yamaze kuruhabwa. Abategetsi bavuga ko bafise integuro yo gucandaga abanyagihugu mu kivunga kuva mu kwezi kw'icumi. Abahinga berekanye amakenga ku kuntu urwo rukingo rwihutishijwe n'Uburusiya, bakabona ko abashakashatsi bashaka gufata inzira ya hafi. Mu gihe hari ubwoba ku ngaruka zarwo, umuryango witaho amagara y'abantu kw'isi, OMS/WHO, mu ndwi iheze wasavye Uburusiya gukurikiza amategeko mpuzamakungu ku bijanye no gukora urucanco rwa Covid-19. Urwo rucanco rw'Uburusiya ntiruri ku rutonde rw'incanco zitandatu za OMS zemewe kugeragezwa ku rugero rwa gatatu, harimwo no kuzigeragereza ku bantu. Mu gihe avuga ko ari urwa mbere kw'isi, Perezida Putin amenyesha ko uru rucanco rwakozwe n'ikigo Gamaleya c'i Moscou, ari ""urukingo nyarwo"" rwo kurwanya coronavirus. Umushikiranganji w'amagara y'abantu, Mikhail Murashko, avuga ko uru rucanco ""rwerekanye ko rukora neza kandi ko ata ngaruka rufise"", akavuga ko ari intambwe ikomeye mu nzira yo gutsinda Covid-19. Urwo rucanco rwiswe Sputnik V,  izina rifatiye ku kigendajuru ca mbere c'igihingurano cabaye kw'isi, rigafatwa n'Uburusiya nk'intsinzi kuko kibaye igihugu ca mbere kwemeza urucanco, nk'uko bivugwa n'umwe mu bategetsi b'iki gihugu asubirwamwo n'itororokanirizo ry'amakuru Reuters. Kirill Dmitriev arongoye ikigega c'Uburusiya, RDIF,  avuga ko iki gihugu kimaze kuronka ibihugu birenga 20 vyamaze gusaba urwo rucanco ku rugero runganga n'umuliyaridi. Mu ndwi iheze, leta y'Uburusiya yatangaje ko yariko irategura gutangura gucandaga abanyagihugu mu kivunga inyuma y'aho imenyeshereje ko yakoze igerageza ry'urwo rucanco. Kw'isi hari incanco zirenga 100 ziriko zirakorwa, zimwe muri zo zikaba ziriko zirageragerezwa ku bantu. N'aho urwo rucanco rwihuse, abahinga nka bose babona ko ata rucanco ruriko ruraboneka kw'isi yose imbere ya 2021 hagati. Kw'igenekerezo rya kane rya kuno kwezi kw'umunani, umuvugizi wa OMS, Christian Lindmeier, yabwiye abanyamakuru ati: ""Rimwe na rimwe abashakashatsi ku giti cabo baravuga ko babonye ikintu, ni vyo ko ico kiba ari ikintu gikomeye"". ""Ariko ikibazo nyamukuru ni ukuronka urucanco rukora, kandi bibanje guca mu nzira zose zikenewe""."	https://www.bbc.com/gahuza/amakuru-53739253
business	Tanzania: Perezida Samia Suluhu Hassan ariyama abamunegura ku madeni yo hanze	"Umukuru w'igihugu ca Tanzania Samia Suluhu Hassan ariyamiriza akarwi k'abategetsi bo hejuru b'ico gihugu banegura reta yiwe ku madeni yasavye mu mashirahamwe yo hanze mu ntumbero yo kurangura imigambi y'iterambere. Mw'ijambo yashikirije ari mu biro vy'umukuru w'igihugu rigacishwa ku mboneshakure, Perezida Samia Hassan arasigura akamaro k'amadeni mu kurangura imigambi y'iterambere ya reta. Yariko arakira icegeranyo kivuye mu bushikiranganji butandukanye c'ukungene amafaranga agenewe kurwanya ikiza ca Covid-19 igihugu cahawe n'abatanga imfashanyo y'iterambere ariko arakoreshwa. Perezida Samia avuga ko mu gihe ibindi bihugu bikoresha ayo mafaranga mu kugura ibikoresho vyo kwikingira nk'udupfukantoke n'udupfukamunwa, Tanzania yoyo yakoresheje mu bwitonzi ayo mafaranga mu gukomeza igisata c'amagara y'abantu no mu kwubaka amavuriro mashasha. Aya mafaranga yafashije kandi kwubaka amasomero mashasha y'amashure n'ibigo vy'ukwigiramwo mu turere dutandukanye tw'igihugu. Avuga ko yumva ko yahemukiwe n'abanegura reta yiwe kubona yakiriye aya madeni mvamahanga. Ati: ""Birababaje kubona umuntu wari wizigiye afise amabanga nk'ayo akomeye muri reta agukorera ivyo"". Ashikirije aya majambo inyuma y'umusi umwe umukuru w'inama nshingamateka, Job Ndugai, asavye imbabazi ku mugaragaro ku majambo yari aherutse gushikiriza, yafashwe ko yayabwiye reta ya Samia Hassan ku bijanye n'amadeni yo hanze. Mu gihe yariko ashikiriza iri jambo, Perezida Samia Hassan yavuze ko amwe mu majambo yo kumunegura afitaniye isano n'amatora yo mu 2025, abatari bake bakaba babona ko azorondera kwitoreza ikindi kiringo. Samia Hassan yashitse ku butegetsi mu ntango z'umwaka uheze inyuma y'urupfu rwa Perezida John Pombe Magufuli yari atanguye ikiringo ciwe kigira kabiri kikaba n'ica nyuma gitegekanywa n'ibwirizwashingiro."	https://www.bbc.com/gahuza/amakuru-59877542
health	Kurandura malaria burundu – intumbero ya hafi ya OMS	"Icegeranyo c'ishirahamwe OMS kivuga ko hari icizere ko isi ishobora kwiganzura malaria - imwe mu ndwara zimaze igihe kirekire kandi ziha inkumbi -  mu kiringo kitari kure. Buri mwaka, abarenga imiliyoni 200 barandura malaria, indwara yica cane cane abana bakiri bato. Ihitana abantu barenga 435.000 ku mwaka, abenshi bakaba ari abana. Mu Burundi igisata ca ONU kijejwe ubutabazi, OCHA, kivuga ko abantu imiliyoni zitanu n'ibihumbi amajana indwi banduye malariya muri uno mwaka, igitigiri kingana hafi igice c'abanyagihugu bose muri ico gihugu. Muri abo bantu bose, abangana 1801 barahitanywe n'iyo ndwara iterwa n'umubu kuva mu kwezi kwa mbere gushika ku wa 21 z'ukw'indwi. Ico cegeranyo kivuga ko kurandurana n'imizi malaria itakiri indoto ya kure, n'aho gukuraho umugera uyitera bishobora gusaba imiliyaridi zishika zibiri ziyongera ku mafaranga akoreshwa ku mwaka. Abahinga bavuga ko kurandurana n'imizi malaria ari yo ""ntumbero nyamukuru"". Isi iramaze gutera intambwe itari nto mu kurwanya iyo ndwara. Kuva mu 2000: Ibi vyatumwe n'uko uburyo bw'ukwikingira imibu bwakwiragiye, nk'akarorero gukoresha imisegetera irimwo umuti, hamwe n'imiti ikomeye y'ukuvura abafashwe n'iyo ndwara. Hagati aho, Dr Winnie Mpanju-Shumbusho, umwe mu bakoze ico cegeranyo akomoka muri Tanzania, avuga ati: ""N'aho hari intambwe ishimishije, malaria ibandanya kuba intambamyi kw'iterambere"". ""Ivyo biribonekeza cane muri Afurika, aho ibihugu bitanu gusa vyikoreye hafi igice c'abarwaye malaria kw'isi"". Ari nka hamwe malaria yoshobora kurwanywa burundu kw'isi, yoba ari intambwe y'akataraboneka. Ico cegeranyo casabwe n'ishirahamwe rijejwe amagara y'abantu kw'isi, OMS, mu myaka itatu iheze kugira ngo bihweze ingene vyogenda n'uburyo bukenewe. Abahinga karuhariwe mu biraba malaria n'abo mu butunzi, bashitse ku cegeranyo ko ivyo bishoboka gushika mu mwaka wa 2050. Ico cegeranyo casohotse mu kinyamakuru c'ubushakashatsi mu vy'amagara y'abantu ca Lancet, kivugwa ko ari co ca mbere kibayeho muri urwo rwego. Sir Richard Feachem, umwe muri abo bashakashatsi, avuga ati: ""Kuva kera, kurwanya malaria burundu yamye ari indoto ya kure, ariko ubu turafise ivyemezo ko ishobora kandi itegerezwa kuba yaranduranywe n'imizi gushika mu 2050"". Hagati aho, aragabisha ko ivyo bizosaba ""ingingo zikomeye"" kugira ngo iyo ntumbero ishikweko. Muri ico cegeranyo, niho abahinga bavuga ko baravye ingene ibintu bimeze ubu, ""igice kinini ku isi kizoba cariganzuye malaria"" imbere ya 2050. Hagari aho, hazokwibonekeza akarere malaria izobandanya yigira ndanse muri Afrika, kava muri Senegali mu buraruko bushira uburengerazuba, gushika muri Mozambike mu bumanuko bushira ubuseruko bwa Afrika. Ico cegeranyo kivuga ko kugira ngo malaria izobe yaranduranywe n'imizi gushika mu 2050, bizosaba ko ubuhinga busanzwe buriho ubu bukoreshwa neza gusumba, kandi hagatorwa n'ubundi buryo bushasha. Ubwo buhinga buriko bwiyumvirwako ni ubuzotuma imibu idashobora kurondoka bigatuma igabanuka mu bwinshi, canke bugatuma  itagira ubushobozi bwo gukwiragiza iyo migera. Ico cegeranyo kivuga ko gushika ubu, amafaranga akoreshwa kuri malaria arenga gato imiliyaridi 4.3 z'amadolari buri mwaka. Hazokenerwa izindi miliyaridi zibiri z'amadolari buri mwaka kugira ngo isi ishobore kwiganzura malaria gushika mu 2050. Ico cegeranyo kivuga ko kuronka ayo mahera yiyongerako ari ""ikintu kitoroshe"".  Hagati aho kivuga ko kwiganzura malaria bizogira ingaruka nziza ku mibereho n'ubutunzi bw'ibihugu ""gusumba kure n'iyo ayo mahera akenewe"". Umukuru wa OMS, Dr Tedros Ghebreyesus, ati: ""Kurwanya malaria ni imwe mu ntumbero y'inzego zijejwe amagara y'abantu kw'isi mu kiringo c'ikinjana cose, ariko biboneka ko kikiri mu bibazo ngorabahizi gushika ubu"". Aremera ko malaria idashobora kurwanywa ngo ihere hagikoreshwa uburyo busanzwe buhari, na rirya avuga ko nka bwose ari ubwatanguye gukoreshwa mu kinjana giheze canke imbere y'aho."	https://www.bbc.com/gahuza/49645794
entertainment	Aliko Dangote na Mohammed Dewji bari mu batunzi ba mbere muri Afrika mu 2021	Nk'uko biri mu kinyamakuru ca Forbes co mu 29021, ubutunzi bw'abagwizatunga 18 bo kuri uyu mugabane bwiyongereye imiriyaridi 4.1 z'amadolari, n'ukuvuga ku bice 12 kw'ijana gusumba mu mwaka uheze. Mu myaka cumi yikurikiranya, Aliko Dangote wo mur Nigeria ni we muntu atunze cane ku mugabane wa Afrika, akaba afise ubutunzi buharurwa ku miriyaridi 12.1 z'amadolari. Ubwo butunzi bwiyongereyeko amadolari imiriyaridi 2, ugereranije no mu mwaka uheze bivuye kw'iduga gushika ku bice 30 kw'ijana vy'igiciro c'isima ya Dangote nk'uko vyandikwa na Forbes. Umuntu agira kabiri mu butunzi muri Afrika ni Nassef Sawiris wo mu Misri, ubutunzi bwiwe  bwinshi ni ibice bitandatu kw'ijana y'umutahe afise muri Addidas. Mu kibanza ca gatatu haza Nicky Oppeheimer wo mu gihugu ca Afrika y'epfo, yarazwe umutahe wo muri kompanyi  ya Debeers, akaba yari anahagarariye iyo kompanyi gushika mu mwaka wa 2012 aho yaca agurisha ibice 40 kw'ijana vy'umutahe w'umuryango wiwe kuri kompanyi yimba ubutare ya AngloAmerican ku miriyaridi 5.1 z'amadolari. Uwundi yatunze cane muri uyu mwaka ni umudandaza wundi w'isima, Abdulsamad Rabiu. Imitahe yiwe muri kompanyi ikora isima ya BUA PLC, yashizwe ku rutonde kw'isoko ry'abagurisha imitahe muri Nigeria mu kwezi kwa mbere, yaduze igiciro biteye ubwoba mu kiringo c'uyu mwaka uheze. Vyatumye ubutunzi bwa Rabiu bwongerekana ku bice 77 kw'ijana, gushika ku miriyaridi 5.5 vy'amadolari. Ikintu gikomeye cane n'uko Rabiu n'umwana wiwe bafise ibice 97 kw'ijana vy'iyo kompanyi bagaca batuma imenyekana cane. Umuvugizi w'isoko ry'imitahe muri Nigeria yabwiye Forbes ko ikompanyi y'isima ya BUA  ishitse ku ntambwe ya kabiri - ko Forbes igabanya agaciro k'imitahe mu gihe iyo mitahe yagurishijwe ku banyagihugu ifise agaciro kari muri y'ibice 5 kw'ijana. Umugwizatunga wenyene ava mu karere k'ubuseruko bwa Afrika ari kuri urwo rutonde rwa Forbes ni umudandaza wo muri Tanzania, Mohammed Dewji, aza mu kibanza ca 13. Dewji afise ubutunzi bufise agaciro k'imiriyaridi 1.6 z'amadolari, nk'uko vyandikwa n'ico kinyamakuru c'ubutunzi ca Forbes. Urutonde rw'abantu batunze cane kw'isi mu mwaka wa 2021: 1. Aliko Dangote     afise ubutunzi bungana na miriyaridi 12.1 $ 2. Nassef Sawiris     afise ubutunzi bungana na miriyaridi 8.5  $ 3.  Nicky Openheimer  afise ubutunzi bungana na miriyaridi 8  $ 4. Johann Rupert  afise ubutunzi bungana na miriyaridi 7.2  $ 5. Mike Adenuga   afise ubutunzi bungana na miriyaridi 6.7  $ 6. Abdulsamad Rabiu  afise ubutunzi bungana na miriyaridi 5.5  $ 7. Issad Rebrad afise ubutunzi bungana na miriyaridi 4.8  $ 8. Naguib Sawiris   afise ubutunzi bungana na miriyaridi 3.2  $ 9. Patrice afise ubutunzi bungana na miriyaridi 3  $ 10. Koos Bekker afise ubutunzi bungana na miriyaridi 2.8  $ Mu gihe bamwe bongereje ubutunzi bwabo ku miriyaridi n'imiriyaridi, ubutunzi bw'abagwizatunga babiri bari ku rutonde rwo mu mwaka wa 2020, bwaragabanutse gushika baje musi y'umuriyaridi umwe. Abapfasoni babiri bonyene ni bo bari ku rutonde rw'abatunzi bakomeye mu mwaka wa 2020, ubu bakorotse ntibakiri kuri urwo rutonde. Nk'uko bivugwa na Forbes, ubutunzi bwa Folonrusho Alakija wo muri Nigeria, afise ikompanyi yo kwimba igitoro bwaramanutse musi y'umuriyaridi umwe kubera igiciro c'ibitoro camanutse. Isabel dos Santos, kuva mu 2013 yari umupfasoni atunze cane ku mugabane wa Afrika, ubutunzi bwiwe bwaragabanutse kubera ingingo nyinshi zitandukanye zitumbereye ivyo atunze muri Angola na Portugal. Abo bagwizatunga batunze cane ku mugabane wa Afrika bava mu bihugu indwi bitandukanye. Afrika y'Epfo na Misri bifise abagwizatunga batanu, bigakurikirwa na Nigeria ifise batatu hamwe na Maroc ifise babiri.	https://www.bbc.com/gahuza/amakuru-55907332
business	Kenya: Evariste Ndayishimiye asaba abagwizatunga ba Kenya kujana imitahe mu Burundi	"Prezida Evariste Ndayishimiye atera akamo abagwizatunga ba Kenya kujana imitahe yabo mu Burundi  kuko ngo mu myaka ibiri canke itatu iri imbere bashobora kuzoba bacerewe. Agishika muri Kenya, yaciye aca mu burengero bw'ico gihugu mu gisagara ca Kisumu, aho prezida n'abagize reta ya Kenya bari, bitegurira guhimbaza umusi mukuru wa Madaraka Day kuri uyu wa kabiri. Mu kiganiro bahaye abamenyeshamakuru, abakuru b'ibihugu Uhuru Kenyatta na Evariste Ndayishimiye bashimagije umubano mwiza, gufashanya muri politike, ubutunzi, gutsimbataza amahoro n'ishaka bafise ryo kubitsimbataza. Prezida Ndayishimiye yavuze ko amaze kuza muri Kenya kenshi, ariko ko ari ubwa mbere ashitse mu gisagara ca Kisumu. Yagize ati:""...Ntangajwe n'ubwiza hamwe n'iterambere nsanze muri kino gisagara."" Yavuze ko Uburundi bumaze gutera intambwe mu mahoro n'umutekano, ko butakiri ku rutonde rw'ibihugu bitarangwamwo amahoro muri Onu, ashimira prezida Kenyatta ko ""we ubwiwe yabigizemwo uruhara."" Prezida Ndayishimiye yavuze ko ubu, Uburundi buriko burashira inguvu cane mu guteza imbere ubutunzi, aranashima ko uguhanahana ibidandazwa hagati ya Kenya n'Uburundi bigenda vyiyongera. Yvuze ati:""Ndateye akamo abagwizatunga bo muri Kenya kuza mu Burundi kukoni co gihe ciza, kurindira imyaka ibiri canke itatu, mushobora gusanga mwacerewe."" Umukuru w'igihugu c'Uburundi kandi yatumiye mugenzi we wa Kneya Uhuru Kenyatta kugendera Uburundi."	https://www.bbc.com/gahuza/amakuru-57306790
entertainment	Kerala: Menya uyu muhindikazi atereka ubwanwa	"Ku mbuga hwaniro, uyu mugore wo mu Buhindi atereka ubwana bwiwe arashimirwa ariko kandi akanegurwa n’abantu. Ariko wewe avuga ko adahungabanywa n’ibivugwa vyose ku bwanwa bwiwe. ""Ndakunda ubwanwa bwanje,"" Shyja w’imyaka 35 niko yanditse kuri WhatsApp, musi y’ifoto yiwe. Yama abazwa – n’abantu babona amafoto yiwe ku rubuga rwa Facebook canke bahura nawe amaso mu yandi – igituma atereka ubwanwa. Avuga ati: “Ikintu conyene novuga ni uko gusa ndabukunda. Cane”. Shyja, izina ryonyene akoresha, aba mu karere ka Kannur  mu ntara yo Kerala iri mu bumanuko bw’Ubuhindi. Nk’uko bimeze ku bagore batari bake, yaramaze imyaka itari mike atsiba ubwana bwiwe bwo hejuru. Mu gihe yama amwa ingohe ziwe, Shyja avuga ko atigeze yumva ko akeneye kumwa ubwanwa bwiwe bwo hejuru. Mu myaka itanu iheze, bwatanguye kuba bwinshi buboneka neza kandi Shyja arabureka abinezererewe cane. Ati: ""Ubu si mbona ko noshobora kubaho ntabufise. Igihe ikiza ca Covid gitangura, naranka kwambara agapfukamunwa igihe cose kubera kanzibira isura”. Abantu benshi bamubona bamusaba ko yokwikurako ubu bwanwa bwo hejuru ariko Shyja ntavyumva. ""Sinigeze numva ko ndi mubi kubera ndabufise canke ko ari ikintu ntategerezwa kuba mfise”. Abagore bama babwirwa ko imishatsi yo kw’isura atari myiza kuri bo, ko rero botanga amafaranga kugira ngo bayibakure – canke bakayigabanya – igihe cose. Amahinguriro akora imiti yo kubuza imishatsi kumera aregeranya amamiriyaridi n’amamiriyaridi y’amadorari mu gukora amavuta, inzembe n’ibindi bishobora kurandurana n’imizi imishatsi, bigurwa n’abagore bashoboye kubigura. Ariko muri ino myaka ya vuba, abagore benshi bahisemwo kwemera mbere no kwishimira ubu bwanwa. Mu 2016, Harnaam Kaur aharanira ukwiyemera kw’umuntu uko aba ameze kwose (Body positive body positivity) yabaye umugore wa mbere akiri muto kw’isi yose yameze ubwanwa ku munwa wose no kw’itama nk’umugabo, nk’uko bivugwa n’ikigo Guinness World Records. Mu biganiro yagiye atanga, yamye avuga ukungene ukwemera ubwanwa bwiwe kwabaye igihe gikomeye co kwiyemera imbere y’abamuzomera. Ku bwa Shyja, gutereka ubwanwa si ikintu umuntu afatira, ni kimwe mu bigize ubuzima bwiwe. Ati: ""Jewe nkora ico nshatse. Iyaba nari mfise ubuzima bubiri, kumbure bumwe nari kububamwo uko abandi bashaka”. Kimwe mu vyatumye afata iyi ngendo ni ibibazo vy’amagara yahanganye navyo mu myaka itari mike. Shyja baramubaze  incuro zitandatu mu myaka cumi – rimwe kwari ukugira bamukure ikivyimba mw’ibere, irindi naryo kwari ukumukura utuvyimba mu gasaho k’imbuto. Aho aherukira kubagwa, kwari ukumukuramwo igitereko, haraciye imyaka itanu. Ati: ""Igihe cose baheza kumbaga, naguma nizeye ko ntari gusubira muri ico cumba c’ibagiro”. Kubona yashoboye kurengana ibi bibazo vyose vy’amagara vyakomeje ivyiyumviro vya Shyja  ko ari ngombwa ko abaho mu buzima bwiwe bumuha umunezero. Shyja avuga ko akiri umwana yari afise isoni. Ni gake abagore mu kigwati ciwe bashobora kuboneka hanze inyuma y’isaha cumi na zibiri z’umugoroba. N’aho Kerala ari imwe mu ntara z’Ubuhindi zigenda zibaho ubuzima bwa none, kandi zifise ibimenyetso bikomeye vy’iterambere, mu turere twinshi umugabo ni we afise ijambo rya nyuma, kandi abagore bama babuzwa gufata ingendo canke kwibana. Igihe arongorwa akimukira mu ntara ya Tamil Nadu ihana urubibe n’iyo yavukiyemwo, Shyja avuga ko yaryohewe no kubona ubundi bwisanzure bushasha. Avuga ati: ""Umugabo wanje yarashobora kuja ku kazi akagaruka atevye. Rero narashobora kwicara hanze ku mugoroba, rimwe na rimwe nkaja no kw’iduka ndi umwe mw’ijoro iyo hari ico nkeneye. Nta n’umwe yavyitaho. Igihe niga gukora ibintu jenyene, vyankomereje ukwiyemera”. Avuga kandi ko ariko aragerageza kuvyigisha umukobwa wiwe w’umuyabaga. Umuryango wa Shyja n’incuti ziwe bamye bamushigikira kuri buno bwanwa bwiwe. Umukobwa wiwe amubwira ko bumubereye. Ariko Shyja avuga ko yabwiwe amajambo y’ubwoko bwose avugwa n’abantu iyo bamubonye kw’ibarabara. Ati: ""Abantu barantwenga bavuga ngo ‘abagabo bonyene nibo bamera ubwanwa, kubera iki umugore yobumera’?” Mu myaka itari mike, ni kenshi yagiye avugwa mu binyamakuru vyo muri ico gihugu. Mu misi iheze, nk’uko abivuga, yarabonye amajambo y’agahemo yanditswe ku nkuru yamuvuga yari yacishijwe ku rubuga rwa Facebook n’ikinyamakuru co muri ico gihugu. Umuntu umwe yabajije igituma atari gufata urwembwe akamwa ubwanwa bwiwe bimaze kuboneka ko ingohe ziwe yari yazimoye. Ati:""Ariko si ikibazo kijanye n’ivyo nshaka – none ngumye iki hanyuma nikureko iki?” Abagenzi ba Shyja akenshi bishurana agashavu kuri ano majambo yandikwa kuri Facebook, ariko avuga ko ivyo ataco bimubwiye na gato. ""Mu bisanzwe, kenshi ndabaraba nkabatwenga”."	https://www.bbc.com/gahuza/articles/cq598z38z0eo
politics	Tanzania uko ndayibona: Ivyo Prezida Samia amaze gushikako mu mwaka umwe	"Mu makete y'abamenyeshamakuru b'abanya-Afrika, Sammy Awami arasubiza amaso inyuma ku kugene Tanzania yahindutse mu mwaka umwe kuva Samia Suluhu Hassan abaye umugore wa mbere abaye ategetse ico gihugu inyuma y'urupfu rwa prezida John Pombe Magufuli. Iyo igipimo c'umunezezo canke ukwishima gifatwa mu ndwi nkeya ziheze, cari kwerekana ko aba-Tanzania bari mu bantu ba mbere banezerewe kw'isi, nk'uko bivugwa n'aba-Tanzania bamwe bamwe ku mbuga hwaniro. Mu mayinga make aheze, prezida Samia Suluhu Hassan, azwi cane gusa nka Mama Samia, yarabonanye na babiri mu ndongozi z'umugambwe uza imbere mu yitavuga rumwe n'ubutegetsi, Chadema, Tundu Lissu na  Freeman Mbowe, ibintu atawari gushobora gucisha mu mutwe haraheze umwaka. Lissu aba mu buhungiro inyuma yo kuraswa amasasu 16 mu 2007 mu kugerageza kumwica vyafashwe ko vyari bifise imvo ya poritike. Mbowe aherutse kuva mu munyororo, aho yari apfungiwe kuva afashwe yagirizwa ivyaha vy'iterabwoba mu kwezi kw'indwi igihe yari yiteguriye kugirisha ikoraniro ryo gusaba ko hagira ibihindurwa mw'ibwirizwa nshingiro. Umunyamategeko akaba n'umwe mu baharanira uburenganzira cane Fatma Karume yanditse kuri Twitter ati: ""NDAKWISHIMIYE, SSH [Samia Suluhu Hassan]. Lissu nawe nyene arakwishimiye."" Haraheze umwaka, Tanzania cari ikindi gihugu. Ico gihe prezida John Pombe Magufuli yabona ko abatavuga rumwe n'ubutegetsi ari ibikoresho vy'inyungu z'abanyamahanga. Ururimi rwiwe ku batavuga rumwe na reta zari inguvu, kandi yari yihaye ihangiro ryo kuzimanganya poritike ishingiye ku migambwe myinshi. Kuba ibintu vyarahindutse nta n'umwe atavyemera mu mice yose ya poritike. Lissu avuga ati: ""Si ndi umuntu agenda arakoma amashi, [ariko] hari ibintu Mama Samia yatanguye gukora neza. Kandi kubera yatanguye gukora ibintu neza, tuzomushigikira abikore neza gusumba."" Ikidahurizwako n'ukumenya niba prezida Samia ivyo ariko arahindura akwiye kubishimirwa vyose. Tanzania yabaye igihugu gitwazwa igitugu ku mugambwe n'ubu ariwo utwara, Chama Cha Mapinduzi (CCM), ubu arongoye. Yari icegera c'umukuru w'igihugu muri reta yakoze uko ishobora ngo izimanganye ukutavuga rumwe n'ubutegetsi no guta abantu mu munyororo ku mpamvu zo kuyinegura gusa. Kunyuruza abantu, kubura abandi irengero, ku mvo bivugwa ko ari iza poritike, vyarakozwe kuri reta yazamwo ubwa kabiri mu butegetsi bwayo. Hari n'ikibazo co kumenya niba ashaka gushira mu mategeko impinduka ziriko ziraba. Nyinshi zisa n'izishingiye ku gushaka kw'umukuru w'igihugu ubwiwe gusa. Nk'akarorero, mu gihe kubonana n'abanyaporitike batavuga rumwe n'ubutegetsi ari intambwe nziza mu kwubaka icizere, amategeko agenga imigambwe adahurizwako ntarahinduka. Ivyo biha urwego rujejwe imigambwe ububasha bwagutse kandi budatomoye neza bwo gufuta umugambwe no guha igihano co gupfungwa gushika ku mwaka uwo ariwe wese yihaye igikorwa co kwigisha ibijanye n'ubuzima bw'igihugu, nko gushishikariza abanyagihugu kwiyandikisha kugira bazokwitabe amatora. Ni nk'uko, n'ubwo ibihano ku binyamakuru vyinshi vyavanyweho, itegeko ryo 2016 rigenga ibimenyeshamakuru, iryo mu 2018 rigenga ibinyamakuru vyo ku mbuga hwaniro n'iryo mu 2015 rigenga ivyaha biciye mu kwinjira mu mashini (Cybercrimes), ayo yose ntarahinduka mu gihe ariyo yakomeje ukubuza ibinyamakuru gukorera mu bwigenge akanabikwegera ibihano nko guhagarikwa canke kwugarwa. Ico prezida Samia yakoze ubu n'uguhagarika umuhindimuko wo gushika ku ntwaro y'igitugu idateye amazi. Yasubije igihugu mu gihe c'imbere ya 2015, ariko nta kinini arakora kugira ahindure amategeko yatumye uwo yasubiriye akandamiza abatavuga rumwe n'ubutegetsi. Ariko ivyo amaze gukora mu nzira ya poritike yihanganira abandi vyerekana ko umukuru w'igihugu ashaka kugira ivyo ahindura. Ariko vyerekana kandi ko ari mu mayirabiri hagati yo kubandanya impinduka no kugumiza umugambwe arongoye ku butegetsi.  Nk'akarorero, abanyaporitike batavuga rumwe n'ubutetegetsi babonanye n'ubu ntibarekuriwe gukoresha amakoraniro. Ariko birasa n'uko ibiriko birahinduka bizorama. Ico cizere kiva mu kwibaza ko prezida Samia ubu yamaze gufata mu minwe umugambwe uri ku butegetsi. Mu mezi ya mbere Magufuli agipfa, yategerezwa kwama ariko aributsa abamwumva ko n'umukuru w'umugore ategerezwa kwubahwa no kwizerwa. Ico gihe abashikiranganji basa n'abashaka kwubaha ivyo bishakiye mu mategeko yabaha. Kimwe mu bishobora kugagaza kuba ubutegetsi bwiwe buguma bukomera n'ifungurwa rya Mbowe - inyuma y'urubanza rwiwe rwamaze amezi umunani kandi ata vyagiriji, abantu nabo badasiba gusaba ko urubanza rwiwe rwofutwa. Vyibazwa ko rwahebwe kuko yihagazeko imbere y'abasigaye bakiri ku ngendo ya Magufuli baterekwa impinduka ziwe. Bamwe bagereranya ibiriko birahinduka nko ku gihe ca prezida Jakaya Kikwete, umwe mu bo Samia yafatirako akaba ari nawe  yatwaye imbere ya Magufuli. Uburyo bwiwe bwo gutwara bwari ubwo gushira abantu hamwe,  amatati ya poritike n'abatavuga rumwe n'ubutegetsi akenshi yakemurirwa mu biganiro ku kirimba c'umukuru w'igihugu bariko barasangira icayi n'utwuzango. Ivyo vyatuma reta isa n'iyidakoresha amategeko acinyiza. Aho umuntu afatira icizere n'uko hanagarutse poritike z'ubutunzi ziha ikibanza abikorera ku giti cabo. Abanyamitahe b'abanyamahanga bariko barareshwa cane, ibihugu vya Buraya bisigaye birabwa nk'ivyo gufashanya mw'iterambere aho kuba ibishaka kwiganza canke kuba ""mabeberu,"" ni ukuvuga amasuguru (impfizi) y'impene - ijambo ry'akagaye ryakoreshwa na Magufuli. Hamwe na kahise ke ko guharanira agateka ka zina muntu binyuze mu gukorera hamwe, n'amamuko yiwe yo muri Zanzibar aharangwa umuco wo kwicisha bugufi no kwakira abandi, nta gitangaje ko agira ingendo itandukanye mu gutwara. Ariko ashobora guhura n'abatavyuma kumwe na we bakomeye cane muri CCM, hamwe, nk'akarorero, yokwemera ko haba amatora kamarampaka ku mpinduka mw'ibwirizwa nshingiro, ikintu abatavuga rumwe na reta n'abashigikiye demokrasi baguma basaba, kuko vyogabanya ububasha bw'umugambwe wiwe ku butegetsi. Prezida Samia yashitse ku butegetsi mu bihe  vy'igitangaza, mu gihugu n'ingendo ya poritike vyiganziwe n'ijwi ry'abagabo  vyatejwe imbere cane n'uwo yasubiriye. Umunsi umwe mw'ijambo imbere y'abanyagihugu, uwahoze ari umukuru w'igihugu umuhisi Magufuli yavuze atebura ingene abagore bihagararako bakubitwa, mu rindi naho akekeza mu buryo bujanye n'igitsina umugore w'umushingamateka kubera inzobe y'urukoba rwiwe. Aho hompi yarakomewe amashi cane. Inyuma y'umwaka umwe, prezida Samia yashoboye kuvyura icizere c'intango nshasha. Ariko igipimo kizogaragaza ko ishaka ryiwe ryo gukora impinduka zirama kiri ku muvuduko n'aho azogarukira mu guhindura amategeko ari nayo  yoshimangira iragi ryiwe ariko kandi akanakingira ukwishira n'ukwizana kw'abanya-Tanzania, akanabera inkinzo igihugu ku bategetsi b'igitugu bozokwinjira ingoro y'umukuru w'igihugu muri kazoza."	https://www.bbc.com/gahuza/amakuru-60829123
business	Ukraine: 'ntihagire ikindi mugurira muri Russia kiretse umwavu n’ingano' - niko US igabisha Africa	"Uwuserukira Reta Zunze Ubumwe za Amerika mw’ishirahamwe ONU  yaragendeye ibihugu vya Afrika, kimwe mu vya mugenza, kwari ukugabisha ko bitohirahira ngo bigurire ikintu kindi mu Burusiya kiretse intete n’umwavu, anagabisha ko bishobora gufatirwa ibihano. Mu kiganiro n’abanyamakuru i Kampala muri Uganda, Linda Thomas-Greenfield yavuze ati:  “Uburusiya bwama buvuga ngo ibihano bwafatiwe ku mfungurwa no ku bindi bifitaniye isano n’uburimyi vyatumye ibiciro biduga mu bihugu bitari bike. [...] Nagomba kumenyesha ko ata bihano twafatiwe ibintu ivyo ari vyo vyose vy’uburimyi biva mu Burusiya. “Uburusiya burashobora gushora hanze ibidandazwa vyabwo vyo mu gisata c’uburimyi, harimwo umwavu n’ingano, kandi n’ibindi bihugu birashobora kubigura”. “Nayo ku bihano vyafatiwe Uburusiya”, niko Linda Thomas-Greenfield abandanya avuga, “nk’akarorero ku bitoro, mu gihe igihugu cofata ingingo yo gukorana n’Uburusiya mu bisata bwafatiwemwo ibihano, aho coba gihonyanze ibi bihano[…].  Aha rero tugabisha ibihugu ko bitohirahira ngo birenge kuri ibi bihano”. Ibihugu hafi vyose vya Afrika bishima kutegamira kuri Ukraine muri ino ntambara yayo n’Uburusiya. Ibi mu bisanzwe bisigurwa n’ukutagirira icizere Uburengero, imyaka vyamaze mu bukoloni, be n’impuhwe z’incabwenge mu bihugu bitari bike vya Afrika zize mu Burusiya. Aho nyene, ibihugu bimwe bimwe vya Afrika ni abakiriya bakomeye b’intete za Ukraine, bakaba bahanzwe n’ikibazo c’ubukene bw’imfungurwa kigenda ciyongera. Ni mu gihe ku rubuga, intambara zibandanya ziha inkumbi muri Ukraine. Mu turere tw’intara ya Donetsk tugenzurwa na Ukraine, abasivire batanu baraye bishwe n’ingabo z’Uburusiya, nk’uko bivugwa n’umukuru wa gisirikare muri Donetsk Pavel Kirilenko. Yanditse ku rubuga rwa Telegram ati: ""Kw’igenekerezo rya 5 Myandagaro (5), Abarusiya bishe abasivire batanu ba Donbass. Abandi 14 barakomeretse”. Ni mu gihe hari amakuru avuga ko hari igice kigira kabiri c’imfashanyo Amerika iha Ukraine gifise agaciro k’umuriyaridi umwe cimirije gutangwa. Isoko ryabwiye Reuters ko ibiro vy’umukuru w’igihugu wa Amerika mu ndwi iza - ari nko ku wa mbere – bizotangaza iyindi mfashanyo ingana n’umuriyaridi w’amadorari y’abanyamerika izorungikirwa Ukraine. Muri ino mfashanyo harimwo ibisasu vya za muzinga zitera ibisasu vyinshi, zizwi nka HIMARS, ibirwanisho vyo gukorora indege vyo mu bwoko bwa NASAMS, hamwe n’ibimodoka ntamenwa vyo m ugisata c’ubuvuzi, bizwi nka 50 M113. Perezida Joe Biden ntaratera igikumu kuri uru rupapuro, bikaba bishoboka ko ibigize iyi mfashanyo, ibi navyo bikaba ari ibitigiri hamwe n’ubwoko bw’ibirwanisho, bishobora guhinduka. Mu gihe Biden yoterako igikumu, iyi yoba ari yo mfashanyo nini cane itangiwe icarimwe ihabwa Ukraine kuva intambara itanguye. Amerika imaze kurungikira Ukraine imfashanyo y’agaciro k’imiriyaridi 8.8 igizwe n’ibirwanisho n’ibindi vya nkenerwa. Maison Blanche/White House yanse kugira ico ishikirije ku vyerekeye iyi mfashanyo yimirije."	https://www.bbc.com/gahuza/articles/c4npqng4rgeo
politics	Afghanistan: Inkuru y'uwakorotse ku ndege ya Amerika ahunga aba-Taliban	Benshi baribuka mu mwaka uheze igihe Kabul, umurwa mukuru wa Afghanistan, yahungwa na benshi imaze gufatwa n'aba-Taliban. Inkuru y'abantu bakorotse bava ku ndege y'igisirikare ca Amerika iratanguye kumenyekana...	https://www.bbc.com/gahuza/articles/cy675d710nqo
religion	France: Umuriro wadutse mw’isengero nkuru rya Nantes	"Isengero rikuru Saint-Pierre-et-Saint-Paul  ryo mu gisagara ca Nantes mu Bufaransa ryatewe n'umuriro w'icaduka. Abajejwe kuzimya imiriro y'ivyaduka barenga 60 nibo bashitse kuri iryo sengero kugira bagerageze kuwuzimya nk'uko bivugwa n'ibiyamakuru vyaho. Nta wuzi icateye uwu muriro. Amasanamu ava aho ivyo biriko biba yerekana umuriro n'umwotsi biva muri iyo nyukabwa. Uyu muriro wadutse haciye umwaka umwe gusa uwundi muriro ukoze ibara kw'isengero rikuru Notre-Dame mu gisagara ca Paris, rimwe mu mitungo ya kahise k'u Bufaransa. Televiziyo BFM TV, itangaza ko abapolisi muri ico gisagara ca Nantes kiri mu buraruko bushira uburengero bw'u Bufaransa batumweko hafi isaha imwe n'iminota 44 mu gatondo. Umwe mu babibonye avuga ko yashobora kubona uwo mucanwa ari muhira, hafi y'iryo sengero. Avuga ko yakanguwe n'urwamo rudasanzwe rw'inkengeri. Ati: ""Ku vyo mbona, ni uko umwotsi utera wongerekana"". Iryo sengero sibwo bwa mbere riterwa n'umucanwa. Mu 1972, umuriro warasambuye igisenge caryo, bituma ryugarwa mu kiringo c'imyaka itatu ririko rirasubirwamwo."	https://www.bbc.com/gahuza/amakuru-53455793
health	Covid-19: Hydroxychloroquine ifise kuba isongera isibe hagukiza, ubushakashatsi	"Umuti Perezida Donald Trump wa Amerika avuga ko ariko arafata mu kurwanya Covid-19  ushobora kuba ahubwo usongera isibe, nk'uko ivyigwa bivyerekana. Ubushakashatsi bwakozwe buvuga ko ata karusho bizana mu kuvura coronavirus hakoreshejwe uwo muti uvura malaria witwa hydroxychloroquine. Bwana Trump avuga ko yariko arafata uwo muti n'aho abajejwe amagara y'abantu bagabishije ko ushobora gutera ingorane z'umutima. Uyo mu perezida abandanya ahimiriza ikoreshwa ry'uwo muti, mu gihe abajejwe amagara y'abantu bavyamirira kure. Hydroxychloroquine ni nziza mu kuvura malaria, na zimwe nka za lupus na arthrite, ariko gushika ubu ntibiremezwa nimba Hydroxychloroquine ishobora kuvura coronavirus. Ico cigwa cakozwe n'ikigo Lancet gikoresheje abarwayi 96000, muri bo hafi 15.000 bakaba bahawe Hydroxychloroquine - canke umuti wo mu bwoko bwa chloroquine. Tugereranije n'abandi barwayi, ubwo bushakashatsi bwasanze ko abo bahawe Hydroxychloroquine bari bafise igihamana kibi co gupfira mu bitaro canke bakagira ibibazo vy'itera ry'umutima. Turavye ingene abarwayi bagiye bapfa, ni uko ibice 18% vy'abahawe Hydroxychloroquine ari bo bapfuye, abahawe Chloroquine isanzwe bakaba bapfuye ku rugero rwa 16.4%, nayo abandi bobo batahawe iyo miti bapfuye ku rugero rwa 9%. Abashakashatsi bakoze ico cigwa bagabisha ko Hydroxychloroquine itokoreshwa mu gihe atari mu magerageza y'imiti. Bwana Trump wewe yivugira ko gushika ubu atarigera yandura Covid-19, kandi ko abandanya afata uwo muti kuko yizera ko ""ufise akarusho"". Hari ibikorwa vyo kugerageza uwo muti usanzwe uvura malaria nimba ushobora gukoreshwa mu kuvura Covid-19. Abakozi bo mu gisata c'ubuvuzi barenga ibihumbi 40 ku migabane ya Bulaya, Afrika, Aziya, Amerika y'Epfo basanzwe bariko bavura abanduye Covid-19, bari mu bazohabwa uwo muti mu gikorwa co kuwugerageza. Dr Marcos Espinal, arongoye ishirahamwe rijejwe amagara y'abantu muri Amerika y'Epfo (Organisation panaméricaine de la santé) risanzwe rikorana n'ishirahamwe mpuzamakungu ryitaho amagara y'abantu kw'isi OMS, ashimangira ko ata vyigwa na bimwe vy'ubuvuzi birigera vyemeza ko hydroxychloroquine yokoreshwa mu kuvura coronavirus."	https://www.bbc.com/gahuza/amakuru-52783008
health	Umuntu wa kane agendana umugera wa SIDA biboneka ko yawukize	"Umugabo asanzwe agendana umugera wa VIH utera SIDA kuva mu myaka ya 1980 aboneka ko yakize, akaba abaye uwa kane gusa, nk’uko bivugwa n’abaganga. Yatewe umusokoro wo mw’igufa ariko aravurwa indwara ya kanseri yo mu maraso yo mu bwoko bwa leukaemia, awuhawe n’umugiraneza asanzwe adafatwa n’umugera. Uyu mugabo w’imyaka 66 atashatse ko izina ryiwe rimenyekana, yarahagaritse gufata imiti yari amaze imyaka irenga 30 afata, yo gupfupfahaza VIH. Avuga ko afise “umunezero utagira urugero” kubona ata mugera agifise mu mubiri. Uyu mugabo azwi nk’umurwayi w’“Igisagara c’Umwizero” (City of Hope) inyuma y’ibitaro yariko aravurirwamwo vya Duarte mu ntara ya California. Abenshi mu bagenzi biwe bahitanywe na SIDA  imbere y’uko imiti yo gupfupfahaza itangura guhabwa abarwayi mu ntumbero yo kubafasha kubandanya babaho ubuzuma busanzwe. Umugera HIV/VIH (Virus de l'Immunodéficience Humaine), wica abasoda b’umubiri bigatuma umuntu arwara indwara ya SIDA kuko umubiri ntuba ugishoboye kurwanya umugera. Mw’itangazo, uyu mugabo avuga ati: ""Igihe bantora umugera mu 1988, co kimwe n’abandi, nibajije ko nciriwe urwo gupfa. ""Sinigeze nibaza ko noshoboye kubandanya mbaho gushika aho mbona umusi ntazoba ngifise umugera”. Ariko, ntiyakize ngo ni uko yavuwe umugera wa VIH, ahubwo vyarahuriranye kuko yariko aravurwa kanseri yo mu maraso yo mu bwoko bwa leukaemia yari yanduye afise imyaka 63. Abaganga bamukurikirana ico gihe bafashe ingingo ko yoterwa umusokoro mu ntumbero yo gusubiriza uturemangingo tw’amaraso twari dufise kanseri. Rero yagize amahirwe asanga umugiraneza yemeye kumuha utu turemangingo ari mu murwi wa ba bantu batandura umugera wa VIH. Umugera winjirira mu turemangingo twera (globules blancs/ white blood cells) tw’amaraso uciye mu muhora utaboneka n’amaso, indemamubiri (proteine) izwi nka CCR5. Hagati aho, hariho abantu, harimwo n’uyu mugiraneza yamuhaye utu turemangingo, bafise iyi CCR5 igenda ihindagurika ikazibira uwu muhora, bigatuma umugera udashobora kwinjira. Uyu murwayi 'w’Igisagara c’Umwizero' yarakurikiraniwe hagufi inyuma yo guterwa utu turemangino, haragera igihe umugera utakiboneka mu mubiri. Amaze amezi arenga 17 ata mugera umurimwo. Dr Jana Dickter, umuganga avura indwara ziterwa n’imigera kw’ico Gisagara c’Umwizero, avuga ati: ""Wari umunezero kuri twebwe kumubwira ko umugera wa SIDA utakiri muri we kandi ko bitari bikenewe ko abandanya afata imiti yo gupfupfahaza yari amaze imyaka irenga 30 afata”. Ikintu nk’iki cabaye ubwa mbere mu 2011 igihe Timothy Ray Brown – azwi nk’umurwayi w’i Berlin – aba umuntu wa mbere kw’isi yakize umugera wa SIDA. Mu myaka itatu iheze, hamaze kuba abandi bantu batatu bakira muri ubu buryo. Uyu murwayi w’Igisagara c’Umwizero ni we muntu wa mbere afise imyaka myinshi avuwe muri ubu buryo akongera akaba n’uwa mbere amaze igihe kirekire agendana VIH ashoboye gukira. Hagati aho, guterwa imisokoro ntibisigura ko bigiye guhindura ibintu mu kuvura imiriyoni 38 z’abantu bagendana SIDA muri kino gihe. Dr Dickter avuga ati: ""Ni uburyo bugoye cane kandi bushobora kugira ingaruka mbi zikomeye. Rero si inzira nyayo yo kuvura abantu bose bagendana SIDA”. Hagati aho, abashakashatsi bariko bararondera ingene bokwibanda kuri uwu muhora w’indemamubiri CCR5 mu gutera uturemangino nk’imwe mu nzira yo kuvura umugera. Ubu buryo bwarashikirijwe mu nama yerekeye SIDA yabaye mu 2022 i Montreal muri Canada. Avuga ku vyavuye muri ubu bushakashatsi Prof Sharon Lewin aherutse gutorwa ngo arongore ishirahamwe mpuzamakungu ryishinze kurwanya umugera wa SIDA, International Aids Society, avuga ati: ""Umuti uracari kananirabahinga mu bushakashatsi kuri SIDA”. Avuga ko “imbere y’aha habaye abantu bake bakize” bagatanga “icizere kibandanya ku bantu bagendana umugera wa SIDA,  ndetse inaha umwizero abahinga”."	https://www.bbc.com/gahuza/articles/c4n9m671e8mo
entertainment	Lil Uzi Vert: Umuririmvyi wo muri Amerika yihomye mu gahanga diyama ya miliyoni 24 $	"Umuririmvyi wo muri Amerika Lil Uzi Vert yavuzweko vyinshi ku mbuga ngurukanabumenyi inyuma yo gukoresha amadolari imiliyoni 24 mu kugura ubutare bupima kara 11 yahomye kuruhanga rwiwe. Inkuru zitangwa na BBC igisata ca Pidgin, zivuga ko yaguze ubwo butare mu nzu y'ubudandarizo ya Elliot Eliante ku madolari imiliyoni 24. Lil Uzi Vert yatumye haba amajambo menshi y'abakunzi biwe kw'isi yose igihe yerekana video y'ingene ubu asa, agaca anandika ku mbuga ngurukanabumenyi ya Instagram ngo "" Ubwiza burababaza"" (Beauty is Pain). Izina nyaryo rya Lil Uzi Vert ni Symere Bysil Woods, umuririmvyi wo muri Amerika w'umudiho wa Rap, akaba n'umwanditsi w'indirimbo. Yavutse itariki 31 mu kwezi kw'indwi mu 1994 mu buraruko bwa Philadelphia i Francisville muri Amerika. Ikintu gituma uwo muririmvyi atandukana n'abandi, n'ibicapo afise ku mubiri (Tatoo), n'ingene yagiye aritobora mu maso, ingene agenda ahindura uko yisokoza n'inyambaro ya kera. Lil Uzi yamenyekanye cane inyuma yo gushira ahabona ururirimbo rwiwe rwa Luv is Rage mu mwaka wa 2015. Izindi ndirimbo zatumye aba rurangiranwa ni nk'ururirimbo rwiwe  Money Longer yaririmvye mu 2016, You was Right, Gucci Mane, Bad na Bouje iza mu kibanza ca 100 kuri Billboard muri Amerika hamwe na Tour Life rwatumye ahabwa agashimwe ka MTV k'ururirimbo rwa mbere mu gihe c'ubushuhe. Bivugwa ko uwo muririmvyi yoba afise ubutunzi bushika ku miliyoni 16 z'amadolari, ariko ko hagati y'umwaka wa 2017 na 2018 yoba yararonse imiliyoni 20 avuye mu ndirimbo aririmbira ku mbuga ngurukanabumenyi hamwe n'ibiteramo vyiwe."	https://www.bbc.com/gahuza/amakuru-55952232
health	Coronavirus - Africa: Hari icizere ko ibitigiri vy'abandura biriko biragabanuka	"Ikigo kijejwe kurwanya no gukinga indwara muri Afrika (CDC) kimenyesha ko mu ndwi iheze ibitigiri vy'abanduye coronavirus ku munsi ku munsi vyagabanutse. Ku mugabane wose, urugero rw'abanduye ku munsi ku munsi rwageze ku bantu 10.300 mu ndwi iheze, ibiharuro biri munsi ugereranije n'ivy'abari banduye mu ndwi y'imbere yayo vyari 11.000. Dr John Nkengasong arongoye ikigo CDC avuga ko ibi ""bitanga umwizero"". Gushika ubu, umugabane wose wa Afrika umaze kugira abantu bashika 1,147,369 banduye coronavirus, abarenga igice c'abo bakaba ari abo muri Afrika y'Epfo, hamwe n'abashika hafi 26.000 bapfuye. Dr Nkengasong avuga ko afise icizere ""ko dutanguye gutera intambwe buhoro buhoro"", ariko yongerako y'uko ""hakiri kare cane, cane koko - duhanganye n'umugera uteye ubwoba cane kandi ukwiragira ku muvuduko munini"". Ati: ""Aya makuru dutegerezwa kuyakira twiyubara cane "", agasibura ko adashaka ko abantu bijajara ugasanga bariyibagije ingingo zo kuzibira ikwirakwira ryawo. """"Ntidushaka na gato ko abanyagihugu bacu berekana ko barushe, maze ugasanga natwe turatezuye mu rugamba rwo kurwanya uwu mugera"". Asaba abanyagihugu kubandanya n'utwigoro two guhagarika ikwirakwira ry'umugera. Ashimikira cane cane ko abanyagihugu bobandanya bambara udupfukamunwa, bakabandanya bakurikira ingingo yo gutandukana, kandi ibikorwa vyo gupima bikabandanya. Dr Nkengasong avuga kandi ko ku mugabane wose abarenga imiliyoni 10 bashoboye gupimwa, Afrika y'Epfo ikaba ari kimwe mu bihugu vyapimye abantu benshi. Ibitigiri vy'abanduye n'abamaze gupfa biri hasi ugereranije n'ahandi kw'isi nka Bulaya, Amerika y'Epfo na Leta Zunze Ubumwe za Amerika aho yonyene gusa ifise abarenga imiliyoni zitanu n'igice z'abanduye. Hagati aho, abahinga bamwe bamwe baragabisha ko muri Afrika ibitigiri vy'abanduye bishobora kuba bisumba ibitangazwa kubera ubushobozi buke bwo gupima. Mu ntango, vyasa n'uko umurindi w'ikwirakwira ry'uwu mugera wari ku rugero ruto, ariko rukaba rwagiye ruriyongera bukebuke, cane cane muri Afrika y'Epfo. Ishure kaminuza yo muri Amerika Johns Hopkins ikurikiranira hafi uwu mugera rivuga ko Afrika y'Epfo ifise abantu 596.060 bawanduye, igitigiri kirenga igice c'abanduye ku mugabane wose wa Afrika, ikagira gatanu kw'isi. Abandura bagiye baragabanuka, ivyo bituma ibitigiri ku mugabane wose navyo bigabanuka. Igitigiri co kw'isonga cageze ku barenga 12,000 bandura ku munsi, iki kikaba caragabanutse cane gushika ku rugero rwa 5,000. Igihugu ca Afrika gikurikira ku rutonde rw'ibihugu bifise abanduye benshi ni Misiri, ikaba iza mu kibanza ca 31 kw'isi n'abandu 96,914 banduye."	https://www.bbc.com/gahuza/amakuru-53863085
health	Covid-Kenya: Umugore yanse gutsindwa n'uwo mugera	"Aho hadukiye ikiza ca coronavirus, Josephine Muchiliwa yari umunyagikoni, ariko co kimwe n'abandi benshi muri Kenya n'ahandi kw'isi, akazi kiwe karahagaze. Muri uyu mwaka uheze, umunyamakuru w'ikiganiro ca BBC Business Daily Ed Butler yarakurikiranye ingene uwo mugore yavyifashemwo. ""Nta kazi ngira, nta buzima ngira, ntaco mfise ngaburira abana"". Uko kuri kweruye kuri mu buryo Josephine avuga ingene abayeho biturutse ku  ngaruka z'ingingo zo kwirinda coronavirus guhanze abatari bake. Mu gihe haheze imisi reta ifashe ingingo zikomeye zo kugabanya uruja n'uruza kugira ihagarike ikwirakwira rya Covid-19, uwo mugore areze abana wenyene, wo muri quartier ya Kibera ibamwo abantu benshi cane, arigana amagume yaguye kuri benshi bukwi na bukwi. Akazi kiwe k'umushahara muto cane mu gikoni c'ishuri karangiye aho abanyeshure babwiriwe kwigira i muhira. Yasigaye aribaza aho azokura ivyo agaburira abana biwe bane. Uwo mugore w'imyaka 31 yabwiye Business Daily ati: ""Ubu nitura Imana gusa. Sinzi ico ndi bukore"". Ariko bamaze kwumva amarushwa y'uwo mugore, hari abantu b'umutima mwiza baciye bamuha imfashanyo. Ntiyari amafaranga menshi - hafi ama dolari 150 (arenga 300.0000 vy'amarundi)  - ariko yari akwiye kugira afashe Josephine gutangura urudandazwa rw'imboga n'ivyamwa. Yaciye aja kurangura kw'isoko hagati ku murwa mukuru wa Kenya, agura ibiro 25 vy'ibitunguru, itomati n'ibindi, abizana i Kibera aho yaciye akotesha kiosk ntoya y'ibiti. Josephine yaciye aja ararungika amajwi y'ubuzima bwiwe bwa minsi yose yafata ari mu kazu kiwe k'icumba kimwe kubatse mu vyondo, avuga ingene agerageza ngo urudabndazwa rwiwe rukunde. Aho Kibera, quartier nini cane yubatswe mu buryo budakurikije amategeko ku murwa mukuru Nairobi , benshi mu bahaba barahura n'ibibazo nk'ivya Josephine. Mu gihe abenshi mu baba Kibera  bakora ubuzi bwo mu ngo (ikiboyi canke ikiyaya) ,  barakozweko  kurusha abandi n'ingaruka z'ikiza ca coronavirus ku butunzi, kuko abakoresha babo bifise gusumba baciye bababuza kubandanya baza kubakorera ku bwoba bw'uko bohava babanduza umugera. Ariko , mu ntango , nabi nabi, urudandazwa rwa Josephine rwasa n'urugenda neza. Yararonka abakiriya umunani canke 10 ku munsi. Umunsi umwe mu kwezi kwa gatanu guheze yambariye ati: ''Nibura uyu munsi naronse inyungu y'ama shilingi 170. Abana bamerewe neza, baranezerewe, kuko nibura bararya."" Ariko n'ubundi ivyago ntaho vyaja. Josephine nta rudandazwa yari asanzwe amenyereye, quartier yabo na yo yarimwo umukwabu,  abapolisi bama bariko bariruka kuri uwo wese afashwe inyuma y'amasaha yo gutembera. Kurenga imbibe z'igisagara navyo vyari bibujijwe. Aho hose abana biwe bane yategerezwa kumenya aho bari buri gihe kuko hari ububisha bwinshi n'ubwoba ko bashobora kugirirwa ubukozi bw'ikibi bufatiye gu gitsina. Yavuze ati : ''Ibitigiri vy'abantu basambanywa ku  nguvu biguma biduga. Nsize abana bonyene, uwariwe wese ashobora kuza akabagirira nabi."" Kandi nta bantu benshi bari  bafise amafaranga yo kuza kugura ivyo acuruza. Ababanyi na bo bari batakaje akazi, batunzwe n'utwo boba bari baraziganije. Bati amagorwa ntasiga ayandi. Josephine yafashwe na malaria, biba ngombwa ko agurana amafaranga yo kwivuza, ayaka umwe mu basanzwe batanga ideni mu kibano. Gusaba ideni n'ibintu bikorwa cane mu ma quartier  nka Kibera. Umwe mu batanga ideni, azwi nka Rodgers, yabwiye BBC ko hageze aho atakironka amafaranga yo gutangako ideni kuko yaronderwa na benshi cane. Kandi yavuze ko abenshi batashobora kuririha, aho rero yaca agurisha ibikoresho vyo mu nzu baba batanzeko ingwati. Josephine we, nta n'ico kugwatiriza yari afise. Kiosk irabomowe Gushika no kuri uyu musi, aracafise ubwoba ko ideni atarariha, ry'ama dolari 30 (arenga 60.000 mu marundi), rishobora kumutera ingorane zikomeye. Icizigire c'uko ashobora kuriha iryo deni cayoyotse mu kwezi kwa gatandatu mu mwaka uheze igihe tingatinga za reta zaharura  igice ca Kibera carimwo kiosk yiwe. Bavuga ko bariko barategura ahazoca inzira nshasha ya gariyamoshi. Reta yavuga ko abahaba bahawe umwanya ukwiye wo kubimenyeshwa ngo hahave. Ariko Josephine, nk'umupangayi, avuga ko atigeze abimenya. Aho bibabarije n'uko yari amaze iminsi yaranguye ibintu vyinshi, vyose hamwe n'iyo kiosk y'imbaho, bisenyurwa na tingatinga. Aca asubira kwifumbereza, indoto yo kuba umucuruzi iba igarukiye aho. ""Uwo munsi narakomye induru, mara iminsi itatu ndira. Mbabaye cane. Sinashobora no kurya. Kuva ico gihe ubuzima bwaciye bungora cane. "" Bishoboka ko ikiza ca coronavírus kimaze gukora ku banya Kenya baharurwa muri za miriyoni, nk'uko kwa Josephine. Gushika ubu ibiharuro vy'icese vyerekana ko muri Kenya hamaze gupfa abantu berenga 2100 bahitwanywe na Covid, n'ubwo abahinga bavuga ko ibitigiri bishobora kuba birenga ngaho kure. Ariko ababa muri Kibera, babona ko bo bakozweko kurusha abandi n'ingingo za reta zo kurwanya ico kiza kandi ko igipolisi gihohotera abantu mu bikorwa vyo kwuzubahiriza. Kennedy Odeke, uwavukiye muri Kibera aharanira ineza y'iyo quartier,  yashinze ishirahamwe ry'ubugiraneza, Shining Charity, avuga ati: ''Abo bantu babayeho ku ma dolari adashika abiri ku munsi, barazi ko urwaye uca upfa. ""Dushaka ko reta yitaho ama quartiers y'abakene nka Kibera, turonke amabarabara, ubuvuzi, n'amazi meza."" Ariko reta ntiyimirije kuvanaho ingingo zigabanya uruja n'uruza rw'abantu. Mu kwezi guheze, amasaha yo kudatembera mw'ijoro yarongerejwe kuko ibiharuro vy'abandura vyaduze cane. Umwaka umwe kuva ico kiza cadutse mu gihugu, Josephine n'ubu aracagwana. N'ubu nta hantu hafashe akura uburyo bwo kubaho, abana biwe batunzwe n'igikombe kimwe c'ubuyi ku munsi. Umwana wiwe w'umukobwa mukuru w'imyaka 11 Shamim yambwiye ati: ""Hari aho nibaza ko umunsi umwe nzoba umuganga. ""Ariko uyu munsi nibajije ivyo kurya."" Josephine hari aho aronka akazi ka rimwe rimwe ko gukora isuku, ariko yambariye ko hari umugore umwe, ataramuhemba ibikorwa vy'iminsi itatu. Ariko kubera ishirahamwe Shining Hope, afise icizere ko hagiye kugira igihinduka mu buzima bwiwe. Ubu ariko ariga gushona, akazi abamaze kukamenyera bavuga ko kinjiza amafaranga atari make ku munsi. N'ubwo ivyigwa muri aya mezi 12 aheze vyari bigoye cane, Josephine apfanye icizere ko we n'abana biwe bazova muri izo ngorane neza baravye ivyo bamaze gucamwo."	https://www.bbc.com/gahuza/amakuru-56640625
politics	DR Congo: Umukuru w'umugwi ujejwe amatora atanguye akazi mu mpari	"Umukuru w'umugwi ujejwe amatora muri Repuburika y'Intwaro ya Demokrasi ya Congo (RDC) yarahiriye amabanga mu mpari nyinshi kw'igenwa ryiwe. Denis Kadima, agiye kuyobora umugwi ujejwe amatora CENI,  afise igikorwa gikomeye co gutunganya amatora yimirije kuba mu 2023. Igenwa ryiwe ntiryahurijweko na bose, imigwi y'amadini - ariyo yitwa ko igena abagize CENI - ntiyumvikanye. Itandatu muri iyo migwi umunani  yaratoye Kadima - ariko ishengero katorika hamwe n'ishengero ry'abaporoti rinini rya ECC (Église du Christ au Congo), aravyanka avuga ko igenrwa ridaciye mu nzira yo. Ibihugu bifashanya na RD Congo birimwo ahanini ibigize ishirahamwe rya Buraya, n'iryo shirahamwe nyene hamwe kandi na Reta Zunze Ubumwe za Amerika, Ubuyapani, Ubwongereza na Korea y'Epfo, birababazwa no kubona igenwa ry'abagize CENI ritumvikanyweko n'abo biraba kandi ari ''ikintu gikomeye mu gutanga icizere ku matora yimirije"". Ivyo ayo mashengero avuga bishigikiwe n'abashingamateka batavuga rumwe n'ubutegetsi nabo batemeje Kadima mu nama nshingamateka. Inama nshingamateka ya RDC yemeje igenwa rya Kadima ku wa 16 ukwezi kw'icumi n'ubwo imigwi y'amadini itari yamwumvikanyeko. Mu mpera z'indwi iheze, prezida Félix Tshisekedi yaciye yemeza igenwa rya Kadima n'abandi bantu 12 bagize uwo mugwi n'ubwo hakiri izo mpari. Batatu bategerezwa guserukira uruhande rutavuga rumwe n'ubutegetsi ntibaragenwa ariko umukuru w'igihugu Tshisekedi yavuze ko yizeye ko bazosanga abandi. Abagize umugwi CENI bategerezwa kuva mu migambwe iri mu nama nshingamateka, nk'uko amategeko abitegekanya. Mw'itangazo vyasohoreye hamwe, Amerika, ibihugu vyinshi bigize ishirahamwe rya Buraya, Ishirahamwe rya Buraya nyene, Ubuyapani, Korea y'Epfo n'Ubwongereza, bisaba abategetsi babijejwe kurondera ko urwo rwego rw'amatora rwitabwa n'abo biraba bose cane cane imigambwe ya poritike n'amashirahamwe adaharanira inyungu za poritike (société civile) no gukomeza ko barugirira icizere. Ivyo bihugu vyibutsa ko biha agaciro cane ugukorera  mu muco, ubwigenge, ukudakumira, ukudahengama n'ugutanga icizere ku matora yimirije. Amatora aheruka muri Congo yabaye mu 2018. Ay'umukuru w'igihugu yatsinzwe na Félix Tshisekedi mu mpari zatumye uwatangajwe ko yatsinzwe, Martin Fayulu, atemera ivyayavuyemwo."	https://www.bbc.com/gahuza/59059836
entertainment	Dolly Parton: ‘Nivyo, ubuzima bw’abirabure ni kirumara”	"Umunyamuziki rurangiranwa wo mu mudiho wa country music, Dolly Parton, nawe yifatanije n'abandi mu gushigikira isekeza Black Lives Matter (ubuzima bw'abirabure ni kirumara), mu gihe yariko ashikiriza aho ahagaze ku bijanye n'ubuzima bw'igihugu, ibidakunze kuba. Yabwiye ikinyamakuru c'utugenegene Billboard ati: ""Mbega burya wibaza ko aba bazungu bacu ari bo bonyene bafise akamaro? Oya"". Uyu muririmvyi aasanzwe afise  abakunzi mu mpande zose, asanzwe adakunda kugira ivyo avuga ku bijanye na politike. Aya majambo yiwe aje mu gihe igihugu cose kiri mu bihe bidasanzwe mu bijanye n'umubaho hagati y'abadasangiye ubwoko vyagize ingaruka mu bice vyose vy'ubuzima muri Amerika, harimwo na country music. N'aho umupfasoni Parton atashoboye kuja mu myiyerekano muri rya sekeza rya Blakc Lives Matter, avuga ko ashigikiye uburenganzira bw'abiyamiriza ivanguramoko rishingiye ku rukoba. Yabwiye ico kinyamakuru ati: ""Ndatahura neza ko ari uburenganzira bw'abantu guserura akari ku mutima no kwumvirizwa"". Urupfu rwa wa mwirabure George Floyd hamwe n'imyiyerekano yaciye ikurikira vyaragize ingaruka mbi mu bisata bitandukanye, haba mu nkino canke no mu muziki, ivyatumye abanyamuziki bamwe baja muri iyo myiyerekano, abandi nabo biba ngombwa ko basubiramwo bakihweza ibijanye n'imigenderanire yabo n'abandi badasangiye urukoba. Perezida Donald Trump wewe abona ukundi iyo myiyerekano, aho afata abari muri yo nk'abagumutsi, mbere yiyamiriza bikomeye abari bafashe ingingo yo gupfukama igihe ururirimbo rw'igihugu ruriko ruraririmbwa mu kwerekana akababaro kabo. Umupfasoni Parton yashikirije ayo majambo mu gihe imyiyamamazo mu matora y'umukuru w'igihugu yimirije yashushe, ingendo itandukanye n'iyo yari afise mu myaka ine iheze aho  yirinda cane kunegura Bwana Trump igihe yahiganwa na Hillary Clinton. Eka no mu 2017 yashimye kutagira ico avuze mu gihe we na bagenziwe Emmys, Lily Tomlin na Jane Fonda bari mu giteramo, aho aba bandi bobo bafashe akanya ko kwiyamiriza Perezida Trump. Ubu bwa vuba naho ati: ""None nimba wanka urunuka umukuru w'igihugu, kubera iki tutomusengera?"" Sibwo bwa mbere uyu muririmvyi w'imyaka 74 - aboneka nk'umwe mu bashigikiye abagore bagendera ku vyiyumviro bikaze vy'ukwigenga (feministes) akaba kandi anashigikiye abahuza ibitsina babisangiye - ashigikira abipfuza ko ibintu bihinduka. Mu 2014, yarashigikiye abubakana badahuje ibitsina, umwaka umwe imbere y'uko itegeko ribirekura mu gihugu cose. Hagati aho, ariyubara cane muvyo ashikiriza mu ntumbero yo kwirinda uko bishoboka kugira uwo ababaje, akenshi akama ahanura abantu ""kwirinda gucira abandi imanza kugira ngo nabo ntibahave bacirwa izindi""."	https://www.bbc.com/gahuza/amakuru-53789598
business	USA: Ibiciro vy’igitoro vyakorotse ku buryo butari bwaboneke mu mateka yaho	"Igiciro c'ibitoro muri Leta Zunze Ubumwe za Amerika cakorotse cane ku buryo butari bwaboneke mu mateka y'ico gihugu. Ivyo bituma abahingura ico gitoro biba ngombwa ko babanza kuriha abakirangura kugira ngo bakibakureko, ku gutinya ko mu kwa gatanu bashobora kubura n'aho bagishira. Abagura igitoro baragabanutse rwose mu gihe ingingo zo kuguma  murugo ahatandukanye kw'isi yose zatumye abantu baguma biyugaranye. Vyatumye amahinguriro y'igitoro akodesha amatanki kugira ngo bashobore kubika ibitoro vy'umurengera, ibiciro mu gihugu cose bikoroka. Igiciro c'akagunguru muri West Texas Intermediate (WTI), ishingiro ry'igitoro ca Amerika, caramanutse kija musi y'amadorari 37.63 ku kagunguru. Stewart Glickman, umushakashatsi wo mu kigo ca Amerika Center for Financial Research and Analysis (CEFRA) kijejwe kwihweza ibijanye n'amafaranga avuga ati: ""Ibiriko biraba birarengeye ubwenge. Igabanuka ry'abakiriya ryararengeye ivyo abantu bashobora kuba bari biteze"". Avuga ko mu gihe izi ngingo za Guma murugo zobandanya uko ziri bishobora gutuma ibiciro vy'igitoro no mu kwa gatandatu bibandanya bikoroka. Ati: ""Ni ukuri nta cizere mfise ko ibintu bishobora kworoha ku makompanyi adandaza igitoro canke ku biciro vyaco"". Igisata c'igitoro kiri mu ngorane z'uko abagishaka bagabanutse kubera coronavirus hamwe n'ukutumvikana hagati y'ibihugu bisanzwe bicimbura. Mu ntango za kuno kwezi, ishirahamwe OPEP/ OPEC rihuza ibihugu vyimbura igitoro hamwe n'ibihugu bicuditse vyarahavuye birashika ku masezerano yo kugabanya urugero rw'igitoro cimburwa gushika hafi 10%. Muri ayo masezerano bumvikanye ko urugero rw'igitoro cimburwa rugabanywa ku buryo butari bwigere bubaho. Hagati aho, abahinga babona ko iryo gabanywa ata kintu kinini rizohindura. Stephen Innes ajejwe ubudandaji mu kigo Axicorp avuga ati: ""Ntivyafashe umwanya muremure kugira ngo abadandaza igitoro babone ko amasezerano yashitsweko na OPEP/ OPEC - uravye ingene ameze ubu - atazoshobora gutuma  isoko y'igitoro isubira ku murongo"". Ku bashoferi ba Amerika, ikoroka ry'ibiciro vy'igitoro - vyamanutse hafi ku bice 2/3  kuva mu ntango z'uyu mwaka - ryaragize ingaruka ku giciro co kw'ipompo, n'aho ejo ku wa mbere  bitakorotse uko vyari vyitezwe. Glickman ati: ""Ikiriho ni uko, n'aho woba ukeneye kuja mw'ibarabara kubera imvo iyi canke iriya, ukenera igitoro gike cane gusumba uko vyari bimeze mu mezi ane aheze"". ""Ingorane nyamukuru kuri benshi muri twebwe ni uko n'aho wocuzuza, uzoja he?"". Perezida Donald Trump wa Amerika avuga ko leta ishobora kugura igitoro gihingurwa muri ico gihugu. Ariko amakenga ahari ni uko ububiko bwaco bushobora kurengerwa, mu gihe ububiko bw'ikompanyi Cushing, ikompanyi nkuru itanga igitoro muri Amerika, bwarengewe gushika ku bice 50% kuva mu kwa gatatu, nk'uko bivugwa n'ibanki ANZ."	https://www.bbc.com/gahuza/amakuru-52365038
sports	Icegeranyo kivuga ko Diego Maradona yapfuye kubera ugusamara kw'abaganga	"Umurwi w'abahinga mu vyo buvuzi wemeje ko uwahoze ari umukinyi rurangiranwa wa Argentine mu mupira w'amaguru Diego Maradona ""atitaweho kandi habaye urwangara"" imbere 'yuko asandaba. Abashikirizamanza muri Argentina bari basavye uyo murwi gukora amatohoza ku bari bajejwe gukurikirana amagara ya Maradona inyuma y'aho apfiriye mu kw'icumi na rimwe umwaka uheze. Maradona yahitanywe n'indwara y'umutima muhira iwe i Buenos Aires afise imyaka 60. Mu ntango z'ukwa cumi na rimwe yari yabazwe mu bwonko ikivyimba cari cavuye kw'ivura ry'amaraso, akaba yagomba abandanye avurwa ingaruka z'inzoga. Nk'umwe mu bakinyi babaye rurangiranwa mu bihe vyose, Maradona yahavuye agira ubuzima bubi bwaranzwe no kunywa ibiyayuramutwe n'inzoga nyinshi. Urupfu rwa Maradona yabaye kizigenza w'umurwi nserukiragihugu wa Argentina igihe iki gihugu gitahukana igikombe c'isi yose mw'ihiganwa mpuzamakungu ry'umupira w'amaguru  mu 1986, rwababaje abakunzi b'umupira w'amaguru kw'isi, bakaba bibajije vyinshi ku bijanye n'abari bajejwe kumuvura. Haciye imisi mike apfuye, abashikirizamanza baciye batangura amatohoza ku baganga n'abaforoma bari bajejwe kumuvura. Mu kwa gatatu, abo bashikirizamanza batumyeko abahinga 20 muvyo ubuvuzi  kugira ngo bihweze icatumye Maradona apfa bongere bihweze nimba harabaye urwangara. Ivyavuye mu matohoza y'abo bahinga vyatangajwe n'ibinyamakuru vyo muri Argentina ku wa gatanu. Mu cegeranyo c'impapuro 70, uyo murwi werekana ko Maradona yasinzikaye cane hafi amasaha 12 imbere y'uko apfa. Muri iki gihe, ""ntiyakurikiranywe bikwiye"", nk'uko iki cegeranyo kibivuga. Gisubiramwo ibiri muri ico cegeranyo, ikinyamakuru Clarin co muri Argentina kivuga ko uyo murwi wagiriza abaganga bari bajejwe kuvura Maradona ""bamutanye wenyene"" Abo bahinga bavuga ko Maradona yari gushobora kuronka amahirwe yo gukira iyo ajanwa kuvurirwa kw'ivuriro hakumugumiza muhira, nk'uko ico kinyamakuru kibivuga. Uyo murwi uvuga ko abari bajejwe kuvura Maradona batamuvuye neza kandi baranzwe n'urwangara, nk'uko vyandikwa n'itororokanirizo ry'amakuru Reuters naryo ryaronse ico cegeranyo. Umuganga bwite wa Maradona Leopoldo Luque w'imyaka 39 hamwe n'uwari ajejwe gukurikirana ubuzima bwiwe bwo mu mutwe, bari mu baganga bariko barakorwako amatohoza n'aho bashikirizamanza. Umurwi w'abahinga washikirije icegeranyo cawo, hasigaye ko abashikirizamanza bafata ingingo ku bijanye no kurengutsa abagirizwa. Ikinyamakuru Clarin kivuga ko bimwe muvyo bashobora kwagirizwa harimwo ubwicanyi. Uru rupfu rwakozweko amatohoza inyuma y'uko babiri mu bakobwa ba Maradona bitwaye. Bavuze ko bagize amakenga ku kungene se wabo yakurikiranywe amaze kubagwa mu bwonko. Muganga Luque wewe nta caha camwagiriye. Arahakana ko ataruhara yabigizemwo. Mu kiganiro yagiranye n'abanyamakuru akorora amosozi mu kwa cumi na rimwe, Muganga Luque yararize, avuga ko yakoze uko ashoboye kugira arokore ubuzima bw'umugenzi wiwe. Uyu muganga yavuze ko yakoze ""ivyo yari ashoboye vyose gushika aho ananirwa""."	https://www.bbc.com/gahuza/amakuru-56961508
business	Ubufaransa bwemeje amakori ataguye neza Amerika	Inama nshingamateka y'Ubufaransa yemeje integuro y'itegeko rigena amakori acibwa ibigo bikomakomeye nka Google, Facebook na Apple. Guca 3% nk'ikori ku bikorwa vy'ibigo bikoresha itumatumanako bigera ku 30 birwiriyemwo ivyo muri Leta zunze Ubumwe za Amerika bishobora kuzanira leta y'Ubufaransa miliyoni 400 z'ama euros muri uyu mwaka wonyene. Abashingamateka birengagije akamo ka Leta Zunze Ubumwe za Amerika zavuga ko ari akarenganyo, kandi ko zigiye kwihora mu kuzoshiraho amakori nk'ayo. Umushikiranganji w'ikigega ca Leta w'Ubufaransa Bruno Le Maire yiyamirije impungenge za Amerika, avuga ko ibintu nk'ibi bikwiye gutoregwa umuti mu biganiro. Ubufaransa buvuga ko bikwiye ko ibigo vyifashisha itumatumanako, bitanga amakori aho bikorera aho kuyatanga aho bifise icicaro gikuru, ivyinshi bikaba bibarizwa muri Amerika. Ubufaransa bwananiwe kwumvisha ibindi bihugu gufatira hamwe iyo ngingo mw'ishirahamwe rya Bulaya, bari kwita 'GAFAs' mu majambo avunaguye, n'ukuvuga Google, Apple, Facebook na Amazon. Ubu rero bwahisemwo gutangura bwo nyene guca ayo makori, ariko bukizera ko iyi ngingo yabwo izoba iy'igihe gito. Hari ibiganiro hagati y'ibihugu bitunze kuruta ibindi bigize umugwi G7 hamwe n'ikigo kijejwe kuraba  imigenderanire mu butunzi n'iterambere mu kugabangana amakori avanwa mw'ikoreshwa ry'itumatumanako muri kino gihe rifise ikibanza gikomeye. Gutyo rero hakaboneka umwumvikano uvuye mu nama ugasubirira ingingo nka bene iyi y'Ubufaransa. Ubwongereza bwatangaje umugambi wo gushiraho amakori asa n'aya y'Ubufaransa, ico cemezo kikazoshobora kuja mu bikorwa mu mwaka uza. Espagne yo yakoze umushinge w'itegeko muri uyu mwaka. Umunyamakuru Dave Lee akorera muri Amerika ya ruguru ati 'Ubufaransa burikumiriye'. Ubutegetsi bwa Washington bwamaze kuvuga ko bugiye kwugurura ingingo yitwa 'Section 301', mu nzira yo gutohoza nimba hari aho burenganywa. Ni ingingo yakoreshejwe mbere, nk'inzira yo gushiraho ibiciro bishasha ku bihugu ubutegetsi bwa Trump bwibaza ko biriko biburiramwo mbege. Nimba Ubufaransa bugiye gukura miliyoni amajana z'ama euros mu mifuko y'ibi bihangange vyo muri Amerika, Amerika nayo ishobora kuvuga iti :'kuki tweho tutokura amafranga mu vyo Ubufaransa bukorera iwacu?' Uko niko vyagenze ku Bushinwa,  bigahamba Amerika mu ntambara y'ubudandaji ishobora no gukomera muri kazoza. Amakori ku bikorwa vy'itumatumanako, ni ikibazo giteye impungenge ku Bufaransa, kuko bwikumiriye. Ibiganiro vyigeze gutangura hagati y'ibihugu kuri ayo makori vyahavuye biburizwamwo kuko bamwe muri bo batari bashigikiye ayo makori. Aha umuntu yovuga nka Irland yavyungukiyemwo mu guhamagara abashoramitahe bashaka isoko ku mugabane wa Bulaya. Ibindi bihugu nk'Ubwongereza, Espagne na Autriche biracagonanwa gufata iyo nzira. Ico impande zompi zihuriyeko n'uko igihe carenze co kwiyumvira ingene ibigo vyungukira mw'itumatumanako bitozwa amakori. Ubufaransa bushobora kwitega ibintu bibiri. N'uko ibihugu bitera ikirenge mu cabwo bishiraho amategeko yavyo, bigatuma Ubufaransa butaba nyamwigendako. Ikindi n'uko iyo ntambwe Ubufaransa bwateye ishobora gutuma n'ibindi bihugu bibona ko hageze kwumvikana uko bitoza ayo makori biri hamwe. Ivyo vyotuma amafranga ivyo bigo vyahora vyikwegerako ataha mu bigega vy'ibihugu.	https://www.bbc.com/gahuza/48958633
sports	Ayavugwa mw’igura n’igurishwa ry’abakinyi: Kante, Ziyech, De Vrij, Ronaldo, Min-jae, Berge, Smalling	"Barcelona irashobora guheraheza amasezerano yo kugura umufaransa akina hagati  N'Golo Kante, mu kwa mbere, ariko bikazovana n'ingene imvune yiwe yo mw'itako izoba imeze, amasezerano afitaniye na  Chelsea akaba azorangira mu ci riza. (Sport) AC Milan ishobora guhagarika urugamba rwayo rwo kurondera umukinyi wo ku ruhande wa  Chelsea, Hakim Ziyech w'imyaka  29, kubera ivyo uyu mukinyi mpuzamakungu wa Maroc asaba, ariko uyu murwi w'Ubutaliyano ukaba ucipfuza umusatirizi wa Albania Armando Broja w'imyaka 21 na we nyene akina muri aba ba Blues. (Gazzetta Dello Sport, via Football Italia) Tottenham ishobora kuraba ingene yogura umukinyi w'inyuma, umunya-Hollande  Stefan de Vrij w'imyaka 30 akina muri Inter Milan mu kwa mbere.  Atletico Madrid nayo nyene iripfuza uyu mukinyi azoba yirebanga mu ci riza. (Football Insider) Umumenyereza wa Manchester United  Erik ten Hag yari yashatse guha uruhusha umusatirizi wa Portugal Cristiano Ronaldo akigira mu kwa munani guheze ariko imirwi itari mike yaranse ayo mahirwe yo kugura uyu musatirizi w'imyaka 37 ubu yasezeye muri uyo murwi wa Old Trafford, ku mushahara wa 80.000 vy'amapawundi ku ndwi. (Athletic) Manchester United yasubiye kurondera umukinyi w'inyuma wa Naples/Napoli Kim Min-jae ariko rero iriko imurwanira na Real Madrid, amasezerano y'uyu mukinyi w'imyaka 26 akomoka muri Korea y'Epfo akaba arimwo ingingo ivuga ko umurwi umushaka utegerezwa gutanga imiriyoni 38 z'amapawundi. (Sunday Mirror) Tottenham, Juventus, Inter Milan na  Atletico Madrid yose iripfuza umukinyi wo hagati akina muri  Brighton, umunya-Argentina Alexis Mac Allister w'imyaka 23. (Fichajes) Arsenal na Chelsea yompi yari yipfuje kugura mu mwaka uheze umusatirizi wa Côte d'Ivoire  Wilfried Zaha w'imyaka 30 asanzwe akinira  Crystal Palace. (Teamtalk) Newcastle ni wo murwi ufise amahirwe menshi yo kugura umukinyi w'inyuma akina muri Inter Milan, umunya Slovakia  Milan Skriniar w'imyaka 27. (Calciomercato) Chelsea na Liverpool yompi iripfuza umukinyi w'umunya-Norvège  akina hagati, Sander Berge, 24, akina muri  Sheffield United wo mu cicaro ca kabiri. (Jeunesfooteux). Juventus yahambije Inter Milan mu gukurikiranira hagufi  umwongereza akina inyuma  Chris Smalling w'imyaka 33, akaba ashobora kwirebanga mu ci riza mu gihe amasezerano afitaniye na Roma azoba arangiye, mu gihe yokwanka amasezerano mashasha canke akanka kwongereza ayo afitaniye n'uyu murwi w'Ubutaliyano.  (Sky Sports Italia ) Umunya-Portugal akina inyuma ku ruhande rw'ibubamfu Raphael Guerreiro w'imyaka 28, asa n'uwushobora kuva muri  Borussia Dortmund mu ci riza. (Ruhr Nachrichten) Sevilla iripfuza umukinyi wo hagati wa Angers  Azzedine Ounahi w'imyaka 22 ariko yitwara neza mu murwi nserukira gihugu wa Maroc muri rino higanwa ry'igikombe c'isi yose 2022. (Fichajes ) Borussia Dortmund ntishaka kugurisha umubirigi akina ku ruhande rw'i buryo inyuma, Thomas Meunier, mu kwa mbere, ni mu gihe Barcelona yipfuza uyu mukinyi w'imyaka 31. (Sport ) Umukuru wa Bayer Leverkusen  Simon Rolfes avuga ko uyu murwi ""ata bwoba na buke ufise"" ku bijanye na kazoza k'umukinyi wayo w'inyuma, umunya-Hollande  Jeremie Frimpong w'imyaka 22,  asanzwe yipfuzwa na  Manchester United, ni mu gihe amasezerano afitaniye n'uyu murwi azorangira mu 2025. (Sky Deutschland iciye kuri Manchester Evening News)"	https://www.bbc.com/gahuza/articles/c0vq2wp11xvo
sports	Ayavugwa mu mupira w'amaguru: Lukaku, Bernardo, Pogba, Coutinho, Messi, Kounde	"Inter Milan yiteze ko Chelsea isubira kurondera umusatirizi w'umubirigi Romelu Lukaku w'imyaka 28 yongereje amahera ishaka gutanga, igapfuma ishikana imiriyoni zababa 153 z'amadorari y'abanyamerika, inyuma y'aho yankiye imiriyoni 118 z'amadorari kwongerako ukuminyi w'inyuma wa Espagne Marcos Alonso w'imyaka 30. (Mail) Mu gihe Jack Grealish yitezwe cane muri Manchester City, bishobora gutuma Bernardo Silva agenda, mu gihe Barcelona na Atletico Madrid yipfuza uyu mukinyi wo hagati w'umunya Portugal w'imyaka 26.  (Mundo Deportivo - in Spanish) Aston Villa yitezwe kubandanya irondera umukinyi wo hagati wa Norwich, umwongereza Todd Cantwell w'imyaka 23 mu gihe Grealish yoramuka yimukiye muri Manchester City ku miriyoni 139 z'amadorari y'abanyamerika.  (Sky Sports) Atalanta yiteze kugiriranira ibiganiro na Chelsea mu mpera z'iyi ndwi kugira bumvikane ku musatirizi w'umwongereza Tammy Abraham w'imyaka 23. (Gianluca di Marzo) Paul Pogba azotangura umwaka w'inkino wimirije mu murwi Manchester United ariko akaba yiteze gufata ingingo kuri kazoza kiwe imbere y'uko ikiringo c'igura n'igurishwa ry'abakinyi kirangira, mu gihe PSG ikirondera uyu mukinyi wo hagati w'umufaransa w'imyaka 28. (Telegraph - subscription required) Tottenham irashaka kugura umukinyi wo hagati muri rino ci, aho umwongereza Noni Madueke w'imyaka 21 akina muri PSV Eindhoven hamwe n'umunya Danemark akina ku ruhande Mikkel Damsgaard w'imyaka 21 akina muri Sampdoria, bari ku rutonde rw'abaronderwa. (Standard) Umusatirizi wa Barcelona, umunya Brésil Philippe Coutinho w'imyaka 28, ari mu bakinyi baronderwa na Tottenham mu gihe yoramuka igurishije umusatirizi wayo Harry Kane w'imyaka 28. (Mundo Deportivo - in Spanish) Lionel Messi yiteze gutera igikumu ku masezerano mashasha na Barcelona mu mpera z'iyi ndwi. Amasezerano yari afitaniye n'uwu murwi yarangiye mu kwezi guheze, ariko uyu musatirizi wa Argentina w'imyaka 34 asa n'uwemeye ayandi masezerano mashasha y'imyaka itanu, ariko umushakara wiwe ukagabanuka gushika ku bice 50%.  (Sky Sports) Leicester City yanse amafaranga atangwa na Arsenal ikongerako n'umukinyi mu rugamba rwo kurondera umwongereza akina hagati James Maddison w'imyaka 24. Aba Foxes bavugwa ko badashaka abakinyi batangwa n'abo ba Gunners mu kubaguranya n'uyu mukinyi.  (Football Insider) Urugamba rwa Chelsea rwo kurondera umukinyi w'inyuma wa Sevilla Jules Kounde rwakwamye kubera mugenziwe w'umufaransa Kurt Zouma w'imyaka 26 bari biteze kugurisha kugira ngo ahe ikibanza uyu mukinyi w'imyaka 22, yanse kwimukira muri West Ham. (Guardian) Newcastle ivuga ko yipfuza kwakira umwongereza akina hagati Oliver Skipp w'imyaka 20 avuye muri Tottenham nk'intizo.  (Mail) Sheffield United iriteze ko Liverpool ishobora kuyitiza umukinyi w'inyuma w'umwongereza Ben Davies w'imyaka 25, mu gihe atarigera akinira uyu murwi kuva aguzwe avuye muri Preston mu kwa mbere.  (Goal) Umukinyi wo ku ruhande wa Liverpool, umuswisi Xherdan Shaqiri w'imyaka 29 araronderwa n'umurwi wo muri Serie A,  Lazio, inyuma y'aho abwiriye abarongoye Anfield ko yipfuza gusezera uwo murwi wo muri Premier League. (Corriere dello Sport - in Italian) Umumenyereza wa Crystal Palace Patrick Vieira avuga ko yagiriraniye ""ikiganiro ciza"" n'umusatirizi wa Côte d'Ivoire Wilfried Zaha w'imyaka 28, kandi ko yizeye ko azobandanya akinira aba ba Eagles. (Sky Sports) Palace iriko irarondera ko Arsenal yoyitiza umusatirizi Reiss Nelson w'imyaka 21, kandi bikaboneka ko aba ba Gunners bashobora kumutanga kubera bigaragara ko ashobora gukinishwa gake cane mu mwaka w'inkino wimirije. (Sky Sports) Abaserukizi b'umukinyi wo hagati wa Atletico Madrid Saul Niguez bariko baragerageza kurondera ko yokwimukira muri Liverpool, ariko Anfield ntibona ko uyu mukinyi wa Espagne w'imyaka 26 yoba ashaka kwimukira muri uyu murwi.  (CaughtOffside) Southampton iri hafi yo kugura umusatirizi w'umwongereza Adam Armstrong w'imyaka 24 asanzwe akina muri Blackburn Rovers inyuma y'aho uwo murwi ugurishirije umusatirizi w'umwongereza Danny Ings w'imyaka 29 muri Aston Villa. (Football League World) Umukinyi wo hagati, umudagi Joshua Kimmich w'imyaka 26 yemeye amasezerano mashasha y'imyaka itanu n'umurwi  wiwe wa Bayern Munich watahukanye ihiganwa ry'Ubudagi Bundesliga.(Bild, via 90 Min)"	https://www.bbc.com/gahuza/imikino-58099449
politics	Burundi: CNDD-FDD yemejwe burundu ko yatsinze amatora yo ku wa 20/05/2020	Kuri uyu wa kane igenekerezo rya 04/06/2020, sentare ijejwe kwibahiriza ibwirizwashingiro mu Burundi ihejeje kwemeza ko umugambwe uri ku butegetsi mu Burundi CNDD-FDD ari wo watahukanye intsinzi mu matora yabaye ku wa 20 z'ukwezi kwa gatanu guheze. Iyo sentare yari ifise iminsi itarenga icenda kugira ngo yemeze ivyavuye muri ayo matora nk'uko yabishikirijwe n'umurwi ujejwe gutegura amatora muri ico gihugu. Iyo sentare yatangaje ko ibirego vyatanzwe n'umukuru w'umugambwe CNL utavuga rumwe n'ubutegetsi Agathon Rwasa ari nawe yari yawuserukiye mu matora y'umukuru w'igihugu bidafise ishingiro. Uyo mugambwe wariyamirije ibiharuro vyatangajwe na CENI ukaba waritwaye uvuga ko ivyo biharuro, kuva ku rwego rwa komine gushika ku rwego rw'igihugu, ari ivy'ubusuma, ukavuga ko ari wo watsinze amatora yose. Ibiheje gutangazwa n'iyo sentare rero bihejeje kwemeza icese ko Evariste Ndayishimiye, yitoje ku giti c'umukuru w'igihugu kw'izina rya CNDD-FDD ari we agiye kurongora igihugu mu myaka indwi iri imbere. Uyu mukuru w'igihugu ahejeje kwemezwa akaba agiye kurongora igihugu yisunze bwirizwashingiro rishasha ryemejwe mu 2018, ritandukanye n'iryo mu 2005 ryakomotse ku masezerano y'amahoro ya Arusha yo mu 2000, ryategekanya ikiringo c'imyaka itanu. Ku munsi wa mbere w'indwi iheze, umurwi CENI umaze gutangaza ibiharuro vy'imfatakibanza vyerekana ko uwo mugambwe uza ubwa kabiri, umushingamateka Agathon Rwasa yabwiye BBC ko mu gihe iyo sentare itotunganiriza umugambwe wiwe ko bazoca bitura sentare y'umuryango wa Afrika y'Ubuseruko. BBC yashatse kumubaza igihe azokwiturira iyo sentare ariko ntiyashoboye kumuronka.	https://www.bbc.com/gahuza/52928793
entertainment	Khadar Ahmed: Ingene uwabuze aho yiga gukora film ubu ariko aratahukana udushimwe no gukundwa na benshi	"Film 'The Gravedigger's Wife' (umugore w'umwimvyi w'imva), yatahanye agashimwe, wogira ngo yatunganijwe n'umuntu abifisemwo uburambe, ariko niyo film ya mbere ya Khadar Ahmed. Ingene igenda, umwanya imara n'ubwiza bwayo vyerekana ukwiyemera gufiswe n'uwo mugabo w'imyaka 40 atagira uburambe muri uwo mwuga. Yahunze n'umuryango wiwe  intambara yo muri Somalia amaherezo baruhukira muri Finlande afise imyaka 16 - kandi ntiyigeze ahonyoza ikirenge mw'ishure ryo kwiga gukora no gutunganya film (cinema). Yabwiye BBC ati: ""Imana yonyene niyo izi kangahe nasavye ishure ryo kwiga film ariko nkaba ntigeze ndarironka."" Ariko guteza imbere film ziri mu rurimi rw'igi-Somali yabigize ihangiro - kugira yerekane akaranga n'amamuko vyiwe abicishije muri film. Ku bwa Ahmed, kubona yatahanye agashimwe ka mbere mw'ihiganwa rya Afrika ry'ama film Fespaco mu kwezi guheze, vyerekana ko inkuru mu rurimi rwiwe zishobora  gukundwa n'ahandi. Bitandukanye na Bollywood The Gravedigger's Wife ni inkuru y'urukundo irimwo hamwe hamwe hababaje ariko mu buryo butwenza y'aho umuntu ashobora gushika kugira arokore ubuzima bw'uwo akunda. Uwo mwimvyi w'imva - Guled, akinwa na Omar Abdi - yicaye imbere y'ibitaro ari kumwe na bagenziwe,  afise igipawa, arindiriye ko hagira umurwayi apfa. Aho bibabarije, n'uko kugira  Nasra,  umugore wiwe arwaye, abandanye kubaho,  Ahmed ategerezwa kuronka  amafaranga, ayo nayo akaboneka ari uko hagize abapfa. Uwo mugore akinwa na Yasmin Warsame, ari ku mpfiro kubera amafyigo yiwe atagikora. Kubera amafaranga menshi akenewe kugira   abaganga bamwiteho abandanye kubaho, bisaba Guled gufata ingingo zikomeye cane. Iyo nkuru ata  bintu vyinshi vyo kuyiryohora birimwo, yakorewe amasanamu arimwo ibice vyinshi ata  majambo wumva n'ibirere vyagutse cane, ntaho ihuriye n'inkuru Ahmed yakuriyemwo. Yibutsa film za Bollywood ziba zirimwo umuziki, ugutamba n'ukurangira mu kanyamuneza.   Ahmed avuga ati: ""Ntaco nari nzi kuri izo film, nta film nari mfise kugira ndabireko mu gukora iyi. ""Gutyo rero nayikoze uko jewe nyene binjemwo n'uko ndabibona"". Mu vy'ukuri, ntaho yibuka yoba yarabonye film y'igi-Somali ikozwe hakurikijwe ubuhinga nyabwo bw'umwuga. Nyina wiwe yagumye  akorora amasozi  mu mwanya wose bamaze bariko bararaba The Gravedigger's Wife ubwa  mbere mw'ihiganwa rya sinema rya Cannes mu kwezi kw'indwi.  Ahmed avuga ati nyina ""yararengewe. Hari benshi batigeze baronka urweze n'amahirwe yo kwibona muri film. N'ivyo nashaka gushikako."" 'Kwumva wishimye' The Gravedigger's Wife ibera, kandi amasanamu yayo yafatiwe ku rubuga, muri Djibouti, bihana urubibe na Somalia, ariko ntirerekanwa muri ivyo bihugu. Avatar yongeye kuba film yinjiza cyane ku isi Abantu benshi b'aba-Somali, n'abandi bafise amamuko yo muri Somalia, barabonye iyo film mu kwezi kw'icenda mw'ihiganwa mpuzamakungu ry'ama film i Toronto muri Canada. Ahmed avuga ko ""bose bumvise bishimye. Vyari biryoshe kubaraba ingene baryohewe no kuyiraba hanyuma bagaca banzako"". Uwo atunganya ama fiml avuga ko inzira yaciyemwo mu gukora iyo film ishobora gutanga icitegererezo. Ntiyigeze aja mw'ishure ryigisha ivya film, nta n'aho yigeze aronka uwumwigisha ivyo gutunganya ama film, nta na film y'uwundi muntu yari bwigere akorako. Yatanguye urugendo rwiwe rwo gutunganya iyo film mu myaka 10 iheze igihe yandika integuro yayo. Yari afise ishaka ryo kuba ariwe ubwiwe yoyitunganiriza mu gi-Somali ku buryo yabanje kubika  iyo nteguro  kugira yige ingene bikorwa mu kurabira ku ma film yakunda. Amaze kuraba Bollywood, yaciye azunguruka amazu y'ama cinema kw'isi, harimwo muri Korea y'Epfo na Iran. Ariko izamutereye ivyiyumviro cane ni fim zakorewe muri Afrika. Arakunda cane cane igikorwa c'umunya-Mauritania Abderrahmane Sissako, yari umukuru w'umugwi w'abatanga udushimwe twa Fespaco uyu mwaka. Umunya-Chad  Mahamat-Saleh Haroun nawe ari mu bo Ahmed yafatiyeko, akaba yibuka ingene yatangariye ubwiza bwa film yiwe yo mu 2010, A Screaming Man. Amaze  kwiga izo film akagerageza kwuva ubuhinga bw'ingene zikorwa, yaciye atunganya film zibiri ngufi mu  hanyuma yandika mu ki-Finlande imbere y'uko akora  The Gravedigger's Wife. Ubu rero aribaza niba iyo aba yaragiye kw'ishure ryo kwiga ingene film zikorwa  hari ico kuba  vyahinduye mu nzira mbi canke nziza. ""Nshaka gutera intege abanya-Afrika bakiri bato bakora film, abadasanganywe amahirwe menshi, gufata camera hanyuma bakore film zabo, bandike inkuru zabo, bafate amasanamu yabo kandi bavyikorere bo nyene, kuko si bose baronka basanganywe ubushobozi bwinshi."" We nyene avuga ko afise ishaka ryo kubandanya akora ama film muri Afrika: ""Namuka muri Afrika kandi nemera ko kazoza k'ama film ari muri Afrika. Hari inkuru nyinshi zidashobora gukinirwa mu bihugu vya Buraya."""	https://www.bbc.com/gahuza/amakuru-59117220
entertainment	Amafoto yaranze Afrika : kuva itariki 23-29 z'ukwa kane 2021	Amafoto meza yaranze indwi yatororokanijwe ku mugabane wa Afrika n'ahandi.: Aya mafoto yose tuyafitiye uburenganzira bwo kuyakoresha	https://www.bbc.com/gahuza/amakuru-57009737
entertainment	Umwamikazi Elizabeth II na Africa: Ibihe bikomeye vy'ingoma yiwe	"Umwamikazi Elizabeth II yagendeye ibihugu birenga 20 vyo muri Afrika ku ngoma yiwe, igihe ingoma y'Ubwongereza yariko irarangira, ukwikukira nakwo kuriko kurashwara Afrika. Ubucuti budasanzwe bwarabandanije biciye mw'ishirahamwe rya Commonwealth, umwamikazi yari arongoye. Yari imigenderanire ikomeye - rimwe na rimwe igoye - imigenderanire iri hagati y'ingoma y'Ubwongereza  hamwe n'igihe c'ubukoloni. Umuganwakazi Elizabeth yavugiye ijambo imbere y'inzu ya reta i Cape Town, muri Afrika y'Epfo igihe yashikana imyaka 21, yiyemeza ko ubuzima bwiwe bwose azokorera ishirahamwe rya Commonwealth. ""Ahantu hose nagiye muri iki gihugu ciza ca Afrika y'Epfo.... abavyeyi banje, mwenewacu nanje nyene twarakunzwe cane n'abanyagihugu baco, gushika aho twiyumva nk'abantu bari muhira ngaha, nk'uko umenga twabanye na bo ubuzima bwabo bwose. Umuganwakazi Elizabeth agaragara ngaha mw'ihoteli Treetops muri Kenya ari kumwe n'umugabo wiwe, Duke wa Edinburgh. Mu nyuma akiri muri urwo rugendo, yumvise amakuru ko se wiwe, Umwami George VI yatanze kandi ko ategerezwa kuba umwamikazi. Uru ni rumwe mu ngendo zibiri umwamikazi Elizabeth yagize muri Nigeria. Yafashwe ifoto ngaha ari kumwe n'umutegetsi Oba Adenji-Adele II i Lagos. Yaragendeye kandi Calabar, Enugu, Jos, Kaduna, Kano na Port Harcourt. Umwamikazi Elizabeth ariko aratambana na Kwame Nkrumah, prezida wa mbere wa Ghana inyuma yo kwikukira, yaza n'imbere mu muhari w'abashaka kwikukira. Yatamvye umuziki wateguriwe urwo rugendo wiswe Welcome Your Majesty. Umwamikazi Elizabeth n'umuganwa Philip bafashwe ifoto bari kumwe n'igikomangoma Haile Selassie wa Ethiopia i Addis Abeba, mu rugendo rw'akazi. Ico gikomangoma carahungiye mu Bwongereza hagati ya 1936 na 1941 inyuma y'aho Ubutaliyano bwigaruriye igihugu ciwe aza kugaruka ku ngoma mu 1941 igihe Ubwongereza na Commonwealth batsinda Ubutaliyano. Umwamikazi Elizabeth na prezida El Tigani El-Mahi bariko barava ku kibuga c'indege ca Khartoum mu modoka. Urugendo rwiwe muri Sudani harimwo n'umuhingamo w'isiganwa ku ngamiya hamwe n'urugendo rwo kuraba ibikorwa vyo kwubaka urugomero rw'umuyagankuba rwa Roseires kuri Nil Bleu, rwarangiye mu mwaka ukurikira. Umwamikazi ari kumwe na prezida Julius Nyerere atanguye urugendo rw'akazi rw'imisi itatu. Imyaka 18 imbere y'aho, Dr Nyerere yari yashikanye Tanganyika yahoze ikoronijwe n'Ubwongereza ku ntahe yo kwikukira, aca aba uwa mbere akibereye umushikiranganji wa mbere hanyuma aba prezida w'ico gihugu wa mbere. Uko imyaka yagenda, yagiye yanka cane Ubwongereza n'Uburaya. Ariko, reta y'Ubwongereza yamubona nk'umuntu afise inguvu zo guhoyahoya mu karere karimwo ibihuhusi vyinshi. Prezida wa Zimbabwe yarahawe ikidari n'umwamikazi mu 1994. Ariko igihe imishamirano yongerekana hagati ya Zimbabwe na reta y'Ubwongereza ku mugambi w'isubirwamwo ry'itangwa ry'amatongo, Zimbabwe yarikuye muri Commonwealth mu 2003 - hanyuma Mugabe aca yakwa ico kidari mu 2008. Umwamikazi Elizabeth yafashwe ifoto ashitse ku kibuga c'indege ca Durban. Yari mu rugendo rw'akazi rw'imisi itandatu muri Afrika y'Epfo, hakaba habaye igihe c'imvura ciza mu myaka 10, aho yaciye atazirwa Motlalepula canke ""umwamikazi w'imvura"". Umwamikazi ari kumwe n'umukuru w'igihugu wa mbere wa Afrika y'Epfo w'umwirabure, Nelson Mandela, bivugwa ko bakundana cane. Umwamikazi yarandikiye amakete prezida Mandela aho yakoresha ""Umugenzi wawe  nyawe, Elizabeth R"" kandi bisa n'uko yamuhamagara ""Nelson"", mu gihe bivugwa ko na we yamuhamagara bisanzwe ""Elizabeth"" aciye ku ruhande amategeko agenga ubwami. Umwamikazi yaragendeye Nigeria ubugira kabiri mu 2003. Ico gihugu cari carahagaritswe muri Commonwealth kubera kutubahiriza agateka ka zina muntu ku butegetsi bwa gisirikare bwa Sani Abacha mu 1995, gisubira kwemererwa kugaruka mu 1999, hagarutse ubutegetsi bwa gisivile. Umwamikazi na prezida Obasanjo bagaragara ngaha mu birori vyo kwugurura inama y'abakuru b'ibihugu bihurikiye mw'ishirahamwe Commonwealth i Abuja. Mu rugendo rwa nyuma ku mugabane wa Afrika, uwo mwamikazi amaze umwanya muremure ku butegetsi yarahuye n'umwe mu baprezida bamaze imyaka myinshi ku butegetsi, Yoweri Museveni, na we ari ku butegetsi kuva mu 1986. Yari yarigeze kugendera Uganda imbere y'aho - mu rugendo rwa mbere rw'akazi muri Afrika nk'umwamikazi mu 1954."	https://www.bbc.com/gahuza/amakuru-62837788
sports	Amacakubiri y'akataraboneka mu rukino Ubwongereza bwatsinze Bulgaria 6-0	"Umukuru w'ishirahamwe ry'umupira w'amaguru muri Bulgaria, Borislav Mihailov, aratanze imihoho kubera ityozwa rishingiye ku rukoba ryaraye rikorewe abakinyi b'Ubwongereza. Uno munsi, umushikiranganji wa mbere wa Bulgaria yari yamusavye gutanga imihoho kubera iryo abongereza baraye bakorewe mu rukino rwa nijoro ku mugwa  Sofia. Boyko Borissov ""ariyamiriza bikomeye"" iyo nyifato, yari igizwe n'indamutso y'aba Nazi n'indirimbo z'inguge. Urwo rukino wahagaritswe incuro zibiri zose kubera inyifato y'ivangura rishingiye ku rukoba yerekanywe n'abafana ba Bulgaria. Bwana Borisso avuga ati: ""Nsavye ko Borislav Mihaylov atanga imihoho mu maguru masha nk'umukuru w'ishirahamwe ry'umupira w'amaguru rya Bulgaria. Yari yasavye umushikiranganji w'inkino guhagarika imigenderanire yose n'ishirahamwe, Bulgarian Football Union (BFU), harimwo ""n'ayerekeye imfashanyo y'amahera "" gushika Borislav Mihaylov atanze imihoho. Muri urwo rukino rw'ukurondera uburenganzira bwo gukinira igikimbe c'ihiganwa rihuza imirwi nserukirabihugu i Bulaya, Ubwongereza bwatsinze Bulgaria 6-0. Umushikiranganji w'inkino wa Bulgaria Krasen Kralev yavuze ati: ""Umushikiranganji wa mbere yampamagaye mu kanya gaheze"". ""Mu myaka ine iheze, Leta yarakoze ibishoboka vyose kugira ngo umupira w'amaguru muri Bulgaria utere imbere"". ""Ariko kubera ibiherutse gushika, bafatiye ku kungene umupira w'amaguru wifashe n'ivyaraye bibaye nijoro. ""Umushikiranganji wa mbere yantegetse ko kuva uno munsi mpagarika amasezerano yose na BFU, harimwo n'ayerekeye amafaranga, gushika Borislav Mihaylov atanze imihoho"". Imbere y'uko urwo rukino rutangura, Mihaylov umukuru wa BFU yahoze ari umunyegori wa Reading, yaritwaye mw'ishirahamwe ry'umupira w'amaguru i Bulaya, UEFA. Yituye iryo shirahamwe avuga ko ivyariko bivugwa kuri urwo rukino vyari gutuma abantu babona ivy'ikumira ry'abakinyi b'abongereza gusumba urukino nyarwo. Iryo tyozwa ry'ejo ku wa mbere, ryari rigizwe n'indamutso z'aba Nazi n'indirimbo zityoza abirabure ko ari inguge, ryakorewe abakinyi b'Abongereza, bituma urukino ruhagarikwa incuro zibiri mu gice ca mbere. Rwatanguye guhagarikwa ku munota wa 28, umuhagarikizi abanza kuvugana n'umumenyereza w'Ubwongereza Gareth Southgate. Haciye nk'iminota itanu urukino rwahagaze, rwarasubiye rurabandanya gushika ku munota wa 43 aho rwongeye guhagarikwa. Ikibuga ca Vasil Levski gisa n'icari cugawe mu gihe c'urwo rukino inyuma y'aho Bulgaria ifatiwe ibihano kubera inyifato y'ivangura  rishingiye ku rukoba mu nkino zayihuje na Kosovo hamwe na  République tchèque"	https://www.bbc.com/gahuza/50056779
business	Izinga rya Man ryahaye u Burundi imiriyoni £1.3 nk'imfashayo yo kurwanya ihindagukira ry'ibihe	"Reta y'izinga rya Man yahaye ishirahamwe ry'abagiraneza imfashanyo  ingana n' imiriyoni 1.3 z'amapawundi ( yababa imiriyaridi 3 .5 mu mafaranga y'amarundi) mu ntumbero yo gufasha kurwanya ""ingaruka z'ihindagurika ry'ibihe"". Iri shirahamwe International Development Partnership (IDP) ryacishije iyi mfashanyo mu rindi shirahamwe Send a Cow risanzwe rirangurira imigambi mu Burundi. Richard Granville ajejwe ibijanye n'imfashanyo muri iryo shirahamwe, avuga ko aya mafaranga yatanzwe agiye gufasha ""umugambi w'imyaka ibiri"" mu ""ntara ya Mwaro"". Reta y'iryo zinga ryo ku mugabane w'Uburayi isanzwe yarategekanijwe amafaranga y'ama pawundi agera ku miriyoni 2.5 y'imfashanyo mpuzamakungu. Igisata c'ihindagurika ry'ibirere ni kimwe mu bisata bibiri iri shirahamwe  IDP ryahisemwo gufasha mu kiringo ca 2021-2023. Umushikiranganji wa mbere Howard Quayle avuga ati: ""Ikiza karanda ca coronavirus carerekanye ingene twese dukeneraniye kw'isi yose kandi ndanezerewe kubona iri zinga rya Man rishobora gufasha muri iki gikorwa kidasanzwe"". Granville avuga ko Uburundi bwama ""buhura n'ingaruka zikomeye z'ihindagurika ry'ikirere"" mu gihe ibice 94% vy'abanyagihugu ""babeshejweho n'uburimyi bwo ku rugero ruto kandi bushingiye ku mvura"". Domothile Niyonzima w'imyaka 43 asanzwe aba i Mwaro, avuga ati: ""Ikibazo nyamukuru ni uko ata mfungurwa zikwiye turonka, kubera tudafise intabire yo gutabira isi yacu"". Unicef ivuga ko abantu barenga 114.000 mu Burundi bataye izabo kubera ibiza bishingiye kw'ihindagurika ry'ibihe. Umukuru w'ishirahamwe Send a Cow mu Burundi Gloria Nimpundu avuga ko iri shirahamwe rifasha abarimyi mu  ""kubaha amazi n'isi ndimwa nziza"" kandi ko ""akarusho kariko karibonekeza"". Avuga ko ""ikibazo c'imvura igwa nabi nabi kandi itizewe kigenda ciyongera"" gituma bigorana ""kwitegurira irima n'iyimbura"". ""Muri iyi myaka iheze, izuba ryaratikije ibiterwa mu nyuma naho imyuzure iratikiza imirima"". Yongerako y'uko uwu mugambi uriko urarangurirwa i Mwaro uzofasha imiryango ishika 5250 ""kwikenura mu buryo bw'amafaranga mu guhangana n'ihindagurika ry'ikirere, biciye mu kurima n'ukworora kijambere""."	https://www.bbc.com/gahuza/amakuru-58134973
sports	Basketball - Kenya: Umukinyi avuga ko ihohoterwa rifatiye ku gitsina rimaze imyaka myinshi	"Umugore yahora ari umukinyi wa besketball muri Kenya avuga ko ihohoterwa rifatiye ku gitsina ryamunze urwo rukino mu gisata c'abagore  ""kuva kera cane "" yamara ko icuka c'ubwoba gituma abarikorerwa batubahuka kubivuga ku mugaragaro. Uwo mugore, ubu afise imyaka 30, avuga ko yahohotewe mu buryo bw'igitsina n'umwe mu bamenyereza biwe igihe yatangura urwo rukino. Ivyo yavuze vyahuriranye n'uko  ku ndwi iheze hasohotse icegeranyo cerekana ido n'ido ry'ingene muri basketball y'abagore ""ihohoterwa rifatiye ku gitsina ryabaye nk'iryemewe muri urwo rukino"" mu myaka mirongo muri Mali. Uwo vyashikiye muri Kenya twise Rachel kugira dukingire umwidondoro wiwe, yabwiye BBC Sport ati: ""Hose muri Kenya, abakinyi ba basket barazi ivyo bintu ariko ntawuvuga. ""Abakobwa benshi barakoreshejwe ariko ntibashaka kugira na kimwe bavuze. ""Hari abakobwa benshi n'ubu mbona, no mu migwi ikomeye ngaha, ariko ntibakura ururimi mu kanwa. Nibaza ko abantu batinya. Aha muri Kenya, abantu barakoreshejwe."" Rachel, atashatse ko umwidondoro wiwe umenyekana, yavuze ko ihohoterwa akenshi ryajana no kwemererwa  gutezwa imbere mu rukino ku bakinyi bakiri bato, benshi baba ari abayabaga (abafise munsi y'imyaka 18) ico gihe. Rachel yabivuze atazi ko hari amatohoza ariko arakorwa na Human Rights Watch (HRW) ku bivugwa ko haba ihohoterwa rishingiye ku gitsina mu rukino rwa baskeball muri Uganda. Iryo shirahamwe mpuzamakungu riharanira agateka ka zina muntu ryaragize uruhara rukomeye mu gufasha bamwe mu bahuye n'ibibazo nk'ivyo muri Mali kugira ijwi ryabo ryumvikane,  bene iryo hohoterwa muri Mali rikaba ryari rimaze imyaka myinshi nk'uko bigaragara mu cegeranyo cakoreshejwe n'urwego rwa basketaball kw'isi Fiba. Ubu rero HMR yahindukiriye Kenya. Minky Worden, umuyobozi muri HRW yabwiye BBC Sport Africa ati: ""Human Rights Watch iriko irabitohoza kandi iratewe impungenge n'ibivugwa kw'ihohotera ry'abakinyi b'abagore bakiri bato mw'ishirahamwe rya basketball muri Kenya (KBF)."" ""Abategetsi mw'ishirahamwe  rya basket ry'ibihugu bategerezwa gukingira abakinyi bakiri bato. Fiba, ishirahamwe rya basketball ku rwego rw'isi rifise ukwihangana kungana n'ubusa kw'ihohoterwa mu nkino. ""Ni inshingano za Fiba n'amashirahamwe yo mu bihugu  gukingira abakinyi b'imiyabaga, kwirukana mu nkino abakora ihohotera, no gutuma abakorewe ihohoterwa rishingiye ku gitsina baronka ubutungane."" 'Nkeneye kwikiza ubwanje' Itangazo rya HRW rije inyuma y'ukwezi kumwe hari umwe mu bagize komite nshingwabikorwa ya KBF  akuweko iceyi mu matohoza yagirizweko kugerageza guhohotera umukinyi w'imyaka 22 ku murwa mukuru wa Kenya, Nairobi. Mu kwezi kw'indwi,  Philip Onyango - afatwa nk'umwe mu bamenyereza beza cane kandi yigeze kumenyereza umugwi wa Kenya w'abakiri bato mu rwego rw'abagore- yaratanze imihoho (yareguye)  ku gushaka kwiwe mu mabanga yari ajejwe yose igihe igipolisi cariko kiramukorako amatohoza ku vyavugwa n'uwo mugore. Umunsi ukurikira KBF yaciye ""yirukana [Onyango] mu mabanga n'ibikorwa vyose vya basket"" buno nyene ikurikije amatohoza y'ibanze yo nyene yari yakoze. Onyango asanzwe ari n'umumenyeshamakuru akurikirana urukino rwa basket arahakana ivyo aregwa. Mu nyuma igiporisi cahavuye kivuga ko ata kimwagira ""bitumwe n'uko ata vyemezo bikwiye"" vyabonetse. BBC imurondeye,  uwo mugore  w'imyaka 22 yavuze ko ababajwe cane n'ivyo igiporiri cashitseko mu matahoza yaco. Amatohoza yari yakozwe inyuma y'aho umugenzi w'uwo mugore amufatiye, atabizi, amajwi ariko aramuyagira ingene vyamugendeye. Ayo majwi ntiyarungikiwe KBF gusa, yarahawe kandi benshi mu bahurira ku rukino rwa basket. Rachel avuga ko yatewe intege zo kuvuga yumvise ivyo vyashitse, vyamwibukije ivyo na we yaciyemwo. Avuga ati: ""Ni ibintu bizobohora urukino rwa basketball muri Kenya, nta wubizi. ""Nkeneye gukingira abandi, kandi nanje nkeneye kwikingira. Ndiko ndakora ikintu kinjana mu nzira yo gukira"". Avuga ko atari yigeze abivuga igihe vyamushikira kuko yibaza ko ata n'umwe yovyemera, kandi yemeza ko hari n'abandi benshi batabikoze kuko batinya gutakaza ikibanza cabo mu migwi yabo. BBC  yaravuganye n'abandi bagore batatu bahora ari abakinyi na bo bavuga ko bakorewe ihohoterwa canke bahatswe kurigirirwa igihe bari bakiri abayabaga. Umwe yavuze ati : ""Twari tukiri bato cane ku buryo tutashobora kwisigura - ico gihe nta n'umwe yari kukwumviriza. Bari kwibaza ko ubesha."" 'Hagarika iburabuzwa rishingiye ku gutsina' Igihe igiporisi cariko kirakora amatohoza, ku mbuga hwaniro muri Kenya haciye hasohoka urwandiko rwiswe ""Hagarika ihohoterwa rifatiye ku gitsina"" rwatunga agatoki KBF ubwayo ko yaravye hirya ku bivugwa. Urwo rwandiko rwateweko umukono n'abantu barenga 2.000 igihe rwasohoka. Mu kwezi kw'indwi, ubushikiranganji bujejwe inkino muri Kenya bwaciye bushiraho umugwi ku bibazo vy'igitsina wo gushigikira abakinyi b'abagore iyo bikenewe mu migwi y'igihugu. Ubwo bushikiranganji bwasavye abakinyi b'abagore bashikiwe n'icari co cose kubishikiriza uwo mugwi, ariko ntaco urashira ku mugaragaro. Agatima ko gushigikirana Kizigenza w'umugwi wa Kenya w'abagore bakuze muri basketball yavuze ko ashigikiye izo ngingo nshasha. Rose Ouma,  we  avuga ko ata ngorane aragira, yabwiye BBC Sport Africa ati: ""N'ikibazo kigoye cane, ariko harageze ko kija ahabona"". Ku wa gatatu, umugwi wa Kenya warasezeye ihiganwa rya basketball y'abagore muri Africa ririko rirabera muri Cameroun. Muri Mali, abantu indwi bo mw'ishirahamwe rya basketball barahagaritswe mu mabanga n'ishirahamwe ku rwego rw'isi Fiba kubera icegeranyo casohotse ku ndwi iheze. Amatohoza yasanze ishirahamwe rya Mali ryarapfukiriye ihohoterwa ryakozwe n'abakozi baryo bwite, Amadou Bemba yahora amenyereza umugwi w'abakiri bato mu rwego rw'abagore akaba apfunzwe arindiriye urubanza ku vyaha ahakana. Gishingiye ku vyavuzwe n'abantu 31 n'abandi 22 banse kuvuga, ico cegeranyo carakuye iceyi ku mukuru wa Fiba Hamane Niang c'uko yafashe minenerwe iryo hohoterwa igihe yatwara ishirahawe rya Mali hagati ya 1999 na 2007."	https://www.bbc.com/gahuza/imikino-58679311
sports	Idrissa Gueye yanse gukina yambaye impuzu ya PSG ishigikira aba LGBTQ+	"Umukinyi wa Paris St-Germain Idrissa Gueye yanse gukina mu kwanka kwambara impuzu iriko ikimenyetso c'umunywamazi mu ntumbero yo gushigikira uburengenzira bw'aba LGBTQ+ nk'uko BBC yashoboye kubimenya. Uwo mukinyi w'imyaka 32 yahoze akina hagati muri Aston Villa na Everton ntiyari mu rukino rwo ku wagatandatu batsinzemwo Montpellier ibitego 4-0. Umumenyereza wa PSG Mauricio Pochettino yavuze gusa ko Gueye atakinye ku ""mpamvu ziwe bwite"". Bivugwa ko ishirahamwe ry'umupira w'amaguru mu Bufaransa (FFF) ryandikiye Gueye kugira asigure impamvu atakinye. BBC Sport yegereye abahagarariye inyungu za Gueye kuri ico kibazo. Umukinyi wa Crystal Palace Cheikhou Kouyate n'uwa Watford, Ismaila Sarr barungitse ubutumwa ku mbuga hwaniro mu cabonetse nko gushigikira mugenzi wabo. Kouyate yashize ifoto kuri Instagram ari kumwe na Gueye, yanditseko ngo ""umugabo nyawe"".  Umukinyi wo ku ruhande wa Watford yashizeko ifoto yiwe na Gueye ayikurikiza ibimenyetso vy'imitima aca yandikako ngo ""100%"". Mu kwishura ku butumwa bwa Sarr, Watford yashimangiye ku bunganangane no ku budasa, yongerako iti ""ibi bikaba birimwo n'ubushake bwo kwigisha no guhanura uwo ari we wese mu bakozi babo"". Kugiriranira imigenderanire ishingiye ku gitsina n'abo mugisangiye ntibirekuwe muri Senegal, kandi birahanishwa igipfungo co gushika ku myaka itanu. Ku mwaka ugira kabiri yikurikiranya, imigwi yo mu Bufaransa yarahamagariwe guhimbaza itariki ya 17 z'ukwezi kwa gatanu wahariwe kugwanya ikumira ry'abafitaniye ubucuti bufatiye ku gitsina kandi bagisangiye, mu kwambara impuzu ziriko inomero zanditse mu mabara y'umunywamazi mu mugongo. Uretse kudakina urukino rwo ku wa gatandatu batsinzemwo Montpellier, Gueye, yashitse muri PSG mu kwezi kw'indwi mu 2019 aguzwe imiliyoni 30 z'ama Euro, yaranasivye urukino nk'urwo mu mwaka uheze avuga ko agwaye mu nda, nk'uko bivugwa n'ikinyamakuru ca Le Parisien, ryavuze ubwa mbere icatumye adakina. Itororokanirizo ry'amakuru rya AFP rivuga ko ku musi wa gatatu ryabonye ikete rivuye mu kanama kajejwe kugenzura inyifato mw'ishirahamwe FFF risaba Gueye kwisigura impamvu atakinye mu rukino rwo ku wa gatandatu. Iryo kete, nk'uko AFP ivuga, rimuhamagarira ""gusaba ikigongwe ku mugaragaro"", canke avuge ko ivyo  bivugwa ku mpamvu yanse gukina ko ""ata shingiro bifise"". Bivugwa ko iryo kete ryongeyeko ko nimba yaranse gukina bishobora gufatwa "" nk'inyifato y'ikumira"". PSG yavuze ku musi wa gatatu ko ""bishimira kwambara izo mpuzu"". Yongeyeko:""Rurangiranwa mu mupira w'amaguru, ku musi wa gatandatu  bari ku kibuga baranerekana ishaka ryo kugwanya ikumirwa ry'abafitaniye ubucuti bushingiye ku gitsina bagisangiye hamwe n'irindi kumira iryo ari ryo ryose."" Inyifato ya Gueye yarashigikiwe n'ibihangange muri politike mu gihugu ca Senegal. Prezida w'ico gihugu Macky Sall yanditse kuri Twitter ko ukwemera kwa Gueye nk'umu Islam gutegerezwa kwubahirizwa, mu gihe umushikiranganji wo kwinonora imitsi na we Matar Ba yanditse ko Gueye ashigikiwe n'abanye Senegal aho yashizeko ifoto y'uyo mukinyi wo hagati ari mu rugendo rweranda ima Maka."	https://www.bbc.com/gahuza/amakuru-61496670
religion	Nigeria: Uyu mupatiri yiyemeje gukingira ibigirwamana vy'aba Igbo biriko biraturirwa	"Mu gihe abavugabutumwa bo mw'ishengero rya Pentecôte mu buseruko bwa Nigeria bagenda baturira ibishusho n'ibindi bibumbano vyo muri kahise babona ko ari ibigirwamana, umupatiri umwe w'umukatorika wewe abandanya avyegeranya. Ibi bibumbano bifise ikibanza gikomeye mu madini kama yo muri ako karere kabamwo abo mu bwoko bw'aba Igbo, basanzwe babifata nk'imana zabo kandi bemera ko bifise ubushobozi ndengakamere. Gusa abanywanyi b'aya madini kama bagenda bagabanuka kubera idini rya Gikristu - ahanini rigizwe n'amashengero ya Pentecote - rigenda ryigarurira abatari bake. Abanyamakuru ba BBC Igbo Chiagozie Nwonwu na Karina Igonikon barerekana utwigoro tw'uyu mupatiri two gukingira kahise kariko karatokombera kubera ibikorwa vy'abavugabutumwa bamwe bamwe. N'aho bamwita ""umuriro waka"", nta kintu giteye ubwoba kuri Patiri Paul Obayi arongoye inzu ndangamurage ishinguwemwo ibigirwamana mu gisagara ca Nnsuka kiri mu buseruko bwa Nigeria. Iyi nzu ndangamurage y'ivyumba bitatu iherereye mu kigo c'Isengero nkuru ya Katorika yitiriwe umweranda Tereza (Saint Theresa), irimwo amajana n'amajana y'ibigirwamana bitandukanye, ikibumbano c'intambwe hamwe n'ibishusho vy'imana z'aba Igbo. Iyo hagize abava inyuma y'izi mana kama, cane cane kubera inyigisho z'amashengero ya Pentecôte bamwe mu bavugabutumwa baca baturira ibi bibumbano, bavuga ko biteye kubiri n'ukwemera gushingiye ku Mana imwe, kandi ko ari ""impwemu mbi zitera imikoshi"". Rimwe na rimwe, hari n'abemera izo mana kama bo nyene ubwabo bavyituririra bishimikije umugani wo mu migenzo y'aba Igbo uvuga ngo: ""Iyo imana ibangamye cane, icika urukwi rwo guturira"". Ariko Patiri Obayi wewe yafashe iyindi nzira mu gukingira izo mana n'imanakazi, akavuga ko akoresha ububasha ahabwa n'Imana kugira ngo azake izo nguvu ndengakamere. Ibi vyamutumye bamutazira Okunerere - ""umuriro uturira ibigirwamana muri mutima"". Ari kuri iyo nzu ndangamurage, yavuze ati: ""Naramaze gusambura izi mpwemu"". ""Iki ubona hano ni ikibarara. Nta kintu na kimwe kirimwo"". Patiri Obayi avuga ko ahanini yigiye ku mazu ndangamurage yo mu bihugu vyo mu burengero bw'isi biriko biraterwa igitsure kugira ngo bigarukane ibibumbano vyanyazwe mu gihe c'ubukoloni, aho atanga akarorero k'ivyitwa Benin Bronzes/Bronzes du Bénin (ibibumbano vy'ivyuma birenga igihumbi vyari bishashije ingoro y'umwami w'icitwa Ubwami bwa Benin, ari yo Nigeria ya kino gihe). ""Naragendeye amazu ndangamurage yo mu burengero nca nsangayo ibi bibumbano, harimwo mbere n'ivyavuye muri Benin, ariho naca nigira inama yo kubibungabunga"". Uwurongoye iyi sengero nkuru, Patiri Eugene Odo, arashigikiye aka kigoro kiwe, aho agereranya iyi nzu ndangamurage n'iyindi yegukira Katorika mu Butaliyano. Ati: ""I Roma nk'akarorero, hari inzu ndangamurage ibitsemwo ibintu vyahinguwe mu gihe c'ubutegetsi bwa gipagani bw'Abaromani, kandi ingenzi zama zigendera iyo nzu mu ntumbero yo kwiga ingene umuntu yagiye atera imbere"". N'aho iyi nzu ndangamurage ibitse ibi bigirwamana yakira ingenzi ziva kure mbere n'i Lagos, irakeneye kugarukirwa. Ibibumbano, bimwe mbere bimaze ibinjana, bisanzaye irya n'ino hasi muri iyo nzu, vyuzuye inkungugu. Hari mbere n'ivyamaze kuribwa n'umuswa. Ibi vyose ni ivyo yegeranije mu ""butumwa amaze akora mu kiringo kirenga imyaka 20 aho agenda yigisha mu bisagara no mu mitumba itandukanye mu bumanuko bushira ubuseruko bwa Nigeria. Ati: ""Abantu barandikira isengero ryanje bansaba ko ngenda kubakuriraho ibi bigirwamana bibabujije amahoro"". Ni itunga rikomeye ryerekana imana z'aba Igbo z'ubwoko bwinshi. Ariko iyikomeye muri izi zose ni Adaada leja, ikigirwamana cambitswe inkofero y'injishano yasengwa n'abarondera kuvyara. Patiri Obayi avuga ko iyi imaze imyaka hafi 200. Odinani, idini kama ry'aba Igbo, ryariho imbere y'umuzo y'idini rya Gikristu n'ubukoloni.  Ni uburyo bwo guterekera aho abantu basenga umuzimu userukiwe n'igishusho kizwi kw'izina rya chi, kugira ngo ubasabire kuri Rugira Vyose, bita Chukwu. Izindi mana basenga harimwo: Si benshi bagisenga izi mana kama, kandi abenshi barahamwa cane n'abakirisu basanzwe ari na bo benshi. Imisi mikuru yabo irasuzuguritse, kandi n'imigirwa imwe imwe isa no kubandwa ibonwa nabi mbere birashika n'utuzu tw'indaro tugaterwa mu bikorwa bijanye n'ubukristu. Muri kino gihe, abenshi mu bakigendera muri aya madini kama ni abatama, n'aho ubu hari bamwe mu rwaruka bagenda bagarariza ubukristu bagashira imbere imigirwa barazwe n'abakurambere. Chinasa Nwosu, umusenyeri w'ishengero rya Pentecôte mu rusengero rwa Royal Church ruri mu gisagara Port Harcourt kiri mu buseruko, ararwanya bikomeye uku kwemera kama. Musenyeri Nwosu yatanguye kumenyekana mu ntango z'imyaka ya 1990 igihe yasambura utuzu tw'indaro, aturira ivyitwa ibigirwamana, anarandura ibiti avuga ko vyari ""ibiti vya shetani/satani"". Ibi biti, bimwe muri vyo bikaba ari ivya kera cane, bizungurutswe hasi n'ibitambaro vy'amabara atukura canke yera, bigafatwa nk'ivyeranda ku bayoboke bavyo babisenga bakanabitambira. Hari bimwe usanga biri ku mihana y'abantu ariko vyinshi biri mu mashamba. Ati: ""Imana ntishaka ko dusenga ibigirwamana. Idini kama rya Afrika akenshi rishingiye ku gusenga ibigirwamana"". Asubiramwo amajambo yo muri Bibiriya, yongerako ati: ""Imihezagiro uyironka mu gihe utaye ivyo bintu vyavumwe"". Avuga ko ibishusho n'ibindi bibumbano vyanyazwe mu gihe c'ubukoloni mu burengero bwa Nigeria ubu bikaba bibarizwa mu mazu ngandamurage yo mu bihugu vy'uburengero, bitirirwa Imana iyo ari yo yose, akaba ashigikiye ko bigarukanwa mu gihugu. Hagati aho, aragabisha reta ya Nigera ko mu gihe yogarukana ibibumbano bishobora kuba vyaragizwe ibigirwamana, agatanga akarorero k'ivyitwa Ikenga biri mu nzu ndangamurage y'Ubwongereza, ko bikwiye guturirwa. Ibi vyiyumviro birarwanywa bikomeye na Patiri Obayi yiyemeje gukingira ibi bibumbano mu nzu yiwe ndangamurabe. Ati: ""Ibi ni ibibumbano abana bacu bazokwigirako kugira ngo batahure neza ingene abakurambere babo bari babayeho""."	https://www.bbc.com/gahuza/amakuru-57577810
politics	Ethiopia: Antony Blinken wa reta ya US baganiriye na Abiy Ahmed ku kibazo ca Tigray	"Umunyamabanga wa  reta ajejwe imigenderanire wa Reta zunze ubumwe za Amerika yaganiriye n'umushikiranganji wa mbere wa Ethiopia ku kibazo ca Tigray. Antony Blinken yerekanye amakenga ku kungene ibintu vyifashe mu karere ka Tigray mu biganiro bagiranye na Abiy Ahmed. Blinken yahamagariye Abiy kureka imfashanyo zigashika muri ako karere mu ntumbero yo guhagarika ko abantu baguma bapfa. Yanavuze ko Amerika ishigikiye ibikwiye guhinduka muri Ethiopia hamwe n'amatora. Umushikiranganji wa mbere wa Ethiopia yashimiye umunyamabanga wa reta ya Amerika ""kuba bashigikiye ibiriko birahinduka muri Ethiopia kandi bakaba babibandanya ata kudebukirwa"". Ku rubuga rwa Twitter, Abiy yagize ati: ""Icipfuzo co gutsimbataza demokrasi no kwubaka igihugu kirangwamwo amahoro n'iterambere kuri bose, bishoboka biciye mu gutsimbataza ubucuti hagati ya Ethiopia na Amerika."" Abasirikare bo mu karere ka Tigray batanye mu mitwe n'aba reta ya Ethiopia mu kwezi kwa cumi na rimwe. Abantu ibihumbi n'ibihumbi barahunze iyo ntara hanyuma amashirahamwe na yo atanga imfashanyo ntarashobora gushika muri ako karere."	https://www.bbc.com/gahuza/amakuru-55952233
health	Burundi na Covid-19:Abarenga 70 batowe umugera mu ntara ya Makamba	Abajejwe amagara y'abantu mu ntara ya Makamba yo mu bumanuko bw'Uburundi ku rubibe bihana na Tanzania bamenyesha ko gushika uyu munsi abantu 79 bamaze gutorwa umugera wa Covid-19. Komine zitatu z'iyo ntara-Mabanda, Nyanzalac na Vugizo nizo zivugwamwo abo bantu. Mu batowe uwo mugera harimwo abanyeshure n'abigisha. Abo bantu bose ubu bariko barakurinwa kwa mu ganga mu bitaro vya komine za Mabanda, Nyanzalac na Makamba nyene. Haraheze indwi irenga iyo ndwara itanguye kuvugwa muri iyo ntara. Kuva ico gihe haciye hatangura isekeza ryo gupima abokoranyeko n'aba mbere batoweko  uwo mugera. Gushika ubu iyo ndwara iterwa n'umugera corona yahora ivugwa cane na mu gisagara ca Bujumbura. Abantu  nibura 140 baratowe uwo mugera um bipimo vyakozwe hagati y'itariki 4 na 10 ukwezi kwa mbere. Ariko muri iyi minsi iravugwa no mu gihugu hagati. Gushika kuri uyu wa kane, mu ntara ya Ngozi iri mu buraruko bw'Uburundi havugwa abantu 22 batowe iyo ndwara, hakurikijwe ibiharo bitangwa n'abajejwe amagara y'abantu n'intwaro. ''Abo ni abari mu ma centres de sante no mu  bitaro, hari abafatira imiti muhira'' nk'uko bivugwa n'umwe mu  baba mu gisagara ca Ngozi. N'umukuru w'intara ya Mwaro amajahagati y'Uburundi ku wa kane yavuze ko hari umuntu yatowe umugera wa Covid-19 muri muri iyo ntara Mu ntara ya Kayanza naho barenga 30 ku bipimo vyakozwe kuva itari 8 z'uku kwezi. Uwo murindi ugira kabiri w'ikwirakwira ry'iyo ndwara ryatumye hafatwa ingingo zindi zirakazwa mu ntumbero yo kwirinda ko ico kiza kibandanya kirandagata. Kuva kuri uyu kuri uyu wa kane mu miduga yo kwiyunguruza rusangi abantu bategerezwa kwambara udufukamunwa. Umushikiranganji wa mbere w'Uburundi Alain Guillaume Bonyoni yanavuze ko ahantu hose hahurira abanbtu benshi bategerezwa kujayo bambaye udufukamunwa. Yabivuze kuri uyu wa kane ariko aragendera ibigo bipima uwo mugera. Coronavirus yatanguye kuvugwa mu Burundi mu kwezi kwa kane mu mwaka uheze.  Abantu barenga igihumbi baramaze kwandura uwo mugera, babiri nabo uramaze kubahitana, hakurikijwe ibiharuro bitangwa n'ubushikiranganji bw'amagara y'abantu.	https://www.bbc.com/gahuza/amakuru-55676058
health	Covid: Hari ibihugu bifise amakenga ko bitazoronka incanco z'iki iza karanda	"Amasanamu y'abantu ba mbere bariko baraterwa incanco za Covid-19 si ukuvuga ko zanezereje bose mu mpande z'isi. Hari ibihugu bimwe bibona ko urugamba rwo kuzoronka izi ncanco ruzoba rurerure kandi rutazokworoha. Igihe Lois Chingandu  wo muri Zimbabwe yabona ingene Ubwongereza butanguza uru rucanco, ntaco vyamubwiye - ahubwo yagize agahinda. Co kimwe n'abatari bake muri twebwe, aripfuza cane gucandagwa kugira no ubuzima busubire ku murongo, ariko ntabona neza ingene ivyo bizoshoboka. Ntabona neza ingene igihugu ciwe, zimbabwe, kizohava kironka uru rucanco. Avuga ati:  ""Ubu nguma nibaza nimba tuzohava tururonka nkiri muzima"". ""Ndi mu bwoba ko nzohava nandura Covid kandi ikanampitana kubera aho mbaye"". Kumbure abantu bohava babona ko ariko arashikuza, ariko avuga ibi afatiye kuvyo yabonye muri kahise bisa n'ibi. Umupfasoni Chingandu akora mu gisata kijejwe kurwanya ikiza SIDA, akaba yibuka ingene mu mpera z'imyaka 1990 i Harare, umugwa mukuru wa Zimbabwe, abantu bagandagurika buri musi bahitanywe na SIDA. Imiti yo gupfupfahaza yari isanzwe iriho, ariko yahabwa abari bifise. Ati: ""Haciye igihe abifise bakiyumvira ko hageze gutabara ba nyarucari, aho niho tuzoronka urucanco"". Umupfasoni Chingandu ari mw'ishirahamwe ryiswe People's Vaccine Alliance, ishirahamwe rinegura cane ibihugu bitunze - , cane cane Amerika, Ubwongereza, ibihugu vy'umuryango w'Ubumwe bw'Uburayi, hamwe na Canada - ko biriko birigungirako incanco. Nk'uko bivugwa n'abashakashatsi bo kuri kaminuza ya Duke muri Amerika basanzwe bakurikirana ingene amareta ahana amasezerano n'amahinguriro akora izi ncanco, ibihugu biri ku rushi vyarigaruriye izi ncanco mbere bigura izirengeye izo abanyagihugu vyavyo bakeneye. Canada yo nyene ubwayo, yaramaze kugura incanco ku buryo ishobora gucandaga abanyagihugu bayo incuro zitanu zose. Ibi bihugu vyaremeye bigura izi ncanco zitaranaheza guhingurwa, maze bica biraterera amafaranga menshi kugira ngo zitungane n'ingoga. Umupfasoni Chingandu n'abo bari kumwe mw'isekeza People's Vaccine babona ko ibi ari akarenganyo. Bavuga ko izi ncanco zirengako zari zikwiye guhabwa ibihugu bizikeneye. Gushika ubu, ibihugu 189 biramaze kwiyandikisha muri wa mugambi Covax ufashwe mu mugongo n'ishami rya ONU rijejwe amagara y'abantu kw'isi OMS/WHO hamwe n'ihuriro ry'amashirahamwe mpuzamakungu aharanira ko incanco zotangwa ata bugunge. Umu mugambi Covax ufise intumbero yo kwegeranya ibihugu bikaja hamwe, gutyo bikagira inguvu mu gihe bizoba biri mu biganiro n'amakompanyi ahingura imiti. Muri ivyo bihugu, 92 - vyose bikenye canke bikiri mu nzira y'amajambere - vyiteze kugura izi ncanco vyifashishije ikigega gifashwe mu mugongo ku mfashanyo itangwa n'abagiraneza. Ubwongereza buraramaze gutanga igice c'umuriyaridi w'amadorari muri iki kigega. Leta Zunze Ubumwe za Amerika n'Uburusiya biri mu bihugu bike bidatanga imfashanyo muri iki kigega. Ibihugu bisigaye bizoronka izi ncanco biciye muri uwu mugambi wa Covax. Gushika ubu, Covax iramaze kuronka umuhango w'incanco zitatu. Ariko ubu, uwu mugambi uzofasha ibice 20% vyonyene vy'abanyagihugu bose mu gihugu. Lois Chingandu n'abo bari kumwe mw'isekeza People's Vaccine babona ko hakwiye gukorwa ikintu gifadika atari mu majambo gusa, canke mbere kirengeye na Covax. Bashaka ko amakompanyi ahingura izi ncanco ahereza abandi ubu bumenyi (propriété intellectuelle), kugira ngo hashobore guhingurwa izindi zisa n'izimaze guhingurwa. Ishirahamwe mpuzamakungu ry'ubudandaji OMC/WTD ntirirafata ingingo ku bijanye n'uko ryokuraho amategeko ajanye n'ugutanga ubumenyi ku ncanco za Covid. Iki ciyumviro kirashigikiwe n'ibihugu bimwe bimwe vyo mw'ishirahamwe OMC, ariko ibihugu vyinshi vyo mu burengero bw'isi ntibicerekwa. Rero mu bihugu vyinshi, kuronka urucanco rwa Covid biracari kure nk'ukwezi. Umupfasoni Chingandu ati: ""Abantu bagiye kubandanya bagandagurika kubera na Covid, mu gihe abandi bo mu bindi bihugu bazoba bibereyeho ataco binona""."	https://www.bbc.com/gahuza/amakuru-55376026
health	OMS/WHO ivuga ko intambara yo kurwanya malaria itava aho iri	Ishami rya ONU rijejwe amagara y'abantu kw'isi WHO/OMS riragabisha ko ata ntambwe iraterwa mu ntambara yo kurwanya malaria. Mu cegeranyo c'umwaka kuri iyo ndwara, iryo shirahamwe rivuga ko ibitigiri vy'abayirwaye n'abamaze gupfa atacahindutse muri iyi myaka ibiri iheze, bikaba bitandukanye n'ingene vyari vyakorotse bitangaje twinjira muri iki kinjana. Malaria yica abantu 400.000 buri mwaka, benshi muri bo bakaba ari abo musi y'ubugaragwa bwa Sahara muri Afrika. Hari ubwoba ko imfashanyo mu migambi yo kurwanya malaria zizogabanuka kubera amarorerwa ikiza ca coronavirus kiriko kirakora. Utwigoro two kurwanya iyo ndwara iterwa n'imibu kandi tugenda tuburizwamwo  n'ingene iyo ndwara itakivurwa n'imiti imwe imwe. Icegeranyo c'igisata ca ONU kijejwe ubutabazi, OCHA co mu 2019, kivuga ko abantu imiliyoni zitanu n'ibice indwi banduye malariya muri uwo mwaka mu Burundi, igitigiri kingana hafi igice c'abanyagihugu bose bo muri ico gihugu. Muri abo bantu bose, abangana 1801 barahitanywe n'iyo ndwara iterwa n'umubu kuva mu kwezi kwa mbere gushika ku wa 21 ukwezi kw'indwi mu 2019.	https://www.bbc.com/gahuza/amakuru-55128992
religion	Ni nde yanditse Bibiliya ?	"Na Edison Veiga BBC News Brazil Kuba Katolika, Bibiliya igizwe n’ibitabo 73. Ku baporoti hari 66, nayo aba-orthodoxe bavuga ko hari 78. Ni mu gihe Abayahudi bemera ibitabo 39 gusa, ibi bikaba ari ivyo abakirisu bavuga ko ari ivyo mw’isezerano rya kera. Aha turiko tuvuga igitabo kigurishwa cane gusumba ibindi vyose muri kahise k’isi, Bibiliya Nyeranda, ikonganirizo ry’ibitabo vyahinduwe mu ndimi zababa 3.000 – aho ibirenga imiriyaridi 3.9 bimaze kugurishwa kw’isi yose, nk’uko bivugwa n’umuryango wa Bibliya wa Brezili (Société biblique du Brésil). Ariko none, ni bande banditse ibi bitabo? Dufashe ko ari ibitabo vya kera cane, imbere y’uko abanditsi ba none batangura kwandika uko bandika, biragoye kuronkera iki kibazo inyishu nyayo. Intango y’iki kiyago ni ukubanza kumenya nimba ari ukugifatira ku bijanye n’idini gusa, canke nimba gikwiye gufatira ku buhinga n’ubumenyi. Umuhinga mu vya kahise no mu vyigwa bijanye no kwemera Imana Gerson Leite de Moraes asanzwe yigisha kuri kaminuza Mackenzie Presbyterian University avuga ati: ""Ni ikibazo kitoroshe kubera hari imbono zibiri. Imbono ya mbere ishingiye ku kwemera Imana gushingiye ku masengero, aha tukaba dufise abiga ibijanye no kwemera Imana kubera bashaka kuba abapasitori/abapatiri mu muryango kanaka, imbono kama ». Kubw’iwe, inyigisho z’amasabamana ziganisha ku busaseredoti/ubupasitori, zitegerezwa « kugendera ku nyigisho z’uko ivyanditswe vyavugishijwe, ni ukuvuga ko ari ivyavuzwe n’Imana yo nyene ubwayo, iciye kuri Mutima Mweranda/Mpwemu Yera ». Avuga ati : ""Ku rundi ruhande, inyigisho ku bijanye no kwemera Imana zishingiye ku buhinga ntizirajwe ishinga n’iyo mbono, ahubwo zozo zirondera kwihweza uko izi nyandiko zaje ufatiye ku bihe vya kahise ». Muri iyi nzira, turashobora gutahura ibitabo vya mbere vya Bibiliya, ibigize vya bitabo bitanu vya mbere bizwi nka Pentateuque (canke nka Torah y’Abayahudi), ko ari icegeranyo c’inyandiko zanditswe ubwa mbere imyaka hafi 1.000 imbere y’umuzo wa Yezu/Yesu. Ibi ni Amamuko/Itanguriro, Ihunga, Abalewi, Guharura/Kubara  hamwe na Gutegeka kwa Kabiri  (Deuteronome)  - ibitabo bivuga ivyerekeye kuva kw’irema ry’isi gushika ku rupfu rwa Musa. Kubera ari ivya kera, abahinga bavuga ko bigoye kumenya neza na neza abavyanditse. Kubw’amayagwa y’idini, ibi bitabo bitanu vyanditswe n’umuntu umwe, Musa. José Luiz Goldfarb, umwigisha wa kaminuza ya Katorika y’i São Paulo akaba arongoye n’igisata c’imico y’ikiyahudi mu murwi A Hebraica, avuga ati : ""Nsomye nkongera nkavugana n’umusiguzi akongera akaba n’umukinyi w’ivyese, Haroldo de Campos (1929-2003), nahakuye icigwa ko hari inzira zibiri zishoboka. Iyo yo mw’isinagoga ivuga ko Musa ari we yanditse Torah. Tubifata nk’uko twama ‘twumviriza’ Musa buri ndwi [ibisomwa], kandi ibi bifise agaciro mu mico y’abantu ». Ihengama ry’abahinga ntiryemera ibivugwa ko ibi bitabo vyanditswe n’umuntu umwe. Ati : ""Ku bijanye n’inyigisho za Bibiliya, tuvuga ibitabo vyanditswe mu myaka irenga 600 ». ""Uku niko umwihwezo wa Harold urangira hampande y’ubushakashatsi yagize kuri Bibiliya, kubisigarira vy’ivya kera (archeoloie), ku bisigarira no ku nzandiko zo guhayagiza ». Avuga ko umwihwezo wimbitse w’izi nzandiko ufasha kubitadukanya ufatiye ku nyubako, amajambo azigize, n’ibirimwo ufatiye ku banditsi mu bihe bitandukanye vyo muri kahise. Ni iciyumviro cemerwa neza. Uri Lam wo mu muryango Templo Beth-El w’abanya-Israel muri São Paulo asigura ati: ""Biragoye cane kuvuga ivy’ibihe canke abanditsi kuko umuntu atakara. Amatohoza y’abahinga yemeza ko izi nyandiko zifise imyaka iri hagati ya 2.700 na 3.000 canke gusumba aho kubera vyahererekanwa ku munwa ». Kubw’iwe, izo nyandiko zaratagatifujwe – ni ukuvuga ko zegeranijwe hanyuma zifatwa ko ari izigize Bibiliya y’Abahebreyi– amaja mu kinjana ca IV imbere y’umuzo wa Yezu/Yesu. Lam yemera ati : ""Ariko n’aho nyene, hari impari nyinshi, kandi ntidushobora kurangiza iki kibazo ». Goldfarb abona akarusho muri ibi vyo gufatira hamwe izi nyandiko hamwe no kuzifatira mu mice itandukanye. Yibaza ati : ""Nimba ari inyandiko zamaze imyaka 600, ibi ni vyiza ku bantu bakunda ibikorwa. Ni bangahe bashoboye gusohora inyandiko mu karere kamwe canke akandi ? ». Muri ico gihe nyene ivy’abanditsi bitandukanye n’ivy’ubu, ingorane nk’izi nyene zo kumenya koko uwanditse zirabandanya mu bindi bitabo biri muri Bibiliya y’Abayahudi – ikonganirizo ry’ibitabo bigize isezerano rya kera muri bibliya ya gikirisu. Goldfarb ati: ""Nk’akarorero, zaburi za Dawudi. Ni agatabo gato abantu bakoresha cane mu bisabisho n’indirimbo vya misi yose kegeranya indirimbo Dawudi yakunda kuririmba mw’isinagoga. ""Tuvuga ko yari umuririmvyi kandi ko ibi bisabisho vyaririmbwa. Ni nde abizi ? Ni ikibazo ciza:  ku vyo nize ngasoma, jewe ntavyo nokwemeza… ». Moraes nawe ati: ""Ikiri ukuri ni uko habaye benshi banditse ibiri muri Bibiliya ». ""Igishoboka cane ni uko inkuru ziri mu vyanditswe muri bibiliya muri kino gihe imbere y’aha vyahanahanwa ku munwa igisekuru ku kindi. Kandi iri ryagumye ari itunga karanga ry’idini ry’aba bantu ». Uyu mwigisha wa kaminuza ati: ""Ni ukumenya kandi ko ivyo abitirirwa inyandiko mu gihe ca kera bitandukanye n’ivyo dufise ubu. Ico gihe, vyari bikunze kuba ko inyandiko kanaka yitirirwa umutware mukuru, umutegetsi akundwa, umuntu akomeye ». Aha niho rero, abanywanyi b’inyigisho zimwe zimwe, iyo bahinduye ivyo bazi bakabishira mu nyandiko, bakunda kuzitunganya nk’uko umengo ni ikintu canditswe na ba shebuja. Moraes  yongerako ati : ""Kubiraba Torah, ushaka kuvuga ko izi nzandiko zanditswe na Musa? Bishobora kuba atari vyo. Kumbure afise kuba yarabigizemwo uruhara. Hari bamwe bavuga ko ata ruhara na rutoya yagize. ""Ariko ni inyandiko zitirirwa Musa."" Kubw’iwe, igikenewe ni uko izi nyandiko nyeranda birangira zitiriwe amadini. Moraes yibaza ko ari ibintu vyumvikana ko ibitabo vyeranda vyanditswe, nk’akarero, inyuma y’ishingwa ry’igihugu ca Israel gusumba ibihe bivugwamwo, nk’ibijanye n’ihunga ry’Abayahudi bava mu Misiri, barongowe na Musa. Ati: ""Iyumvire igico c’abantu bayerera mu bugaragwa. Ivyo kwicara ngo bandike si vyo bibaraza ishinga. Ikiraje ishinga uwuriko arayerera mu bugaragwa ni ukurondera ingene abaho. Mu myaka itari mike, vyabaye ngombwa ko bategura intambara kugira ngo baronke ubutaka…nta n’umwe yari anezwe ivyo kwandika ibitabo."" Uyu mushakashatsi ati: ""Ikintu kinini gishoboka, ni uko ibi vyagiye kuba hashinzwe umuryango wiyubatse neza."" Ariko zari inkuru zidakomeye cane, z’ubwoko butandukanye, vyarangiye zegeranijwe zigashirwa  hamwe n’umwanditsi umwe canke benshi. Umuhinga mu nyandiko nyeranda, Thiago Maerki akaba n’umushakashatsi kw’ishure kaminuza rya São Paulo (Unifesp), akaba kandi ari mw’ishirahamwe Hagiography Society, muri Amerika, arashima cane iciyumviro co gukoresha ubumenyi bwa none mu vy’indimi mu kugerageza gushira hamwe canke gutandukanya inyandiko zigize Bibiliya. Kubw’iwe, abanditsi nk’umwigisha wa kaminuza Robert Alter, umunyamerika yigisha kw’ishure kaminuza ya California, ""babivuga neza "", nk’igihe avuga ko ari vyiza ""gukoresha uburyo bumwe bumwe bukoreshwa mu kwiga ibijanye n’ivya kahise k’indimi n’inyandiko mu kwiga inyandiko za Bibiliya"". Maerki ati: ""Arihweza ubuhinga bw’inyandiko, impinyanyuro z’amajambo yakoreshejwe, ubudasa mu gushikiriza ivyiyumviro, imyumvikano ikurikizwa mu bwoko bumwe bumwe bw’inyandiko ya Bibiliya, na buri mwanditsi. ""Igihe cose kugira ngo ntihabe kuzana ivyataye igihe."" Indinganizo y’amayagwa nayo nyene ishobora kwisungwa mu mwihwezo w’ibitabo bine vy’injili, ibitabo bivuga ubuzima bwa Yezu, bikaba vyitirirwa Matayo, Mariko, Luka na Yohani. Umushakashatsi kuri kahise k’idini rya Gikristu kw’ishure kaminuza Université pontificale grégorienne i Rome akongera akaba n’umuhinga ku bijanye na Vaticano Mirticeli Medeiros, arabishingira intahe ko, ata gukekeranya, abanditse ibi bitabo bine ari abo bagabo bane. Asigura ati : ""Ku vy’Injili, nta mpari zihari [kuba zitirirwa], n’imiburiburi ufatiye ku bushakashatsi bwa vuba. Aha ni ukwibuka ko babiri mu banditsi bazo, Matayo na Yohani, bari abatumwa ba Yezu/Yesu. Aba bandi babiri, Mariko na Luka, ku ruhande rwabo, bateguye inyandiko zabo bisunze ivyo abatumwa bashingiye intahe."" Maerki arasangamwo ubudasa mu mpinyanyuro z’amajambo muri ibi bitabo bine. Asigura ati : ""Matayo afatwa nk’umwanditsi adakoresha impinyanyuro itaziguye, akoresha impinyanyuro isanzwe. Yohani akoresha ururimi rugoye, rwuzuye imizunguruko, imvugo ngereranyo. Luka akoresha imvugo inonosoye, ihanitse."" Nimba mw’isezerano rya kera hari ibibazo vyinshi gusumba ibizwi ku bijanye n’abitirirwa ibitabo, inyandiko zo mw’isezerano rishasha, n’aho ari iza vuba kandi n’abazitirirwa bavugwa hafi muri zose, naho nyene harimwo ibibazo. Birazwi ko bimwe muri vyo vyatanguye kwandikwa imyaka 30 canke 40 inyuma y’urupfu rwa Yezu. Moraes avuga ko ""bishoboka cane ko aya mazina yose [y’aba banditsi b’Injili bane] yaje biciye mu mico n’imigenzo."" Ashimangira ati : ""Nta zina ry’umuntu yitirirwa ibi bitabo vya kera cane."" Igisa n’uko ata mpari gitera ni uko iya mbere muri izi njili ari iya Mariko. Ati: ""Mu gihe hari igisekuru, igisekuru cakurikiranye ubuzima bwa Yezu gushika apfe, ni ngombwa ko kigumana inyandiko ku vyabaye. Rero nico gitangura ubwoko bushasha bw’impinyanyuro y’amajambo, ari yo Njili."" Mu gushira hamwe imico n’imigenzo hamwe n’ivyahanahanwa ku munwa, uyu mwanditsi w’injili arandika neza ivy’ubuzima bwa Yezu. Ariko ahagarara cane ku gice yashaka guhagararako ico gihe: aha ni ukuvuga ko ata kigoro agira ko kuvuga ku vyerekeye ivuka canke ubwana bwa Yezu, ahagarara cane cane ku gikorwa ciwe, ku rupfu rwiwe, ku butumwa bwiwe bwa Pasika. None uyu Mariko yari umuntu ki ? Umuhinga mu vyigwa bijanye no kwemera Imana (théologien) arerekana ko yari umwigishwa w’intumwa Petero. Ati: ""Ariko abandi bazokubwira ko yari umwigishwa wa Paulo. Ivyo ari vyo vyose, ico tuzi ni uko atari umwigishwa wa Yezu."" Injili ya Yohani nayo nyene irimwo amakenga. Ahari amakenga ni aho avuga  «umwigishwa yakundwa cane», aha amayagwa akerekana ko yari Yohani. Moraes ati : ""Ariko hariho abahinga mu vyigwa bijanye no kwemera Imana babona ahubwo ko yashobora kuba ari Lazaro, kuko mu njili harimwo umurongo [mu gice kivuga urupfu rwa Lazaro] uvuga ko Yezu yarize,  ‘hanyuma raba ingene yamukunda."" Mu kinjana ca 20 ni ho abakristu batanguye kmwemeza ko Yohani ari we yanditse iyi Njili. ""Amayagwa yabigize uko nyene, tubandanya tumwita Yohani. Ariko ntivyoroshe kumenya uwayanditse, ishobora mbere kuba yanditswe n’umurwi wa benshi."" Kubw’uyu muhinga mu vyigwa bijanye no kwemera Imana, ni vyiza ko tugumana iciyumviro c’uko ari « Injili zanditswe na» ugaca ushirako izina rimwe rimwe muri ayo, hakubafata nk’abanditsi b’ibitabo nk’uko bafatwa mu gihe ca none. Ariko nimba ikibazo ari Isezerano rishasha, ni ukwerekana uruhaha rwa Paulo, intumwa yandikiye amabaruwa menshi imiryango ya mbere ya gikristu. Medeiros avuga ati : ""Amabaruwa ya Paulo, nk’uko iri zina ribivuga, [yanditswe] na Paulo hamwe n’abigishwa biwe. Nk’akarorero, ibaruwa ryandikiwe Timoteyo, rishobora kuba ryanditswe na Paulo, rero abahinga bamwe baryita Deutéro-Paulin"". ""Hagati aho, hari impari ku vyerekeye amabaruwa yitirirwa Petero, kandi ashobora kuba atanditswe na we nyene ubwiwe. Co kimwe kandi n’irya Paulo yandikiye abahebreyi, rishobora cane kuba ryagiye kurangizwa n’umwe mu bigishwa biwe ». Paulo yumvikana ko ari we yatanguye kwandika kuri Yezu, kuva mu mwaka wa 57 canke 58. Moraes  avuga ati : ""Ikibazo nyamukuru ni ukumenya nimba yari azi ko yariko yandika inyandiko nyeranda. Ashobora kuba atari abizi."" ""Hari uburyo yakoresha mu kuvugana n’amasengero hanyuma agasiga amakete. Amwe muri yo yaratakaye, amwe muyo twita ko ari amabaruwa yiwe yanditswe kumbure n’abigishwa biwe, ariko ashirwa mu murwi w’ayanditswe na Paulo."" Uyu muhinga mu vyigwa bijanye no kwemera Imana avuga ati: ""Iyo tuvuga amabaruwa ya Petero, kumbure yanditswe n’abamwegereye, kuko Petero ntiyari azi kwandika, kandi arabitomora mw’ibaruwa ryiwe [rya mbere].  Yakoresha umwanditsi mu kwandika. Kumbure afise kuba yabwira icegera ciwe, yitwa Silvano, ivyo yandika."""	https://www.bbc.com/gahuza/articles/c807zj0p20do
religion	Burundi: Abarongoye Islam bavuga ko ata ngorane ihari hagari ya Islam na reta	"Abakuru b'idini rya Islam bavuga ko biyamiriza amajambo yashikirijwe na Ndikumana Rashid, umusilamu aherutse kwifatira mu gahanga umushikiranganji w'intwaro yo hagati mu gihugu, iterambere rusangi n'umutekano. Mw'itangazo ryasohowe n'ihuriro ry'imisigiti riri kumwe n'ihuriro ry'aba-Imam mu Burundi, bamenyesha ko ivyo Ndikumana yavuze yabivuze ku gatwe kiwe bitega aya mahuriro canke ""umuryango w'aba Islam mu Burundi"". Ndikumana arapfunzwe inyuma y'uko yumvikanye ahamagarira umushikiranganji w'intwaro yo hagati n'umutekano, Ndirakobuca Gervais, gusaba ikigongwe, hari mu musigiti wa Madina uri muri zone Buterere mu gisagara ca Bujumbura. Umwe mu bakuru b'idini rya Islam mu Burundi yabwiye BBC ko gushika ubu nta kibabuza gusenga uko bamye basenga na mbere. Abakuriye Islam mu Burundi mw'itangazo ryabo, bamenyesha abanywanyi babo ko ""ata matati ari hagati y'umuryango w'aba Islam mu Burundi"" na reta y'igihugu. Zuberi Mohamed, Umukuru w'inama ya bose mu muryango w'aba Islam mu Burundi, yabwiye BBC ko bakira nk'abandi bose ivyashikirijwe na Ndirakobuca, kuko ""vyaraba bose ntivyaraba aba Islam gusa"". Avuga ko ivyo yavuze bitababuza gusenga uko bahora basenga. Ati: ""Nta tegeko na rimwe rirasohoka ritubuza gusenga canke ritubuza guhamagarira abantu kuja gusenga. ""Twebwe dufata y'uko yariko ashikiriza amakenga yoba afise canke uko abona ibintu"". Zuberi avuga ko iyo habaye ingorane hagati ya reta no mu muryango w'aba Islam mu Burundi ""hariho inzira bicamwo kugira ngo tuvugane, nk'uko biri mu yandi madini"". Abajijwe niba ivyasabwe n'umushikiranganji Ndirakobuca bidashobora guhungabanya umutekano, Rashidi abona ko ata ngorane bishobora gutera. Ati: ""Abatovyi mu mpande zose ntibabuze, ariko twebwe turazi ko aba Islam bahagaze neza, kandi ko ata ngorane zihava ziva muri ivyo gushika kuri uno munota nta kibazo kihari hagati ya reta n'aba Islam mu Burundi""."	https://www.bbc.com/gahuza/amakuru-57430478
health	Urukingo rwa coronavirus: Ibipimo ku nkende bitanga icizere	"Urukingo rwa coronavirus bisa nk'uko rwakingiye indwara ya Covid-19 inkende zitandatu zo mu bwoko bwa ""rhesus macaque"". Ibi vyatanze icizere kuri urwo rukingo, kuri ubu rukaba ruriko rurageragezwa ku bantu. Ariko naho biri uko, nta cemeza ko ivyashitsweko ku nkende ari vyo bizoshikwako ku bantu. Ibikoko vyahawe urwo rukingo, hanyuma bikanduzwa umugera wa SARS-Cov-2, basanze bifise umugera muke cane mu mahaha no mu mahemero. Aho bagereranije n'umugwi w'izindi nkende zozo zitahawe urwo rukingo. Ukwo kugerageza kwakorewe muri Amerika, kujamwo abashakashatsi b'ikigo ca leta ya Amerika, National Institutes of Health (NIH) hamwe n'abo kuri Kaminuza ya Oxford mu Bwongereza. Urwo rukingo vyagaragaye ko rukingira ibikoko ntibifatwe n'umusonga. Inkende z'ukwo ""rhesus macaques"" zifise uburyo bw'umubiri bwo kwikingira indwara bushusha nk'ubw'umuntu. Ku buryo bwokwizigirwa, ntizafashwe n'indwara zituruka ku kwirwanako kw'abasoda b'umubiri - bishika igihe urukingo rwakiriwe nabi n'umubiri ku rugero rubi cane. Ivyo vyarashitse mu magerageza ya mbere ku bikoko aho vyaterwa urukingo rwa SARS - ubundi bwoko bwa coronavirus - bica biba inkingi ikomeye mu gutunganya urukingo rw'iyo ndwara. Iki cigwa ntikirihwezwa n'abashakashatsi hanyuma ngo gishirwe ahabona mu binyamakuru, ariko Prof Stephen Evans wo kw'ishure rya London School of Hygiene and Tropical Medicine, yavuze ko ari ivyo ""ku rwego rwo hejuru"" kandi ""bitera intege cane"". Hagati aho mu Bwongereza abakorerabushake bashika 1000 bariko barageragerezwako urukingo kuri Kaminuza ya Oxford. Kuri ubu hari inkingo zirenga 100 za coronavirus ziriko zirageragezwa."	https://www.bbc.com/gahuza/amakuru-52678954
politics	Sudan: Reta ivuga ko yaburijemwo itembagazwa ry'ubutegetsi	"Ikinyamakuru cegamiye reta ya Sudani gitangaza ko muri kano gatondo ko ku wa kabiri hari abashatse kugerageza gutembagaza ubutegetsi bw'ico gihugu bagateshwa, ariko nticatangaje abo ari bo. Iki kinyamakuru kiti: ""Habayeho kugerageza gutembagaza ubutegetsi, abanyagihugu bategerezwa guhaguruka bakabirwanya"". Umuvugizi wa reta Mohamed Al Faki Suleiman avuga ko abikekwa muri iki gikorwa bategerezwa kubazwa. Amakuru ava muri Sudani avuga ko abashatse gutembagaza ubu butegetsi bagerageje kwifatira ibibanza bikuru bikuru, harimwo iradiyo, ariko bagateshwa. Amareresi yahanahanywe ku mbuga hwaniro avugwa ko ari ayo ku mugwa mukuru Khartoum yerekana abasirikare bari mu biduga vya burende mu mabarabara, bamwe bereka imiduga inzira itegerezwa gufata. Umutegetsi wo mu nama nkuru irongoye igihugu yabwiye itororokanirizo ry'amakuru Reuters ko bamaze gufata ibintu mu minwe. Hari imigumuko muri Khartoum, bikaba vyari vyitezwe ko kuri uyu wa kabiri haba imyiyerekano, igisirikare kikaba cahashitse kugira gikomeze umutekano. Sudani ubu isanzwe irongowe n'umushikiranganji wa mbere Abdalla Hamdok ahagarariye reta mfatakibanza yashinzwe inyuma y'aho ubutegetsi bwa Omar al-Bashir butembagarijwe mu kwa kane 2019. Bashir yabogojwe inyuma y'imyiyerekano yari imaze amezi atari make yo kumwiyamiriza, ubu akaba akiri imbere ya sentare ku ruhara rwiwe muri coup d'Etat yamushikanye ku butegetsi mu 1989. Iyi myiyerekano yatanguye hiyamirizwa iduzwa ry'ibiciro vy'umukate n'igitoro, ikaba yagiye kuvamwo iyo kwiyamiriza uyu mukuru w'igihugu, abagore n'urwaruka bakaba barayigizemwo uruhara  rudasanzwe."	https://www.bbc.com/gahuza/amakuru-58636819
politics	Burundi: Fabien Banciryanino yagirijwe amajambo mabi cane kuri Nkurunziza	"Uwahoze ari umushingamateka Fabien Banciryanino yarengukishijwe imbere y'umushikirizamanza mukuru i Bujumbura, yagirizwa amajambo mabi cane 'kuri perezida Nkurunziza',  imbere yo kujanwa mw'ibohero rya Mpimba nk'uko umushingwamanza abivuga. Banciryanino yari mu nama nshingamateka yahejeje ikiringo, azwi cane ko atarya umunwa mu kunegura ubutegetsi bw'Uburundi mu vyiyumviro yashikiriza muri iyo nama. Umushingwamanza wiwe, Christophe Nkeringanji, yabwiye BBC ko yagirijwe ivyaha bitatu birimwo amajambo yashikirije mu nama nshingamateka ""y'uko abategetsi bishe abantu ku ntwaro y'umuhisi prezida Pierre Nkurunziza"". Uruhande rwa reta nta co ruravuga kw'ipfungwa n'ivyaha uyu yahoze ari umushingamateka yagirizwa. Banciryanino yahagaritswe ku wa gatanu w'indwi iheze afatiwe ku muhana iwe muri zone Ngagara mu gisagara ca Bujumbura, aho yari agiye kugirana ikiganiro n'abamenyeshamakuru. Gushika kuri uyu wa kane yari akiri mu gasho arindiriye ko amatohoza arangira. Inyuma yo kwumvirizwa n'umushikirizamanza, umushingwamanza wiwe Christophe Nkeringanji yabwiye BBC ati: ""Bamaze kumuhagarika, baramupfunze vy'agateganyo, ubu bamujanye ku Musaga [mw'ibohero rya Mpimba]."" Bwana Nkeringanji avuga kandi ko bamwagirije ivyaha bitatu ari vyo; ""Rébellion (ikirobere), gushaka guhungabanya umutekano w'igihugu, n'amajambo mabi cane ahungabanya uwundi."" Ati: ""Mu bisanzwe ntiyashobora gukurikiranwa ku bintu yavuze ari mu mirimo yo guserukira abanyagihugu kuko amategeko ategekanya ko ata mushingamateka ashobora gukurikiranwa ku kintu yavugiye mu nama nshingamateka kuko aba ariko avugira abantu bamutoye."" Igihe inama nshingamateka yariko iriga integuro igenera uturusho n'icubahiro umuhisi prezida Pierre Nkurunziza mu mpera z'ubutegetsi bwiwe, Banciryanino yavuze ko Nkurunziza adakwiriye ivyo vyubahiro, ko ahubwo ""akwiriye gushikirizwa ubutungane"" akabazwa amabi yabaye ku ntwaro yiwe. Mu gihe yari akiri mu mabanga y'ubushingamateka, Fabien Banciryanino kandi yaranditse amakete amenyesha reta urutonde rw'abantu banyurujwe n'abandi bishwe, asaba ko hokorwa amatohoza ata ho ahengamiye. Uwumuburanira avuga ko imbere y'umushikirizamanza, Banciryanino yabajijwe ibintu bitandukanye birimwo ikiganiro yari agiye kugirana n'abanyamakuru kigahagarikwa n'umukuru wa zone ya Ngagara. Nkeringanji avuga ko Banciryanino yari yandikiye inzego zose zibijejwe asaba uburenganzira bwo gutanga ico kiganiro anamenyesha aho cari kubera, ariko ko batamwankiye kandi batamwemereye. Uyu amwunganira avuga ko ubu hazoca n'imiburiburi iminsi 14 kugira ngo ""ashikirizwe abacamanza bemeze niba azoguma aburana yidegemvya canke azoburana apfunzwe."""	https://www.bbc.com/gahuza/amakuru-54474403
business	Ubuhindi bwategetse Google kuriha irindi hadabu ry’imiliyoni $113	Ikigo c’Ubuhindi kijejwe kugenzura ihiganwa ku masoko caciye Google ihadabu ry’imiriyoni 113 z’amadorari y’abanyamerika kubera ibikorwa biteye kubiri n’amategeko ajanye n’ihiganwa mu gisata c’itumatumanako, igihano kigira kabiri mu kiringo kiri munsi y’indwi imwe. Ico kigo cagiriza Google gukoresha ubwiganze ifise mu bubiko bwayo bw’ama Apps (applications)  mu guhatira abahingura ama Apps kuriha bakoresheje app yayo. Iki kigo gisaba iyi kompanyi rutura y’ubuhinga kutazibira abahingura ama Apps kuriha bakoresheje ubundi buryo canke baciye mu zindi nzira. Google yavuzeko iriko irihweza ivyo birego. Umuvugizi wa Google avuga ati: “Mu kugumiza ku giciro gito,  vyatumye ubuhinga bwa digital (numérique) bukomera mbere bwugururira imiryango amamiriyoni amajana n’amajana y’Abahindi”. Uyo muvugizi yagize ati: “Tubandanya kwitaho abakoresha n’abahingura ama Apps, tukaba turiko turihweza iyi ngingo kugira ngo turabe intambwe zikurikira”. Muri iki cemezo canditse ku mpapuro 199 casohowe ku wa kabiri, ikigo c’Ubuhindi kijejwe kugenzura ihiganwa ku masoko, (Competition Commission of India, CCI) kivuga ko Google iriko ikoresha amategeko amwe amwe mu bubiko bwayo bwa Play Store ategeka abahingura ama Apps “gukoresha gusa” ubuhinga bwayo mu gutanga canke kugurisha ama Apps. Ikinyamakuru Reuters kivugako ico kigo kijejwe ubugenzuzi gisaba Google gufata ingingo umunani zikosora ibi bintu mu mezi atatu, harimwo kutazibira abahingura ama Apps gukoresha ubundi buryo bwo kuriha, haba mu kugura ikibanza muri Apps zisanzwe zirimwo canke kugura ama Apps. CCI  ivuga kandi iti: “Google itegerezwa gukorera mu muco iyo ivugana n’abahingura ama Apps kandi igatanga insiguro ku mafaranga basabwa”. Iyi ni ingingo y’incamugongo ya vuba kuri Google isanzwe ihanzwe n’ibirego bituma itakaza icizere mu Buhindi. Mu ndwi iheze iyi kompanyi yatangishijwe ihadabu ry’imiliyoni 161 z’amadorari y’abanyamerika kubera yakoresheje urubuga rwa Android kugira yiganzire isoko. CCI  ivuga ko Google iriko ikoresha amasezerano y’agahato ku bakoresha ububiko bwayo kugira ngo imbuga zayo – nka Google Chrome, YouTube, Google Maps  n’izindi – zikoreshwe. Itohoza rijanye na Android ryaratangujwe mu 2019, inyuma y’imyidogo y’abakoresha Telefone zo mu buhinga bwa Android.	https://www.bbc.com/gahuza/articles/cn018w41r4xo
entertainment	Kidum nawe yasohoye indirimbo ihimiriza kwirinda coronavirus	"Umuririmvyi Jean Pierre Nimbona, Kidum, nawe yasohoye indirimbo ihimiriza kwirinda coronavirus. Abajijwe igituma yasohoye  iyi ndirimbo Kidum yagize: ""Ni kubera ari ikiza kuri ubu kibangamiye isi yose kandi caduteye umutima uhagaze twese"". Umviriza iyo ndirimbo aho hejuru."	https://www.bbc.com/gahuza/amakuru-52203593
politics	Ingabo za ONU zavuye Butembo - Buramatari	"Ingabo za ONU/UN muri Republika ya Demokrasi ya Congo (MONUSCO) zavuye mu gisagara kiri mu buseruko, Butembo, inyuma y'imyiyerekano yahitanye abantu mu kwezi guheze binubira ko bananiwe guhagarika ubwicanyi bw'imigwi yitwaje ibigwanisho, nk'uko vyavuzwe n'umutegetsi w'ico gihugu. Umukuru w'intara ya Nord Kivu, Gen Constant Kongba Ndima yagize ati:""Monusco yamaze kugenda. Kubera hari ibikoresho vyabo bisigaye mu gisagara, tugiye guhurira i Goma n'abajejwe igikorwa barimwo kugira turabe ingene twobirungika, co kimwe n'abakozi bake basigaye i Butembo."" Yavuze ko ingendo z'abakozi ba Monusco hamwe n'ibikoresho vyabo bishobora gucungerwa n'inzego zijejwe umutekano za Congo. Umuvugizi wa Monusco, Ndeye Khady Lo yavuze ko ""urwo rwego rwatanguye igikorwa co gukwiragiza abakozi barwo vy'imfatakibanza mu turere two mu micungararo ya Butembo ... inyuma y'ibiganiro vyabahuje n'abategetsi b'ako karere n'abo ku rwego rw'igihugu"". Imyiyerekano yo kwiyamiriza Monusco yarabereye muri Nord Kivu mu mpera z'ukwezi kw'indwi. Abari muri  yo basaba ko izo ngabo zokura meza muri ico gihugu. Reta ya Congo yavuze ko abantu 36 ari bo bishwe abandi 170 barakomerekera muri iyo myiyerekano."	https://www.bbc.com/gahuza/articles/cm57gxj37mko
politics	DR Congo: M23 yasubije igisagara ca Kibumba	Umukuru w’ingabo z’akarere  ka Afrika y’Ubuseruko ziri muri Congo yahamagariye abanyagihugu gusubira mu ngo zabo mu karere ka Kibumba avuga ko ubu gatekanye. General Major Jeff Nyagah, wo mu ngabo za Kenya ziri muri ubwo butumwa, yabivuze ubwo umugwi witwaje ibigwanisho wa M23 wari usubije ico gisagara ca Kibumba kiri ku 20km uvuye ku murwa mukuru w’intara ya Nord Kivu, Goma. Ako karere kari kw’ibarabara rikomeye rija Goma. Nk'uko biri mw'itangazo w’itangazo M23 yaraye isohoye rikaba ryagiye ahabona kuri uno wa gatanu, ni ingingo yo gusubiza Kibumba  yafashwe inyuma y’imibonano hagati ya M23  n’abaserukira ingabo z’akarere ka Afrika y’Ubuseruko (EACRF) be n’abaserukira umurwi w’ingabo zishinzwe kugenzura imipaka (Mécanisme Ad hoc de Vérification) washinzwe n’inama mpuzamakungu ku karere k’ibiyaga binini, CIRGL/ICGLR, ku magenekerezo ya 12 na 22 Kigarama (12) uno mwaka. Iri tangazo rivuga riti: “N’aho ibirindiro vyacu biguma biterwa, be n’ubwicanyi bukorerwa abantu bacu, bugakorwa n’urunani rwa reta, M23 irashigikiye utwigoro tw’akarere, ikaba yemeye kurekura ibirindiro vyayo vya Kibumba bikaja mu minwe ya EACRF”. General Major Nyagah yavuze ko mu gihe igikorwa co muri  ako karere ka Congo kitoroshe, ingabo z’akarere zizobandanya kukirangura n’ubwira n’ukwubahiriza amategeko mpuzamakugu y’abantu bari mu kaga. Amashirahamwe afasha avuga ko  intambara hagati ya M23 na reta ya Congo  yatumye nibura abantu beranga inusu y’umuriyoni bata izabo kuva mu kwezi kwa gatatu. Ku wa kane , icegeranyo ca ONU cashoboye kumenyekana kitarasohoka icese  cavuze ko reta y’Urwanda  iha imfashanyo abagwanyi ba M23. Uretse ONU, Reta Zunze Ubumwe za Amerika, Ubufaransa n'Ububirigi navyo biragiriza Urwanda gushigikira M23, ivyo reta y'ico gihugu yagumye ihakana. Ico cegeranyo kivuga kandi ko ingabo za Congo zunze urunani n’iyindi migwi yitwaje ibigwanisho  mu kurwanya M23. Ico cegeranyo gishikiriza kandi amakenga ko bitero bishingiye ku moko bitota abavuga ikinyarwanda bo mu buseruko bwa Congo bakekwa kuba bashigikiye M23. Kibumba ni kamwe mu turere twari dusanzwe tugenzurwa na M23 mu ntara ya Kivu ya Ruguru. Inyuma yo kwigarurira igisagara ca Bunagana ku rubibe na Uganda muri Ruheshi(6) iturutse mu birindiro vya Tchanzu na Runyoni hafi y'ikirunga ca Sabyinyo, ahazwi nk'ivyahoze ari ibirindiro vyayo bikuru vya kera, M23 yagiye yigarurira uturere tutari duke mu ntambara yakurikiye hagati y’abarwanyi bayo n’ingabo za Congo. Ubu, igenzura igice kinini ca teritwari ya Rutshuru n’ibice vy’iya Masisi mu ntara ya Kivu ya Ruguru. Mu ntango z’uku kwezi, umuvugizi wayo yasohoye itangazo ryamenyesha ko wari witeguye “guhagarika ibikorwa no gusubira inyuma” nk’uko bisabwa n’aba bakuru b’ibihigu vy’akarere.Mu gihe itangaje ko igiye kuva i Kibumba. M23 ntivuga igihe utu tundi turere yigaruriye tuzosubizwa.	https://www.bbc.com/gahuza/articles/crgvn3jm654o
politics	Minembwe: FARDC ivuga ko ata mutwe n'umwe uzotunga ibirwanisho	Tumaze iminsi tubabwira ku ngaruka z'ibitero vyagabwe ku mihana itandukanye yo muri territoire ya Minembwe muri Kivu y'epfo. Muri ako karere k'ubuseruko bwa Republika ya Demokrasi ya Kongo, imigwi ya Mai Mai Twirwaneho na Mai Mai Biloze Bishambuke isanzwe ishamiranye. Umuvugizi wa gisirikare muri ako gace, Major Dieudonne Kasereka, avuga ko abanyagihugu barenga 3000 bataye ingo zabo, ubu begeranirijwe mw'ikambi mfatakibanza iri ahitwa Baraka, aho barindiririye imfashanyo. Major Dieudonne Kasereka yavuganye na Florentine Kwizera wa BBC Gahuzamiryango, abanza kumubwira uko umutekano wifashe muri ako gace (umviriza ico kiganiro aho hejuru).	https://www.bbc.com/gahuza/amakuru-58988046
sports	Hungary v England: FIFA yatanguye kwiga ibihano bibereye kw'ivanguramoko ryakorewe abakinyi	"Ishirahamwe ry'umupira w'amaguru kw'isi, FIFA, ryatanguye kwiga ibihano bibereye ku nyifato y'ivanguramoko ryakorewe abakinyi b'abongereza mu rukino rw'umupira w'amaguru rwo ku wa kane batsinze Hongrie 4-0 i Budapest mu nkino zo kurondera itike yo kuja mu gikombe c'isi. Raheem Sterling na Jude Bellingham ni bo batyogejwe. Abakinyi bw'Ubwongereza kandi baratewe ibintu mu gice ca kabiri c'urukino, abafana batera n'ikintu caka kirekura n'umwotsi mu kibuga ca Puskas Arena. Ubwongereza buriyamiriza iri tyozwa bukavuga ko ari ""ikintu kidashobora kwihanganirwa"". Umukinyi wo hagati wa Borussia Dortmund Bellingham, 18, yanditse kru Twitter ejo ku wa gatanu ati: ""Bimaze kuba ibigize urukino kandi bizokwama biri uko gushika ababifitiye ububasha bafashe ibihano nyavyo. Ntidushobora kureka ngo urwanko rwiganze"". Umukinyi wo hagati wa Chelsea, Mason Mount., na we ati: ""Birateye isoni kubona ibi bintu bibandanya"". ""Iyo ibintu nk'ibi bibaye, bitegerezwa kugira inkurikizi, ni ngombwa ko FA ivugana na FIFA kuri iki kibazo kandi nizere ko bazokwama baronka ibi bibazo, impera n'imperuka bagafata ibihano"". ""Ariko ni ngombwa ko bihagarara kandi dutegerezwa kurandurana n'imizi ibi bintu mu rukino rw'umupira w'amaguru"". Umushikiranganji wa mbere w'Ubwongereza Boris Johnson asaba FIFA ""gufata ingingo ruhasha kuri abo bantu babikoze kandi ikore ibishoboka vyose kugira iyi ngeso iteye isoni iranduranwe n'imizi burundu muri uru rukino"". Ku mugoroba w'ejo ku wa gatanu, iri shirahamwe rijejwe inkino kw'isi ryavuze ko ririko ririhweza ibihano bibereye  ""inyuma y'umwihwezo wakozwe kuri urwo rukino"". Ryongerako riti: ""FIFA irasubiriye kumenyesha ko yiyamiriza yivuye inyuma kandi mu buryo ntasubirwamwo ivangura n'ihohoterwa ivyo ari ryo ryose co kimwe n'ikumira canke itoteza iryo ari ryo ryose. ""Ntidushobora kwihanganira na gato ingeso nk'izo ziteye isoni mu mumpira w'amaguru"". Mu gihe ishirahamwe ry'umupira w'amaguru ku mugabane wa Bulaya, UEFA, ryari ryategetse Hongrie gukina inkino zitatu ata barorerezi inyuma y'inyifato ishingiye kw'ivanguraruhu ryerekanywe n'abakunzi b'umupira w'amaguru, abafana baremerewe kwinjira mu kibuga ku wa kane kubera rwari urukino rwa FIFA. Iyi ngingo ya UEFA  yari yerekeye ivanguraruhu n'iyindi nyifato ishingiyehe kw'ikumira yerekanywe mw'ihiganwa rya Euro 2020 mu kwa gatandatu. N'aho UEFA ari yo ijejwe inkino zo kurondera itike y'ihiganwa ry'igikombe c'isi yose kubera zirimwo imirwi yo ku mugabane wa Bulaya, FIFA irashobora gufata ingingo kubera ari inkino z'ihiganwa ryayo. Fifa na  Uefa ziranegurwa kubera zaretse abafana bakinjira Amashirahamwe arwanya ikumira Kick It Out, Show Racism the Red Card hamwe na Fare aranegura Fifa na Uefa kubera ingene bafashe iminenerwe itegeko ryari risanzwe rihari ryo gukumira abafana. Umunyamabanga nshingwabikorwa wa Kick It Out Tony Burnett avuga ati: ""Ikibazo dufise ni ukumenya igituma FIFA itafashe ingingo kugira ibi ntibibe, n'igituma abajejwe inkino batakoranye kugira ngo babizibire"". Umuyobozi nshingwabikorwa wa Fare, Piara Powar, avuga ko kureka abarorerezi bakinjira mu kibuga i Budapest ari akarorero k'ukungene  ""ibintu biriko birayangara"" mu gihe Uefa na Fifa bagerageza guhangana n'ivanguraruhu. Powar avuga ko The Fare Network - ishirahamwe ririko riragerageza kurwanya ubusumbane mu mupira w'amaguru  - rizoha abategetsi icegeranyo caryo kuri urwo rukino, harimwo na videwo. Ged Grebby, umuyobozi nshingwabikorwa wa Show Racism the Red Card, yabwiye BBC Radio 5 Live ko umumenyereza w'Ubwongereza Gareth Southgate ari mu kuri mu kuvuga ko Ubwongereza bwobanza kwitunganya imbere y'ukunegura abandi ku nyifato yabo, inyuma y'ibihe bitari bike vyaranzwe n'ivanguraruhu muri uru rukino. Grebby yongerako ko hakenewe ""integuro ndende yo kwigisha abanyagihugu"" mu ntumbero yo gufasha kurwanya ivanguramoko mu rukino rw'umupira w'amaguru muri Hongrie. Abakinyi b'Ubwongereza barazomerewe igihe bapfukama imbere 'yuko urukino rutangura mu ntumbero yo kwiyamiriza ivanguramoko, umunyamakuru wa BBC Radio 5 Live Juliette Ferrington nawe akavuga ko ivyakozwe n'abarorerezi ari nk'""uruhome rw'induru"". Avuga ko indirimbo z'ivanguramoko zumvikanye muri urwo rukino kandi ko Sterling na Bellingham ari bo bariko baratyozwa. Mu gice ca kabiri, Sterling yaratewe ibikombe n'amacupa vyo mu bikarato igihe yari yinjije igitsindo ca mbere c'Ubwongereza. Mu nyuma hatewe mu kibuga ikintu kirekura umuriro n'umwotsi inyuma y'aho Harry Maguire yinjirije ica gatatu. Ishirahamwe rijejwe umupira w'amaguru muri Hongrie (MLSZ) rivuga ko abo batovye urwo rukino ""bategerezwa kuronderwa kandi bagahanwa bikomeye"", ariko nta kintu na kimwe ryavuze ku bijanye n'uko ivyakozwe vyari bishingiye kw'ivanguramoko. Eka n'umumenyereza w'Ubwongereza Gareth Southgate yaratewe ibarafu n'abafana mu gihe yariko atanga ikiganiro na BBC Radio 5 Live. Ati: ""Bose barazi ico duhagarariye nk'umurwi, kandi ibi ntibishobora kwihanganirwa. Uwujejwe umutekano wacu yavuganye n'abakinyi baramubwira ivyari vyo. Tuzobitorera umuti biciye mu nzira nyazo"". Umushikiranganji w'imigenderanire wa Hongrie wewe, Peter Szijjarto, ntatahura imyidogo y'Abongereza ku bijanye n'izomerwa ryabereye i Budapest, akaba yabicishije ku rubuga rwa Facebook ruriko amashusho y'abafana b'abongereza i Wembley bashinyagurira abataliyano mu gihe bariko baririmba ururirimbo rw'igihugu imbere y'urukino rwa nyuma wa Euro 2020."	https://www.bbc.com/gahuza/amakuru-58447533
entertainment	Mu mafoto: Umwami Charles ku musi wa mbere atanguye amabanga	Ku wa gatanu mu gatondo, niho Umwami mushasha w'Ubwongereza Charles III yava i Balmoral akaja i Londres /London, inyuma y'urupfu rwa nyina wiwe, Umwamikazi. Muri urwo rugendo ari kumwe n'umutambukanyi wiwe, Camilla Umwami yafashe indege yamuvanye i Aberdeen imujana ku kibuga c'indege ca RAF Northolt imbere y'uko aja gushikiriza ijambo igihugu aciye ku mboneshakure. Ashitse ku kirimba ca Buckingham, yasanganiwe n'abantu ibihumbi n'ibihumbi bamwipfuriza kuroranirwa muri  bino bihe bishasha. Ejo ku wa gatanu nyene, abahungu biwe, Abaganwa William na Harry, niho bava i Balmoral. Umwami Charles III yururutse imodoka ku kirimba ca  Buckingham nk'Umwami ku ncuro ya mbere	https://www.bbc.com/gahuza/amakuru-62860482
health	Ibibazo vyanyu kuri Coronavirus: Mbe bashize icuma aho bateye urukingo, kimatako?	Muganga Leonard Nduwayo akorera mu Bufaransa abandanya gusubiza ku bibazo vyanyu ku kiza ca Coronavirus. Aha ahera ku kibazo cabajijwe na Ncutikuneza Baransegese Chris abaza ati: None ni vyo koko ushize icuma aho baguteye urucanco gica gifatako?	https://www.bbc.com/gahuza/amakuru-57922553
religion	South Africa yashinguranye iteka Musenyeri Desmond Tutu	"Abanya Afrika y'Epfo biriwe mu birori vyo gushingura wa musenyeri Desmond Tutu  yarwanije intwaro y'ivanguramoko ya Afrika y'Epfo, ibirori vyabereye mw'isengero nkuru ya Anglican  i Cape Town. Tutu, yagize uruhara rukomeye mu kurangiza intwaro y'ivanguramoko muri Afrika y'Epfo akanahabwa agashimwe kitiriwe Nobel, yapfuye ku wa Mungu afise imyaka 90. Perezida  Ramaphosa wa Afrika y'Epfo ni we yashikirije ijambo rikuru muri ibi birori vyo gushingura uyu musenyeri kuri uyu wa gatandatu, ibirori vyari vyitabiriwe n'abantu 100 gusa kubera amategeko yo kurwanya ikiza ca coronavirus. Mw'ijambo ryiwe, Perezida Ramaphosa  yavuze ko Tutu  ari ""umuvyeyi w'imitima w'igihugu cacu gishasha"". Kuva yitavye Imana ku wa Mungu uheze, ibihumbi n'ibihumbi baragiye kumwunamira kw'isengero  St George's Cathedral,  aho ikiziga ciwe cari. Tutu ni umwe mu bantu bakomeye barwanije cane intwaro y'amacakubiri n'ivanguramoko yashizweho n'inkehwa z'abazungu mw'ikubagurwa bakoreye nyarwinshi b'abirabure, kuva mu 1948 gushika mu 1991. Perezida Ramaphosa yavuze ko Tutu yari ""umurwanyi mu rugamba rwo kurwanira ubwigenge, ubutungane, amahoro n'uburenganzira kuri bose. Atari muri Afrika y'Epfo honyene...ariko kandi no kw'isi yose"". Ati: ""Niba dushaka kumenya akarorero k'umuntu w'igihagararo kidasanzwe, w'imico idasanzwe kandi yitaho abantu, nta nkeka ko ari uyu mugabo turiko turashingura uyu musi"". Mu bitabiriye ibi birori kw'ishengero rikuru rya Cape Town harimwo abagenzi, umuryango, abarongoye ishengero n'abanyaporitike. Tutu yari yasavye ashimitse ko mu kumushingura hatoba ""ugusesagura canke gukoresha uburyo buhanitse"", kandi bagakoresha ""isandugu izimbutse ishoboka"". Yasavye kandi ko amashurwe yonyene yoba ari mw'isengero yoba ""urugori rw'amashure rw'umuryango wiwe"", nk'uko bivugwa n'ibigo  Archbishop Tutu IP Trust hamwe na Desmond and Leah Tutu Legacy Foundation. Vyitezwe ko ibisigarira vyiwe bihambwa inyuma ya arutari mw'isengero nkuru St George's Cathedral - isengero nkuru yamaze imyaka 35 arongoye. Mu butumwa yatanze mu buryo bwa videwo, Musenyeri mukuru wa Canterbury yasiguye ingene Tutu ""yamurikiye isi yose"". Avuga ko icubahiro yahaye Tutu ari nk ' ""imbeba yunamira inzovu"". Umukobwa wa Tutu Mpho yavuze ko urukundo berekanye kuri se wiwe ""rwatsimbataje imitima yabo"". Ati: ""Kubera twamusangiye n'isi, namwe muradusangije igice c'urukundo mwari mumufitiye"". Igihe ikiziga ciwe cashirwa ahagaragara muri Cape Town, abantu benshi baraje kumusezera ubwa nyuma. Umugabo umwe, Wally Mdluli, yagenze ibirometero birengo 1000 kuva Bloemfontein gushika Cape Town agenda arasaba ko bamwunguruza kuri gusa (lift)  - aca mu ncuti n'abagenzi asaba ko bomufasha kugira ashobore gukora urugendo rwiwe, mbere akaryama muri station y'igitoro igihe yari ku rugendo. Yabwiye umunyamakuru wa BBC i Cape Tow ati: ""Numva nuzuye umunezero inyuma y'aho mboneye isandugu y'ikiziga. Ni nk'uko umengo umutima wiwe uri muri jewe"". Tutu yarakoresheje igihagararo ciwe mu kwiyamiriza agahotoro kakorerwa abirabure mu gihugu ciwe, akama avuga ko yabikora kubw'ukwemera atari ku mvo za poritike."	https://www.bbc.com/gahuza/amakuru-59845718
religion	Greece: Umupatiri i Athens yafashwe inyuma y'uko ateye aside abasenyeri	"Umupatiri yahagaritswe ku mugwa mukuru w'Ubugiriki Athens/Athènes inyuma yo gutera aside abasenyeri indwi bo mw'idini ry'aba Orthodox, nk'uko bivugwa n'igiporisi. Ibi vyabaye igihe uyu mupatiri w'imyaka 36 yariko yumvirizwa n'urwego rujejwe indero inyuma y'umutaga w'ejo ku wa gatatu, nk'uko bibandanya bivugwa n'igiporisi. Abasenyeri batatu bariko baravurirwa mu bitaro kubera ubushe batewe n'iyi aside, bakaba bahiye mu maso. Umuporisi yirutse aja gutabara abo basenyeri, na we nyene ari mu bitaro. Uwagirizwa gukora aka kabi - umupatiri ashobora kwirukanwa muri iryo dini - yagirizwa ko afise uruhara mu rudandaza rw'ibiyayuramutwe, nk'uko vyandikwa n'itororokanirizo ry'amakuru ANA. Nk'uko ibimenyeshamakuru vyo muri ico gihugu bibitangaza, abo basenyeri bari bakoranye kugira ngo baganire ingene bomwirukana - bakamwambura ubupatiri - inyuma y'aho bivugiwe ko mu kwa gatandatu mu 2018 yafatanywe amagarama 1,8 y'urumogi. Ikinyamakuru Ta Nea kivuga ko uyo mupatiri yinjiye mu kigo c'ababihebeye Imana ca Petraki kiri i Athènes agiye kwumvirizwa, akaba yinjiranye ""icupa rinini ririmwo iyo aside"". Umuzamu yashoboye gufata uyo mupatiri ageze kw'irembo ry'ico kigo, na we nyene yaraturiwe n'iyo aside, akaba yaciye asimbanwa kwa muganga. Umukuru w'igihugu c'Ubugiriki Katerina Sakellaropoulou ariyamiriza iki gitero, nayo umushikiranganji wa mbere Kyriakos Mitsotakis akaba yavuganye n'uwurongoye iryo dini mu Bugiriki, Musenyeri mukuru wa Athènes, Ieronymos II. Umushikiranganji wa mbere Mitsotakis avuga ko ababajwe cane n'iki gitero, akaba yijeje uyu musenyeri ko ""reta izokora uko ishoboye mu kuvura abakomeretse kugira bashobore gukira ningoga""."	https://www.bbc.com/gahuza/amakuru-57592199
politics	MINUSCA: ONU iriyamiriza iyicwa ry’umusirikare w’Umurundi muri	"Umusirikare w'Umurundi yari mu ngabo zagiye kubungabunga amahoro muri Centrafrique yarishwe ku munsi wa gatanu mu gitero cakozwe n'inyeshamba mu karere ka Grimari, k'intara ya Ouaka, nk'uko itangazo ry'Ishirahamwe mpuzamakungu ONU ribivuga. Iri tangazo rivuga ko inyeshamba ziyita Coalition des Patriotes pour le Changement(CPC) zakoze igitero ku ngabo za MINUSCA zari mu bikorwa vyo gucungera umutekano muri ako karere, zikica uyo musirikare zinakomeretsa n'abandi babiri. Abaye umusirikare agize kane w'Umurundi yishwe muri ico gihugu mu kiringo kidashika ukwezi, inyuma y'abandi batatu bishwe ku wa 25 z'ukwezi guheze. Uburundi bwararungitse ingabo zababa 760 muri Centrafrique mu rwego rwa MINUSCA (Mission multidimensionnelle Intégrée des Nations Unies pour la Stabilisation en République Centrafricaine) mu ntumbero yo kugarukana amahoro muri ico gihugu kiri mu ntambara kuva imyaka itari mike. Iryo tangazo ryasohowe n'umuvugizi w'umunyamabanga mukuru wa ONU, Stéphane Dujarric, rivuga ko mu gatondo ko ku munsi wa gatanu, ingabo za MINUSCA zikomoka mu Burundi no muri Bangladesh zariko zirakizura mu micungararo ya Grimari, zigwa mu mitego ibiri ikurikirana y'izo nyeshamba. Riti: ""Uyu musirikare w'Uburundi yishwe mu mutego ugira kabiri. Abasirikare babiri bava muri Bangladesh barakomeretse muri ivyo bitero"". Umunyamabanga mukuru wa ONU asaba abategetsi ba Centrafrique gukora uko bashoboye kwose bakamenya abakoze ibi bitero kugira ngo babashire imbere y'ubutungane. Yibutsa ko ibitero ku ngabo za ONU zagiye kugarukana amahoro n'umutekano bishobora kuba ivyaha vyo mu ntambara kandi ko ""bitegerezwa guhanwa"". Umunyamabanga mukuru wa ONU aratewe impungenge n'umutekano ubandanya uhungabana muri ico gihugu, agasaba impande zompi guhagarika intambara bagatorera inyishu y'ibibatandukanya mu mahoro. Uyu musirikare w'Umurundi yishwe inyuma y'iminsi ibiri hishwe umusirikare w'u Rwanda muri ico gihugu nyene. Ejo ku wa gatandatu, Inama Nkuru y'umutekano mw'ishirahamwe ONU yasohoye itangazo aho yiyamiriza  igandagurwa ry'aba basirikare, uw'u Rwanda ku wa 13 z'uku hafi y'umugwa mukuru  Bangui , nayo ubo Uburundi ku wa 15 . Rivuga ko abagize inama nkuru y'umutekano ""biyamiriza bivuye inyuma ibitero vyose, agasotoro no gukokeza ibitero vy'imirwi yitwaje ibirwanisho n'abandi bagizi ba nabi ku ngabo za MINUSCA"". Rivuga kandi ko abagize inama nkuru y'umutekano bashimangira ko bari inyuma ya MINUSCA, kandi ko bashimira cane ibihugu vyarungitse abasirikare n'abaporisi bavyo muri ico gikorwa co kugarukana amahoro muri ico gihugu. Abagize iyi nama nkuru y'umutekano basaba ko ari nkenerwa y'uko MINUSCA  ihabwa ibikoresho nkenerwa kugira ngo bashobore kurangura amabanga yayo yongere ikingire n'umutekano w'ingabo za ONU."	https://www.bbc.com/gahuza/amakuru-55693660
entertainment	"Burundi: Umuririmvyi Délégué Général arafunzwe kubera indirimbo yiwe ""idahuje n'umuco"""	"Umuririmvyi Olegue Baraka azwi kw'izina rya Délégué Général afunzwe kuva ku wa mungu, ejo ku wa kane yerekanywe n'igipolisi c'Uburundi. Yagirizwa ivyaha vyo ""gukwegera abantu mu buhumbu no guhungabanya imico y'ikirundi"". Ibi bifatiye ku masanamu y'ururirimbo gw'iwe yise ""Delegue General"" bavuga ko rurimo ibiterasoni. Igipolisi kivuga ko kizokurikirana n'abandi bose bakinye muri iyo sanamu nk'abanyeshure nk'uko bivugwa n'ibimenyeshamakuru mu Burundi. Amakuru y'uko uyu muririmvyi afunzwe yavuzwe bwa mbere ku wa mbere w'iyi ndwi ku mbuga hwaniro. Ururirimbo rwiwe rurimwo urwaruka ruboneka nk'abanyeshure bakinira mu cumba c'ishure bambaye impuzu z'ishure. Uru ruririmbo rwasohotse mu kwezi gushize k'umunani, ubu kuri Youtube, aho rukigaragara kugeza mu gitondo uyu munsi, rumaze kurabwa inshuro zirenga 25,000. Ubwo yerekanwa n'igipolisi, uyu muririmvyi yumvikanye avuga ko asaba ikigongwe kuko yakoze iyi ndirimbo abakuru bakamubwira ko ari amakosa. Mu gihe we ayikora ngo yumva ko ibiyirimwo ari ibintu bibaho. Ku mbuga hwaniro, abantu bamwe bavuga ko uru ruririmbo nta kidasanzwe kirimwo kitabonetse mbere cotuma Olegue Baraka n'abagenzi biwe bafunzwe ubu. Abandi bavuga ko akwiriye guhanwa kuko ayo masanamu ahushanye n'imico y'ikirundi."	https://www.bbc.com/gahuza/amakuru-49930503
religion	Uganda: Amadini n’abayoboke abangamye kandi abangamiwe	“Hari n’abica ku bwa Christ (Kristu)”, ni bimwe biri muri iri tohoza rya BBC Africa Eye. Peter MacJob agaragaza uturorero muri Uganda, aho n’abakiri bato bakoreshwa n’aba ‘pastors’ (abapasitori) bo mu madini atandukanye, n’abantu bakahasiga ubuzima.	https://www.bbc.com/gahuza/amakuru-61035285
religion	India: Ingene umwambaro wa hijab wambarwa n'abagore bo muri Islam uteje ibibazo	"Intara yo mu Buhindi yugaye amashure yisumbuye na kaminuza biturutse ku kibazo c'umwambaro wa hijab kiriko gikurikiranirwa hagufi n'amakungu inyuma y'aho uwuharanira agateka ka muntu Malala Yousafzai yatsindiye agashimwe kitiriwe Nobel avyinjiriyemwo. Reta y'intara ya Karnataka iri mu bumanuko bw'Ubuhindi yafashe iyi ngingo inyuma y'aho abanyeshure bihereye amabarabara mu myiyerekano ishingiye ku bakobwa bambara uwu mwambaro wo mw'idini rya Islam, imyiyerekano yandurutsemwo imigumuko. Kuri uyu wa gatatu, sentare nkuru y'iyo ntara itegekanya kwiga ku rwandiko ruvugira abagore b'aba Islam. Ibi bibaye inyuma y'aho abanyeshure batandatu b'urwaruka bagiriye imyiyerekano imbere y'ishure ryegukira reta ku kibazo co kwambara hijab, imyiyerekano yaciye ikwiragira ku yandi mashure. Abanyeshure batari bake b'aba Hindu nabo baciye biha amabarabara bambaye ibitambara vy'umutugutu  - ibara ry'ikimenyetso c'idini rya Hindu - mu kwiyamiriza abakobwa b'aba Islam bambara hijab. Ejo ku wa kabiri, umupfasoni Malala - umugore yarokotse igitero c'aba Taliban muri Pakistan afise imyaka 15 ahorwa ko yariko avugira abakobwa ko boronswa uburenganzira bwo kwiga  - yateye akamo abategetsi b'Ubuhindi ko bogira ico bakoze kugira ""bahagarike inenwa abagore b'aba Islam bakorerwa"". Uyu mupfasoni w'imyaka 24 yanditse kuri Twitter ati: ""Kubuza abakobwa kuja kw'ishure bambaye hijab zabo ni ibintu bibabaje. Ivyo gufata nabi abagore birabandanya - kubera uko bambaye"". Mu Buhindi, uru ruhagarara rwongereje ubwoba n'ishavu mu nkehwa z'aba Islam bavuga ko ibwirizwashingiro ribaha uburenganzira bwo guhitamwo ivyo bambara. Ejo ku wa kabiri, amareresi yakwiragiye cane yerekana umukobwa w'umu Islam ariko azomerwa n'ikirwi c'abagabo bakiri bato  bamuvugiriza induru, n'impari zikomeye hagati y'abanyeshure bambaye hijab n'abandi bambaye ibitambara vy'umutugutu. Mu bintu bidakunze kuba, umucamanza ariko arakurikirana uru rubanza yateye akamo abanyeshure hamwe n'abandi ""kubungabunga amahoro n'umutekano"". Ikibazo catanguye kuja hejuru igihe abanyeshure batandatu biga kw'ishure ryisumbuye ryo mu karere ka Udupi mu ntara ya Karnataka batangura imyiyerekano kubera bari babujijwe kuja mw'ishure bambaye hijab. Udupi ni kamwe mu turere dutatu tugize intara ya Karnataka iri ku nkengera - ari naho higanje umugambwe Bharatiya Janata Party (BJP) w'umushikiranganji wa mbere Narendra Modi. Abihweza ibintu n'ibindi bafata ko iyo ntara ari icicaro gitegurirwamwo poritike y'aba Hindu ari na bo benshi mu gihugu. Umugambwe BJP kandi ni wo urongoye iyi ntara ya Karnataka. Iri shure rivuga ko ryemereye abanyeshure kwambara hijab mu gihe bari mu kigo, ariko bagasabwa gusa kuzikura iyo bari mu masomero. Ariko abari mu myiyerekano  - bose bakaba bari mu mwambaro w'ishure - bavuga ko ari ngombwa ko bemererwa gupfuka imishatsi yabo mu masomero. Umwe muri aba banyeshure Almas AH, yabwiye BBC Hindi ati: ""Turafise abigisha bakeya b'abagabo. Rero ni ngombwa ko dupfuka imishatsi yacu imbere y'abagao. Ni co gituma twambara hijab"". Aba banyeshure barahakana ivyo bagirizwa ko bazambara babitegetswe n'umurwi Campus Front of India - ishami ry'umurwi w'abanyeshure ugendera ku vyiyumviro bikaze vya Islam, Popular Front of India - ari na wo ubavugira. Si kenshi abagore bakunze kuboneka bambaye hijab na burka (umwitwikiro w'umubiri wose mw'idini rya Islam) mu Buhindi, aho kwerekana ibimenyetso vy'idini ku mugaragaro ari ibintu bisanzwe. Ariko umukuru w'iri shure avuga ko ari ngombwa ku mwigisha kubona abanyeshure mu maso, kandi ko umwambaro w'ishure utuma ata vangura riba mu banyeshure. Inama z'urutavanako hagati y'abanyeshure, abarongoye ishure hamwe n'abaserukira reta ntaco zashitseko. Ikibazo c'abanyeshure b'abakobwa b'aba Islam bambara hijab carakwiye mu yandi mashure makuru makeya y'i Karnataka, ariko cagiye kurenga inkombe igihe amasanamu y'aba bakobwa bari mu myiyerekano i Udupi akwirakwirijwe. Ubwo nyene, abanyeshure b'aba Hindu mu yandi mashure amwe amwe baciye batangura kuza mu masomero bambaye ibitambara vy'umutugutu  - ivyatumye abarongoye ishure bategeka ko iyi myambaro yompi itemewe mu bigo. Mu ndwi iheze, ireresi yafatiwe kw'ishure rikuru rya Kundapur mu karere ka Udupi yerekana abanyeshure bambaye hijab bankiwe kurengana bariyeri, yatumye ibintu biyangara. Imirwi y'abanyeshure b'aba Hindu  - abahungu n'abakobwa - nabo baciye batangura imyiyerekano yo kwiyamiriza bagenzi babo bigana bambaye hijab. Gusa nta mishamirano yari bwabe gushika ejo ku wa kabiri - hasigaye amasaha makeya ngo sentare itangure kwiga urwo rwandiko - aho baciye batangura guterana amabuye mbere baranaturira mu bisagara bimwe bimwe. Abategetsi b'abakere baciye bashira mu ngiro ingingo ya 144 (Section 144) - itegeko ryo mu gihe c'ubukoloni ryabuza abantu barenga bane gukoranira hamwe - mu ntumbero yo guhagarika iyi migumuko. Mu karere ka Shivamogga, umurwi w'abanyeshure b'abahungu bafashwe amashusho baduza ibendera ry'umutugutu kw'ishure ryabo, reta ica itangaza ko hagiye gukorwa amatohoza. Mu karere ka Mandya, ireresi yazungurutse cane yerekana umukobwa yambaye burka asugerezwa n'umurwi w'abagabo bambaye ibitambara vy'umutugutu. Mu gihe babandanya bamuzomera bavuga ngo Jai Shri Ram (twogereranya na 'Mana nziza'), nawe yarihagarayeko, ashira ijwi hejuru ati ""Allah Akbar"" (Imana ni yo nkuru) mu gihe abarongoye ishure bamuherekeza bamuvanaho. BBC ntibazwa ibivuye ku zindi mbuga Mu nyuma, uyo mugore azwi kw'izina rya Muskan yavuze ko umukuru w'iryo shure yamwemereye ko azomushigikira. Yabwiye ikinyamakuru The Indian Express ati: ""Hari abandi bakobwa b'aba Islam na bo nyene bazomerewe nk'uku. Abarongoye ishure be n'umukuru waryo ubwiwe ntibigeze batubuza kwambara burka, none ni kubera iki nokwumviriza abo hanze?"" Umutegetsi mukuru mu gipolisi yabwiye BBC Hindi ko ibi ari ""ikibazo gito"" kandi ko bafise ibintu mu minwe. Reta y'intara ivuga iki? Umushikiranganji w'indero w'intara ya Karnataka Nagesh ashigikiye abategetsi b'ishure bavuga ko, vyaba ibitambara n'ibisikafu vy'umutugutu, vyaba ibitambara vy'imyitwikiro, vyose ntivyemewe mu bigo vy'amashure. Avuga kandi ko aba banyeshure bagumuwe ""n'inkozi z'ikibi"". Afatiye ku kungene ishami rya poritike ry'umurwi Popular Front of India ririko rigerageza gushinga imizi mu karere ko ku nkengera, Nagesh yabwiye BBC Hindi ati: ""Vyose bishingiye kuri poritike. Ibi vyose biriko biba kubera amatora yimirije mu mwaka uza"". Sentare ivuga iki gushika ubu? Sentare yahawe inzandiko zibiri zivugira abari muri iyi myiyerekano. Rumwe ruvuga ko ibwirizwashingoro ry'Ubuhindi ritanga uburenganzira kuri buri muntu guhitamwo ivyo yambara. Urundi narwo rukarwanya itegeko riherutse gushingwa na reta y'intara ritegeka inyambaro yemewe mu mashure, ribuza ibitambara vyo mu mutwe n'ama hijab. Imbere y'uko urubanza rutangura kwigwa, igihe umushingwamanza yari asavye ko rwunguruzwa, umucamanza Krishna Dixit yaranse. Ati: ""Ibishobisho vyose bigume hanze. Ibwirizwashingiro ni Bhagavad Gita (igitabo ceranda c'aba Hindu). Jewe nzokorera ku ndahiro nagize igihe ntangura akazi. Si vyiza ko abanyeshure baguma hanze"". Uyu mushingwamanza aburanira abari mu myiyerekano avuga ko itegeko rya reta ribuza hijab riteye kubiri n'amategeko kandi ko rihonyanga ibwirizwashingiro - agasaba kandi ko sentare ifata ingingo mfatakibanza yokwemerera abanyeshure kubandanya biga imbere y'uko ibibazo bitangura."	https://www.bbc.com/gahuza/amakuru-60315011
sports	Ayavugwa mu mupira w'amaguru ku wa gatanu 05.07.2019: Maguire, Fernandes, Niguez, Marcelo, Lukaku, Gomez	"Umukinyi Bruno Fernandes arashashaye cane kwimukira muri Manchester United. Bitegekanijwe ko uyo mukinyi wo hagati w'imyaka 24 asanzwe akina muri Sporting Lisbon no mu murwi nserukiragihugu wa Portugal afata urugendo rumushikana Old Trafford gupimwa kwa muganga. (Sport Witness) Man U irarondera kandi umunyegori wa Atletico Madrid Saul Niguez w'imyaka 24 kugira asubirire Paul Pogba mu gihe uyu mukinyi w'umufaransa w'imyaka 26 yoramuka avuye i Old Trafford. (Express) Manchester City ntiyiteguye kuriha amahera asabwa na Leicester ku mukinyi Harry Maguire  w'imyaka 26, akaba ari amahirwe kuri Manchester United yo gushobora kugura uyo mukinyi mpuzamakungu w'umwongereza. (90Min) Arsenal nta mahirwe bagize y'ukuronka umunyegori w'umudagi w'imyaka 21, Markus Schubert, yafashe ingingo yo kuja gukinira Schalke avuye muri Dynamo Dresden. (Sport1) Arsenal bariko bakora hasi hejuru kugira bagure Marcelo inyuma y'aho uyo mukinyi w'umunya Brezili asavye ko yova muri Real Madrid. (Sport - via Metro) Arsenal yatanguye kuvugana n'umurwi Gremio kugira irabe ko yoronka umukinyi w'inyuma wa Argentine, Walter Kannemann w'imyaka 28. (Globo Esporte - via Metro) Inter Milan biriko birayigora kugura umusatirizi wa Manchester United akinira umurwi nserukiragihugu w'Ububirigi, Romelu Lukaku w'imyaka 26. (Sun) Uwahoze ari umukinyi rurangiranwa wa Tottenham, Ossie Ardiles, avuga ko kugerageza kubuza Christian Eriksen w'imyaka 27 kugenda ari ""uguta umwanya"". (Talksport - via Goal) West Ham United iriko irarwanira na Valencia umusatirizi wa  Celta Vigo Maxi Gomez w'imyaka 22 akinira kandi n'umurwi nserukiragihugu wa Uruguay . (Sky Italia - via Inside Futbol) Leicester umutima wayo wose uri ku mukinyi w'inyuma wa Burnley, James Tarkowski, ari nka hamwe Harry Maguire yokwimukira muri Man United. Hagati aho, Leicester izomurwanira na Wolves nayo nyene yipfuza uyo mukinyi. (Birmingham City) Man United iriteguriye kugiriranira amasezerano mashasha n'umunyegori David de Gea akaba yohembwa imiliyoni 85 z'amapawundi milioni 85, aho yoronka umushahara w'ibihumbi 350  ku ndwi. (Star) Umukinyi w'inyuma w'umunya Croatia, Dejan Lovren ashobora kuva muri Liverpool akaja muri AC Milan yipfuza cane uyo mukinyi w'imyaka 30, ikaba yoba iriko irategura amahera ngo imushikane i San Siro. (Mirror) Manchester City na Barcelona iriko irarwanira umukinyi w'inyuma wa Juventus,  Joao Cancelo w'imyaka 25, akaba kandi akinira n'umurwi nserukiragihugu wa Portugal. (Sport English - via Mirror) Frank Lampard yifotoreje mu kibuga ca Stamford Bridge aho yakirwa nk'umumenyereza mushasha wa Chelsea. (Mail) Arsenal yugururiwe inzira y'ukugura umusatirizi w'umunyabrezili akinira Barcelona, Malcom w'imyaka 22, ariko ico irondera ahanini  kukaba ari ukugura umusatirizi wa Cote d'Ivoire Wilfred Zaha  w'imyaka 26 akina muri Crystal Palace. (Mirror) Aba Gunners bariko bategura imiliyoni 70 bashaka gutanga kuri Zaha, n'aho Palaceyoyo ivuga ko uyo mukinyi afise agaciro kangana n'imiliyoni 80 z'amapawundi. (Sky Sports) Tottenham yahagaritse ibiganiro vyayihuza na Real Betis ku mukinyi wo hagati akomoka muri Argentina, Giovani Lo Celso w'imyaka 24 inyuma y'aho iyo mirwi inaniranye kwumvikana ku mahera. (Sky Sports)"	https://www.bbc.com/gahuza/imikino-48881468
politics	Afghanistan: Uwahoze atwara igihugu Ashraf Ghani yasavye imbabazi z'uko yahuze	"Uwahoze ari umukuru w'igihugu ca Afghanistan Ashraf Ghani yasavye imbabazi abanya-Afghanistan inyuma yo kuva mu gihugu akaja mu buhungiro muri Emirats Arabes Unis (United Arab Emirates). Yavuze ari : ""Kuva muri Kabul niyo yabaye ngingo ya mbere  igoye cane mu buzima bwanje,"" aca yongerako ko asavye imbabazi kuko ""ntabona ukundi ryari kurangira"". Uwahoze ari umukuru w'igihugu Ghani yahunze Afghanistan ubutarariye igihe aba-Taliban bari basugereje umurwa mukuru Kabul ku wa 15 ukwezi kw'umunani. Avuga ko atifuza guheba abanyagihugu ariko ko ""yari yo nzira yonyene"". Mw'itangazo yashize no kuri  Twitter ku wa gatatu, Ghani yavuze ko ata kundi yari afise yari kugira atari ukuva mu gihugu kugira ntihabe intureka mu gihugu cose. ""Nahavuye ndabisabwe n'bajejwe umutekano ku kirimba, bangiriye inama ko kugumaho vyotuma haba intambara yo mu mabarabara nk'uko vyagenze mu gisagara igihe c'intambara yo hagati mu gihugu mu myaka ya 1990"", abandanya avuga ko yabikoze kugira ""akize   Kabul n'abantu imiriyoni 6 bayibamwo"". Yavuze ko yari amaze imyaka 20 yitanga kugira Afghanistan kibe igihugu kirangwa na ""demokrasi, kiroraniwe kandi cigenga"". Uyo yahoze ari umukuru w'igihugu yongeye guhakana ""ibitagira aho bishingiye"" bivugwa ko yahunganye amafaranga angana na miriyoni 169  z'ama dorari (hafi miriyaridi 338 mu mafaranga y'Uburundi). Uwo mugabo w'imyaka 72, yaneguwe cane n'abandi banyaporitike bo muri Afghanistan kubera guta igihugu, yavuze ko azosigura ""ingene ibintu vyagenze gushika aho ata akagenda""  mu minsi mike iri imbere. Mw'ijambo ry'ikibiriraho kuri Facebook ku wa 18 ukwezi kw'umunani, Ghani yavuze ko ""yahatiwe"" kuva muri Afghanistan n'abamucungerera umutekano kuko ""hari ivyago vyinshi ko nashobora gufatwa nkicwa"". Yavuze ko igihe aba-Taliban binjira ku kirimba c'umukuru w'igihugu i Kabul, ""batanguye kundondera icumba ku kindi"". Ahakana ibivugwa ko yagiye atwaye amafaranga menshi mu guhunga igihugu, Ghani yavuze ko ""atemerewe no gukura isandari ngo yambare ibirato"". Muri iyi ndwi, aba-Taliban bamaze indwi zitatu bafashe  igihugu,  baratangaje abagize reta ata mugore n'umwe arimwo. Ku wa gatatu, abagore baharurwa mu mirongo muri Kabul no mu ntara ya Badakhshan yo mu buraruko bushira ubuseruko bwa Afghanistan baragize imyiyerekano yo kwiyamiriza iyo reta nshasha bavuga ko batazokwemera reta itagiramwo   abashikiranganji b'abagore."	https://www.bbc.com/gahuza/amakuru-58497615
sports	Igura n'igurishwa ry'abakinyi ku mugabane wa buraya 29.07.2022	Everton iriko iravugana na Paris St-Germain kugira igure umukinyi wo hagati wo muri Senegal Idrissa Gueye w'imyaka 32, bikaba vyitezwe ko ivyo biganiro bibandanya mu misi mike iri imbere.  (Fabrizio Romano) Nuno Tavares w'imyaka 22 arakorerwa ibipimo kuri uyu wa gatanu n'umugwi wa Marseille inyuma y'aho uwo mugwi wo mu Bufaransa ushitse ku masezerano yo kumutizwa na Arsenal.  (Fabrizio Romano). Marseille kandi yaratanguye ibiganiro vyo kuzana muri uwo mugwi umunye Chili Alexis Sanchez w'imyaka 33 ava muri Inter Milan. (L'Equipe) West Ham irabandanya ibiganiro na Eintracht Frankfurt ku mukinyi wabo w'umunye Serbia Filip Kostic, 29, ashobora gukina inyuma mu bubamfu. (90 min) Tottenham iriko iragerageza gutwara umukinyi w'imbere w'Ubutaliyano Nicolo Zaniolo, 23 akinira umugwi wa Roma,  yaronderwa kandi na Juventus. (Tuttosport) Barcelone ifise umugambi wo kugura umukinyi Sergio Reguilon, 25 wo mu mugwi wa Tottenham  mu gihe batoshobora kugura umukinyi w'inyuma mu bubamfu wo muri Espagne Marcos Alonso, 31, ari muri Chelsea. (AS) AC Milan yagiriraniye amasezerano na Charles de Ketelaereyahora ari mu mugwi wa Club Bruges, mu gihe uwo mukinyi w'umubiligi w'imyaka 21 yahora aronderwa kandi n'imigwi ya Leeds na Leicester. (90min) Umugwi wa Palmeiras uramaze kwankira incuro zibiri zose umugwi wa Ajax kugura umukinyi w'umunye Brezil Giovani w'imyaka 18. Uwo mugwi wo muri Hollande ukaba umugwanira na Newcastle hamwe Bayern Leverkusen. (ESPN) Umukinyi w'inyuma wa Newcastle United n'Ubwongereza Kieran Trippier, 31, avuga ko yari kwimukira mu mugwi wa Manchester United mw'ici riheze, imbere yo gufata ingingo yo kuva muri Atletico Madrid akerekeza muri muri Newcastle mu kwezi kwa mbere. (Mirror) Umumenyereza wa Arsenal Mikel Arteta ntibagiye mu rukino rw'imbere y'uko ihiganwa nyezina ritangura rwabahuje na Brentford abikinyi Bernd Leno,30 wo mu Budagi ahamwe n'abanye  Espagne Pablo Mari,28 na Hector Bellerin, 27. Aho ni mu gihe vyitezwe ko abo batatu bimukira mu yindi migwi muri iri ci. (The Mirror) Umumenyereza wa Liverpool Jurgen Klopp yamiriye kure ibivugwa ko umukinyi w'imbere wa Brezil Roberto Firmino ashobora kuva muri uwo mugwi muri rino ci inyuma y'aho binuganugiwe ko uwo mukinyi w'imyaka 30 ashobora kuja mu migwi ya Juventus na Newcastle. Tottenham iriteguye kugurisha umukinyi Giovani lo Celso igihe hotangwa imiliyoni 17 z'amapawundi muri iri ci. Aho ni mu gihe imigwiVillarreal na Fiorentina iriko irerekana ko ikeneye uwo munye Argentine w'imyaka 26. (Athletic - subscription required). Manchester City yahaye uburenganzira umukinyi w'umwongereza w'imyaka 19, James McAtee bwo kwimukira mu wundi mugwi kw'ideni mu gihe imigwi ya Leeds United na Nottingham bivugwa ko imurondera. Kubera kubura amahera, Leicester yatsinzwe na Naples mu rugamba rwo kugura  umukinyi wa Korea y'Epfo Kim Min-jae w'imyaka 25 yahora akinira umugwi Fenerbahce.  (Football Insider) Umugwi wa Burnley uriko urarondera umukinyi wo hagati w'umunye Scotland Jack Hendry w'imyaka 27 akinira Club Bruges yo mu Bubiligi.	https://www.bbc.com/gahuza/articles/c4nxrwj8qwlo
health	Covid-19: Ubwoko bwayo bwo mu Buhinde bwashitse muri Uganda	Uganda yatangaje ko yagaragayemwo ubwoko bushasha bwa Covid-19 bwo mu gihugu c'Ubuhinde, uwuyirwaye akaba ariko aravurwa. Ibipimo vyafashwe kuri uwo muntu itariki 26 z'ukwezi kwa gatatu, akaba ariko aravurirwa mu bitaro vya Mulago National Referral Hospital. Uganda iramaze kugaragaramwo kandi ubwoko bushasha bw'ico kiza bwo muri Nigeria, Ubwongereza na Afrika y'epfo. Umuyobozi nshingwabikorwa w'ikigo co muri Uganda kijejwe indwara zandukira, Dr. Pontiano Kaleebu, yavuze yuko gushika ubu Uganda imaze kubonekamwo umuntu umwe gusa afise ubwo bwoko bushasha  bwa Covid-19 bwo mu Buhinde. Ubu bwoko bushasha vyemejwe ko bwatowe muri Uganda mu gihe igihugu c'Ubuhinde co muri Aziya bukomakomwo  gihanganye n'umupfunda wa Covid-19 ugira kabiri, umaze gusasika inganda mu miji minini minini. Vyateje ikibazo gikomeye c'amagara mu gihe ibitaro vyaherewe n'ibibanza vyo kwakira abarwayi, gufuba abahasize ubuzima navyo ubu bikaba bibera mu bibanza vy'ahasanzwe hasigwa imiduga (parking). Kaleebu yavuze yuko ubu bagiye kwibanda ku gukumira hamwe no gupima cane  ku mbibe za Uganda. Iki gihugu caratanguje umuce wambere wo gukingira abanyagihugu  Covid-19 mu kwezi kwa gatatu, nyuma yo kuronswa inkingo 864.000 za AstraZeneca zivuye mu mugambi wa Covax, hamwe n'izindi 100.000 zavuye mu Buhinde. Abahereweko gukingirwa mu muce wambere ni abakora akazi gatuma bagira ivyago vyinshi vyo  kwandura barimwo abakora mu vy'amagara y'abantu, abasirikare, abapolisi hamwe n'abigisha. Harimwo kandi n'abafise indwara zituma abasoda b'umubiri bagabanuka, kuva ku myaka 18 kurenga co kimwe n'abakuze cane. Ariko abemera kwikingiza ni bakeyi cane. Abashika 304.000 gusa nibo bamaze kwiteza urukingo rwa mbere gushika ubu. Uganda yatanguye kworosha amategeko ya guma-muhira mu kwezi kwa gatanu mu mwaka uheze, ariko ingingo zo kwikingira nko kwambara agapfuka-munwa hamwe no kutegerana cane, zubahirizwa gake cane.	https://www.bbc.com/gahuza/amakuru-56935177
health	Ibihugu vya Afrika vyumvikanye gukorera hamwe mu guhangana na coronavirus	"Mu gihe abahitanwa n'umugera wa coronavirus bagenda biyongera kw'isi, abashikiranganji bari bateranije i Addis-Abeba ku cicaro c'umuryango wa ibihugu vya Afrika bavuyeho bumvikanye  gukorera hamwe mu guhanahana amakuru be no gucungera uruja n'uruza. Gushika ubu, umuntu umwe gusa akomoka muri Misiri niwe amaze kumenyekana ko yanduye coronavirus ku mugabane wa Afrika, ariko na we nyene ubu yarakize. Tedros Adhanom Ghebreyesus, umukuru w'ishami rya ONU rijejwe amagara y'abantu kw'isi, OMS, yaribukije abari bakoraniye i Addis-Abeba ati: ""Ikituraje ishinga ni uko coronavirus itoshika mu bihugu atako vyifashe mu bijanye n'amagara y'abantu"". Ikigo ca Afrika kijejwe gukinga indwara kimenyesha ko ubu umugabane wa Afrika witeguye neza guhangana n'uwo mugera gusumba uko vyari bimeze haciye ukwezi. Muganga Tedros yanatangarije abari muri iyo nama ko John Nkengasong, arongoye ikigo kijejwe kurwanya indwara muri Afrika, hamwe na Samba Sow, arongoye ikigo kijejwe gukora imiti y'urukingo muri Mali, bagenywe nk'intumwa zidasanzwe mu kurwanya umugera coronavirus. Gushika ubu mu bihugu birenga 25 vya Afrika, hari abaganga barenga ibihumbi cumi bamaze kuronswa inyigisho, haratangwa n'ibikoresho vyo gupima, nayo ugucungera uruja n'uruza bikaba vyarakomejwe. Harashinzwe kandi n'umurwi w'abahinga karuhariwe muvyo ubuvuzi ujejwe gutabara mu buryo bwihuse cane mu gihe hogira umuntu amenyekana ko yanduye uwo mugera. Muganga Tedros yavue ko ishirahamwe OMS rifishe ishaka ryinshi ryo gukorana n'ibihugu vyose vya Afrika kugira ngo ibishoboka vyose bikorwe mu ntumbero yo kurwanya uwo mugera ruhonyabantu."	https://www.bbc.com/gahuza/51604183
religion	"Papa asaba ko haboneka inyishu ""ruhasha"" ku bihe mu butumwa kuri BBC yonyene"	"Mu butumwa bw'ijwi yahaye BBC yonyene, Papa François asaba abategetsi b'isi bazohurira  ku ndwi iza mu nama ya ONU  ku bihe i Glasgow (muri Ecosse), gutanga ""inyishu ziri n'ico zishikako"" ku vyihutirwa ku bidukikije no guha ""icizere gifadika"" abariko bararuka. Muri ubwo butumwa bwafatiwe amajwi i Vaticano  bugahabwa ikiganiro Thought for the Day ca Radio 4 ya BBC, Papa yagarutse ku bihanze isi birimwo ikiza ca Covid -19, ihindagurika ry'ibihe hamwe n'ibibazo vy'ubutunzi, aca asaba abarongoye isi kubitorera inyishu mu buryo bw'icerekezo n'ingingo ruhasha , kugira ""amahirwe"" atangwa n'ivyo bihanze isi ""ntatakare"". Umwungere wa Ekereziya Katorika yavuze ati: ""Duhangana n'ivyo vyugarije isi mu nzira za  nyamwigendako, kwigumizako ivyacu no gukoresha ivy'abandi, canke tukabibonamwo amahirwe nyayo y'impinduka"". Yagarutse ku kuba hakenewe ""ugusubira kwumva uruhara dusangiye rwo kwitaho isi yacu"", yongerako ati ""umwe wese muri twebwe - uwo ari we wese n'aho ari hose - ashobora kugira  ico aterereye mu guhindura inyishu ya twese ku ngeramizi zitari bwigere ziboneka  kw'ihindagurika ry'ibihe n'itituka ry'inzu dusangiye."" Papa mu mwanya uza aja kubonana na prezida wa Reta Zunze Ubumwe za Amerika Joe Biden. Imigambi ya Biden ku bijanye n'ibihe mu gihugu iwe iracari mu mayira abiri inyuma y'aho umugambwe wiwe wigirije inyuma gutora itegeko rigenda  integuro z'amafaranga yo gukoresha. Ubwo butumwa n'ubwibutsa ingene Papa François yashize imbere ibijanye no gukingira ibidukikije mu burongozi bwiwe bwa Ekereziya. Mu majambo ashikiriza, aramaze kugaruka kenshi ku kaga k'ibihe, mu 2015 akaba yasohoye ikete rya  Papa (enciclyque), ryitwa  Laudato Si' rishimikiye kuri ico kibazo. Muri iyo nyandiko inyito yayo yahinduwe mu zindi ndimi nka ""Ku kwitaho inzu dusangiye"" , yiyamirije ugusambura ibidukikije, yerekana ko hakenewe ingingo zofasha  kugabanya iryo hindagurika, aca yemeza ata guca hirya no hino ko ihindagurika ry'ibihe ahanini riterwa n'ibikorwa vy'umuntu. Iryo kete ryasohotse imbere y'uko haba inama ya ONU y'i Paris mu 2015, COP21, rikaba ryabonywe nk'iryagize ico rifashije mu gutuma abategetsi bashika ku masezerano. Inyuma y'imyaka itandatu, abategetsi b'isi bariko baritegurira gukoranira i Glasgow mu nama y'uyu mwaka, COP26. Mu gihe biguma bigaragara ko ivyiyemejwe i Paris bitariko birashikwako kugira  ukwiyongera kw'ubushuhe bw'isi ntikurenge 1.5C, ugereranije n'urugero rw'imbere y'uko hatagura amahinguriro,  Papa François yasubiye gushimika kuri ico kibazo  yizigiye ko ijambo ryiwe rizosubira kugira ico rifashije nka mbere."	https://www.bbc.com/gahuza/amakuru-59086779
religion	Papa Francis yemeye ko yananiwe kwihangana akubita urushi umukenyezi yariko amukwega	"Papa Francis yasavye imbabazi  inyuma y'aho akubitiye urushi ku kuboko umwe mu bakirisu bari mu rugendo rweranda bakoraniye ku kibanza citiriwe umweranda Petero i Roma. Papa yariko aramutsa abana n'abandi bari bakoraniye muri ico kibanza hanyuma agize ngo aragiye, umukenyezi umwe muri bo amukwega ukuboko n'inguvu nyinshi gushika n'aho ahakwa kumugwisha hasi. Ivyo vyatumye Papa ahindukira agerageza kumwikura vyanka, aca amukubita urushi ku kuboko ashavuye abona kumurekura. Niho mu nyuma Papa yemera ko vyanse ko yihangana aremera ko nawe nyene acumura nk'ikiremwamuntu nk'abandi. Ati: ""Kenshi biranka ko twihangana. Naje birashobora kunshikira. Nico gituma nsavye imbabazi ku vyashitse nijoro"". Ivyo vyatangaje benshi kuko imbere y'aho, mu gihe yashikiriza ijambo ry'ukwipfuriza umwaka mushasha abakirisu, yariyamirije ihohotera rikorerwa abakenyezi."	https://www.bbc.com/gahuza/amakuru-50970445
sports	Ayavugwa mw’igura n’igurishwa ry’abakinyi: Ronaldo, Messi, Kimpembe, Traore, Neymar, Lingard, De Ligt	Paris St-Germain yavuganye n’umusatirizi wa Argentina Lionel Messi w’imyaka 35 mu ntumbero yo kurondera ko yozotera igikumu ku masezerano mashasha y’umwaka umwe maze akaguma muri uno murwi gushika mu 2024. (Marca) Umusatirizi wa Manchester United  umunya-Portugal Cristiano Ronaldo w’imyaka 37, yemerewe umushahara w’imiriyoni 300 z’ama euro kugira aje gukinira umurwi wo muri Arabia Saoudite mu kiringo c’imyaka ibiri y’inkino. (TVI na CNN Portuguesa ziciye kuri AS – muki espagnol) Ajax yemeye ko yatsinzwe mu rugamba rwo kurondera kuzibira Martinez ngo ntagende muri rino ci – ariko uno murwi wo muri Hollande umushakako imiriyoni 46 z’amapawundi. (Times) Chelsea iriko irarondera umukinyi w’inyuma wa Paris St-Germain umufaransa Presnel Kimpembe w’imyaka 26, inyuma yo kwemeranya na Napoli ku giciro c’umukinyi w’inyuma wa Senegal Kalidou Koulibaly w’imyaka 31. (Guardian) Umukinyi wo ku ruhande, umudagi Serge Gnabry araronderwa na Chelsea ariko uyu mukinyi w’imyaka 27 ari hafi yo gutera igikumu ku masezerano mashasha muri Bayern Munich. (Kicker iciye kuri Mail) Everton  yabwiwe na Wolves ko ishobora kwemera imiriyoni cumi z’amapawundi ku mukinyi wo ku ruhande  Adama Traore w’imyaka 26, muri rino ci. (Football Insider) Umukinyi w’inyuma wa Hollande Matthijs de Ligt w’imyaka 22 ariteguye kwemera kugabanirizwa umushahara kugira yinjire muri Bayern Munich avuye muri Juventus. (Bild – mu kidagi) Barcelona iriteguye kwongereza amafaranga gushika ku miriyoni 50 z’ama euros ku musatirizi wa Bayern Munich umunya-Pologne Robert Lewandowski w’imyaka 33. (£42m). (Bild – mu kidagi) Manchester City iriko irakurikiranira hagufi ikibazo c’umufaransa Jules Kounde w’imyaka 23 akina inyuma muri Sevilla, mu gihe iriko irondera abashobora  gusubirira umunya-Hollande Nathan Ake w’imyaka 27, ashobora kwimukira muri  Chelsea. Barcelona nayo nyene iripfuza Kounde. (Mail) Leeds United iracarindiriye inyishu iva muri Club Brugge inyuma yo kuyisaba umusatirizi w’umubirigi Charles de Ketelaere. Ariko uyu mukinyi w’imyaka 21 ashobora guhitamwo kuja muri AC Milan, na yo nyene ikaba isanzwe iri mu biganiro n’uyu murwi wo mu Bubirigi. (Fabrizio Romano - Twitter) AC Milan yemeye gutanga imiriyoni 30 z’ama euro kuri De Ketelaere, ariko Leeds yoyo yemeye kumutangako imiriyoni 37 z’ama euros. (Calciomercato) Leeds iripfuza kwakira umukinyi wo hagati wa Espagne Juan Mata w’imyaka 34, ubu yigenga inyuma yo kuva muri Manchester United mu mpera z’umwaka w’inkino urangiye. (AS – mu ki espagnol) Umukinyi wo hagati wa Chelsea umwongereza Mason Mount w’imyaka 23, arashaka ko ibiganiro bitangura ku masezerano mashasha y’igihe kirekire. (Athletic) Umusatirizi wa Brezili Neymar w’imyaka 30, ntiyipfuza kuva muri Paris St-Germain muri rino ci, n’aho hari amakuru avuga ko ashobora kuva muri uno murwi wo ku mugwa mukuru w’Ubufaransa. (Goal) Bitegekanijwe ko umukinyi wo ku ruhande, umufaransa Ousmane Dembele w’imyaka 25, atera igikumu ku masezerano mashasha y’imyaka ibiri muri  Barcelona inyuma y’aho ayari ahasanzwe arangiriye. (Sport – mu ki espagnol) Arsenal iriko iradindiza ivyo kugenda kwa Lucas Torreira inyuma y’aho uyu munya-Uruguay w’imyaka 26 akina hagati yemereye kwimukira muri Valencia. (Sport 890 iciye kuri Mirror) Umurwi uherutse kwimukira mu cicaro ca mbere c’ihiganwa ry’Ubutaliyano Serie A, Monza, iripfuza kuzana umusatirizi wa Uruguay  Edinson Cavani  w’imyaka 35 inyuma yo kuva muri Manchester United amasezerano yiwe arangiye. (Sky Sport Italia via Mail) Manchester City yemeye kuzana umukinyi wo hagati Emilio Lawrence asanzwe ari muri Everton. Uyu munya-Ecosse w’imyaka 16 ariko kandi arakurikiranirwa hagufi na Manchester United hamwe na  Chelsea. (Football Insider)	https://www.bbc.com/gahuza/articles/crg0yr4d1n8o
religion	Umusunikano muri Israel: Ababibonye baravuga ingene abantu 'batererwa mu kirere'	"Abantu bari ahabereye umusunikano waguyemwo abantu benshi mu rugendo rw'idini baravuga ingene ''batwawe n'umukuba w'abantu, abandi nabo batererwa mu kirere"". Nibura abantu 44 bapfuye abandi benshi barakomereka mu rugendo rwo guhimbaza umunsi mukuru wa Lag B'Omer ku mucamo w'umusozi Meron. Igiporisi cabwiye ikinyamakuru Haaretz ko uwo musunikano wabaye kubera  bamwe mu bari muri urwo rugendo  banyereye ku ngazi, bituma abandi batemba. Abantu ibihumbi n'ibihumbi bari bitavye urwo rugendo rweranda. Umugabo yatanze izina ryiwe nka David yavuze ko yari yinjiye kuraba ingene batsa igicaniro/icoto bunonyene haza ''umupfunda uvuye hanze"". Yabwiye ikinyamakuru Ynet ati: ''Batumijuye. Abantu banuzwe mu kirere - abandi  barahonyorwa'' ''Hari umwana yagumye yumiye ku kuguru kwanje, agwanira ubuzima. Twarindiriye gutabarwa iminota 15-20 muri uwo musunikano uteye ubwoba"". Umwe mu barokotse yajanywe mu bitaro yabwiye television ya reta  Kan ati ""Nta n'umwe yari azi ico ari bukore"". ""Intango n'ukubera abantu benshi cane. Hejuru yanje hari abantu benshi. Nanje nari ndamye hejuru y'uwundi atari agishobora guhema. Hari amaborogo, urudubi. Nabonye abana bari munsi yanje. Icanciye mu mutwe gusa kwari uko umwana wanje atoba impfuvyi"". Uwundi yari ahari yavuze ko abantu bazungazunga iburyo n'ibubamfu. ''Inyuma y'iminota 20 nibaza ko abantu bari batanguye kutabasha guhumeka neza gutyo barondera gusohoka, ariko nta n'umwe yashoboye gusohoka. Munsi yanje hari abanrtu batari bagihema. Hari amaborogo menshi y'abavuga ngo ""birasanse ko mpema"". Uwundi yari ahari, Shlomo Katz,  yavuze ko yari arindiriye abagenzi biwe aca abona abaforoma biruka kandi bongera bagerageza  guhembura abana. Ati: ""Ambulance zaguma zinjira zongera zisohoka"". Dov Maisel, akora mu rwego rw'abatabara vyihuta rwa United Hatzalah Emergency Services yavuze ko abantu bari ''barundanyeko nk'ipaki y'ikarata''. Avuga ko abakora mu nzego zo gutabara nabo vyabaye ngombwa ko bahabwa inama zo kudahahamuka. Dov Maisel yagize ati: ""Abantu benshi bakomeretse., abandi bapfuye ngaha. Abakorerabushake mubona ngaho bakoranijwe bakorerwa inama yo kubafasha kudahahamuka, - kuko babonye ibintu bigoye"" Umwe mu bari bahari  yafashije abakomeretse yabwiye Haaretz ati: ""Nari nicicaye ngira mfungure nca numva amaborogo. Twaciye twiruka gufasha hanyuma tubona imivyimba. Ubwa mbere bari nka 10, none ubu ni benshi""."	https://www.bbc.com/gahuza/amakuru-56944499
business	Rwanda: Abatavuga rumwe n'ubutegetsi basaba leta guhagarika ingingo y'ugukata umushahara w'abakozi	"Amashyaka (imigambwe) abiri atavuga rumwe n'ubutegetsi bw'u Rwanda, ariyamiriza ingingo ya leta y'ico gihugu yo gukata umushahara w'abakozi, ibice bingana na 0.5% buri kwezi aja mu kigega c'ugutegekaniriza kazoza abakozi muri ico gihugu kizwi nka RSSB. Victoire Ingabire, umukuru w'umugambwe DALFA-Umurinzi,  hamwe na Bernard  Ntaganda w'umugambwe PS-Imberakuri, bakorera mu Rwanda, bagiriza umugambwe FPR uri ku butegetsi mu Rwanda ko ugomba kunyaga abakozi ku nyungu zawo. Leta yoyo ivuga ko iyo ngingo yafashwe mu ntumbero yo gushigikira umusanzu w'ubwisungane mu kwivuza, ikanavuga ko yafashwe habanje kuba ibiganiro bitandukanye. Mu kiganiro yagiranye na BBC Gahuzamiryango, Victoire Ingabire avuga ko iyo ngingo ya leta yafashwe hahonyanzwe ibwirizwashingiro ry'ico gihugu hamwe n'itegeko rigenga akazi ""kuko umushahara w'umuntu ni umutungo wiwe bwite, ni ntavogerwa, ntabwo umuntu apfa kuwufataho uko yishakiye"". Yagiriza ikigega  RSSB c'ugutegekaniriza kazoza abakozi ko cabaye igikoresho c'umugambwe FPR/RPF uri ku butegetsi. Ati: ""Kiriya kigo gishirwamwo amafaranga y'ubwishingizi n'ayo gutegekaniriza abakozi RSSB, ni ikigo cabaye nk'inka y'imvyeyi ririya shyaka rivomamo"". Umupfasoni Ingabire avuga ko atarwanya uwo mugambi wa leta wo kwunganira umusanzu w'ukwivuza, akabona ko ahubwo leta  ikwiye kuronderera mu bindi bisata maze amafaranga agashobora kuboneka. Avuga ko ingorane nyamukuru ari ingene ayo mafaranga yegeranywa akoreshwa, akabona ko harimwo igipfungu. Ati: ""Ntabwo ari ikibazo c'ibura ry'amafaranga, ikibazo ni uburyo amafaranga yo mu bwisungane bwo kwivuza acungwa. Imbere y'uko baja kurondera amafaranga ni babanze bacunge neza n'ayahari"". ""Iyaba ayahari bayacunga neza, ntabwo uyu munsi baba bariko baja gusonga abakozi bababwira ngo barabakata amafaranga"". Leta y'u Rwanda yoyo ivuga ko iyo ngingo yafashwe ku nyungu z'umunyagihugu muri rusangi. Gaspard Musonera,  umunyamabanga uhoraho (ntayegayezwa mu Kirundi) mu bushikiranganji bw'abakozi n'akazi mu Rwanda, avuga ko amafaranga asanzwe atangwa n'umukozi hamwe n'ayo umukoresha amutangira ari ayo kwivuza be n'umuryango wiwe gusa. Avuga ko hakenewe ubundi buryo kugira ngo abanyagihugu bandi nabo bashobore kuvurwa, ari co ayo mafaranga bazokatwa azokora. Ati: ""Ayo 0.5 % ku mushahara wabo bwite batahana ku kwezi ni inkunga yabo ku kigega c'ubwishingizi mu kwivuza kuko ayo abaturage basanzwe batanga ni make cane ugereranije n'ayakenewe kugira ngo bashobore kwivuza mu buryo bukwiriye"". ""Rero ni ngombwa ko hashakwa izindi nzira zo kwunganira ico kikega kugira ngo abaturage bashobore guhabwa serivisi z'ubuzima zikwiriye, inzego z'ubuzima nazo zishobore kugira ubushobozi bwo kubafasha neza"". Avuga ko ibivugwa n'abatavuga rumwe n'ubutegetsi y'uko ikigo RSSB gikora gihomba kandi ko iyo ntererano isanzwe ikoreshwa nabi, bidafise ishingiro ""kuko nta bindi bari kuvuga"". Ati: ""Ikigo c'ubwisungane RSSB nta kibazo gifise, aho ikibazo kiri, ni uko abaturage basabwa amafaranga makeya ugereranyije n'ayo bategerezwa gutanga kugira ngo bashobore kwivuza"". Bwana Musonera avuga ko imbere y'uko iyo ngingo ifatwa habaye ibiganiro bitandukanye vyari bifise intumbero yo kurondera inzira zo kwegeranya ubwo buryo harimwo n'abakozi, akabonako ata mpamvu y'uko yojamwo impari. Ati: ""Ivyo ari vyo vyose jewe ico numva abantu bashira imbere ni ukumva akamaro bifitiye buri Munyarwanda wese ndetse n'uyo mukozi"". Ku wa 26 z'ukwezi guheze, ni ho umushikiranganji w'abakozi ba leta n'umurimo mu Rwanda yasohora itangazo risaba abakoresha bo mu nzego za leta n'abikorera utwabo gukata 0.5% ku mushahara wa buri kwezi ku bakozi babo  maze bakawushikiriza ikigo c'Ubwisungane mu Rwanda (RSSB). Ni ingingo ishingiye kw'itegeko ry'umushikiranganji wa mbere c'ico gihugu ryo ku wa 13 z'ukwa mbere uno mwaka nyene, ryerekeye ubwisungane mu kwivuza, rikanerekana inzira zitandukanye uburyo bushobora kuvamwo."	https://www.bbc.com/gahuza/amakuru-51719154
business	Africa-Urudandazwa ku buryo bwa none: Abagore bahevye iduka bakaja kuri terefone zigezweho	"BBC yibanze ku bagore batatu b'abanya-Afrika - uwahora afise iduka, umwigisha n'umushoferi wa taxi - bongereje amafaranga binjiza kuva batanguye gukora urundadazwa ku buryo bwa terefone zigezweho (smartphones na digital platforms). Ikiza ca coronavirus catumye benshi basubira kwiyumvira ingene boronka ikibabeshaho. Ikigo cigenga gikora ubushakashatsi  Caribou Digital catoye ko abagore muri Kenya, Nigeria na Ghana bariko baravyaza umusaruro uburyo bwo gukora urudandazwa uciye ku buhinga bwa none bwo gutumatumanako (smartphones na digital platforms) kuko bwo bworoshe gushikira  no gukora ibitandukanye -gutyo bagashobora kwinjiza amafaranga kandi bakabandanya n'amabanga yo kwitaho abana babo. Madame Tarit  (mubona kw'ifoto aho hejuru) ntiyibaza ko yoshoboye  kugwiza na kabiri amafaranga yinjiza mu kiringo c'amezi icenda. Ikiza ca Covid cari catumye yugara iduka ryiwe ry'impuzu z'abana muri Eldoret mu burengero bwa Kenya, none gukotesha ibibanza aciye ku bigo bikorera kuri internet nka Airbnb bisa n'ibiriko birazibira igihengeri cari catewe no kwugara urudandazwa rwiwe. Ariko, Madame Tarit w'imyaka 29, ari mu bandi bagore benshi bariko baratera imbere mu gukoresha imbuga nka Facebook, Whatsapp, Instagram na apps z'ama taxi nka Uber na Bolt. Yatanguye urundadazwa rwiwe n'ikibanza kimwe haraheze amezi icenda none ubu afise indwi -ubu akaba akotesha ku gihe kirekire hanyuma nawe agapangisha aciye kuri Airbnb. ""Ubu ninjiza amafaranga menshi kurusha ayo nakura mu rudandazwa imbere y'ikiza [ca Covid],"" niko yabwiye BBC Daily. Abakoresha urwo rudandazwa ahanini n'abakerarugendo babikisha aho bazorara hamwe n'abagwizatunga bashima kurara muri  Airbnb aho kurara mw'ihoteri. ""Mu gihe ca Covid benshi mu  bagenzi banje baratakaje ubuzi baca batangura gukorera ku materefone kugira binjize amafaranga. Ubu bagurisha ivyo kurya baciye kuri internet hanyuma bagakora nk'abashoferi bo kubishira abakiriya"", nk'uko Madame  Tarit avuga. Umunsi usanzwe kuri Madame  Adzogble w'imyaka 32, utangurwa no gushira ubutumwa bwo kwamamaza ivyo acuruza kuri Whatsapp no kuri Facebook yibereye i muhira i Acra, umurwa mukuru wa Ghana. Ari mu bariko baravyaza umusaruro zimwe mu mpinduka zikomeye cane mu butunzi muri Afrika -ukwiyongera kw'ibibanza vyo gukoreramwo ubucuruzi kw'isoko ryo kuri internet. Agurisha amaterefone ngendanwa, ivyuma vyo kuzana akayaga mu nzu hamwe n'ama-television, ivyo vyose akavyamamaza aciye ku migwi yashinze kuri Whatsapp na Facebook, hamwe no mu yo asanzwemwo, nk'uwo ahuriramwo n'abo basenga hamwe. Madame Adzogble  yahevye akazi ko kwigisha igifaransa kugira aronke umwanya ukwiye wo gukora urudandazwa rwiwe kuri internet. ""Bivamwo amafaranga menshi kurusha kwigisha. Ndashobora kugurisha ikintu kimwe nkinjiza ayaruta ayo mara ukwezi nkorera mu kwigisha. Mfise abana. Nkeneye guha abana banje indero nziza ishoboka,  akaba aribo bampa umwete wo kurondera kwigenga mu bijanye n'amafaranga"", niko avuga. Ku bwa Madame Adzogble, kwubaka imigenderanire myiza n'abakiriya n'ikintu nyamukuru ushaka guca amafaranga uciye kuri internet. ""Aho baraheza bakakugurira hanyuma bakakuvuga neza."" Madame Lawal, w'imyaka 34, akorera  ibigo vy'amataxi uhamagara uciye ku buhinga bwa none Uber na Bolt mu gisagara ca mbere kinini muri Nigeria, Lagos. Ariko, ntibimworohera - uyo mugore areze abana bane wenyene avuga ko hari abagabo banka gutwarwa n'umugore. Lawa avuga ati: ""Igihe natangura gutwara taxi muri Lagos, abagabo bose baca bafuta urugendo maze gushika kubajana."" ""Lagos haragoye , bisaba kuba ukomeye cane kugira ushobore  gutwara imodoka mu gisagara. Abagabo bibaza ko izo nguvu atazo mfise, mbanza kubajijura kugira bemere kwinjira mu modoka."" Icigwa ca  Caribou Digital cerekana kandi ko abagore benshi barondera ikibabeshaho baciye ku buhinga bwa digital bafise impungene ku mutekano wabo. Umukuru w'abakoze ubwo bushakashatsi Grace Natabaalo yabwiye BBC ati: ""Abagore benshi twavuganye bavuze ko baburagijwe bishingiye ku gitsina iyo bitavye ababa  bafatishije ingendo."" Ati: ""Mu gihe reta ihimiriza abagore bakiri bato gufata bene aka kazi bakeneye no kumenya urundi ruhande rwako - ko hari ingeramizi kandi zitegerezwa gufatwa nk'ikibazo gikomeye n'inzego z'igiporisi na reta."" Ariko Lawal avuga ko ivyiza birimwo biruta cane ibibi. Ati: ""Ni vyiza cane kuba ushobora kwironkera ikikubeshaho ariko kandi nshaka no kugira ico ntereye mu butunzi muri rusangi mu gutanga amakori (imisoro). Nsaka ko ubwanje ntera imbere, na Nigeria igatera imbere."""	https://www.bbc.com/gahuza/amakuru-61331398
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."	https://www.bbc.com/gahuza/amakuru-55458765
health	Kenya -Covid: Abasanze ubuzima bubaye bwiza aho bahungiye igisagara	"Iyo coronavirus idatera,  bishoboka cane ko Jack Onyango aba akiba wenyene, akora ku murwa mukuru wa Kenya hanyuma arungikira amafaranga umugore n'abana biwe iyo baba  kw'itongo kure cane. Nk'abandi banya-Kenya benshi, yagiye Nairobi akiri muto, azi ko ariho hari amahirwe menshi yo kuronka ikikubeshaho kurusha ahandi hose mu gihugu. Ariko ubuzima mu gisagara ntibwamworoheye. Onyango yashobora gufata urugendo rwo kuja kuraba umuryango mu ntara ya Kisumu mu burengero bw'igihugu rimwe ryonyene mu mwaka. Yagenda igihe ca  Noeli, urugendo rwa bisi akaruriha  2.000 vy'amashiringi ya Kenya (hafi 40.000 vy'amarundi)   - aho kandi bakitega ko agenda  agemuye vyinshi, birimwo nk'isukari. Aho coronavirus itereye mu 2020, abategetsi baciye bashiraho ingingo zikaze  zo kutava i muhira. Co kimwe n'abandi benshi, Onyango aca asanga ata kazi agifise. Mu gihe ama reta mu bindi bihugu yahemba igice c'imishasha abantu baba batakaje ubuzi kubera ikiza, muri Kenya iyo mfashanyo ntiyigeze ibaho. Avuga ati:  ""Ntaho nashobora kuvana amafaranga yo kuriha inzu n'ayo gutunga umuryango."" Amaze kubona ko atagishoboye kuba mu gisagara, yaciye afata ingingo yo gusubira ku gatumba iwabo mu kwezi kw'indwi uwo mwaka. Onyango avuga ati: ""Nari mfise ubwoba ariko narahitishijemwo. ""I muhira nta mafaranga yo kuriha inzu, nta matara n'amazi bariha, bitandukanye na Nairobi aho vyose bisaba amafaranga."" Yaciye atangura kurima itomati hamwe n'imboga kw'itongo risumba gato inusu y'ihegitari (0,6ha) ryahora ari irya sekuru. Ivyo yejeje akabigurisha ku babanyi n'abacuruza, nabo bakaja kubidandaza kw'isoko. Yambwiye ko ivyashitse atari yavyiteguriye vyahavuye bimuviramwo vyiza. ""Amafaranga nkura mu vyo ndiko ndakora aruta kure ayo naronka mu kazi nakora i Nairobi. ""Umukobwa wanje mukuru afise imyaka 16. Nahora ndababona rimwe gusa mu mwaka. Ubiravye, corona kuri jewe yabaye umuhezagiro."" Kw'itongo yabaye inzira yo kubaho. Ishirahamwe mpuzamakungu rifasha mw'iterambere World Neighbours rivuga ko ivyo Onyango ariko aracamwo  biriko birashikira abandi benshi mu muhindo wo gusubira iyo bavuye bitewe n'ikiza ca  Covid. Chris Macoloo, umuyobozi w'iryo shirahamwe ku mugabane wa Afrika avuga ati: ""Covid-19 twese yaduteye giturumbuka. ""Abantu benshi baciye bakurwa mu kazi, kubera  baba babayeho ku munsi ku munsi, ntibashobora kuronka ivyo barya, ntibashobora kuriha inzu kandi ntibaronke amafaranga barungikira imiryango yabo. Bamwe muri bo rero baciye bava mu bisagara basubira ku gatumba (mu cyaro)  iyo bari baje bava."" Avuga ko ku gatumba  kuri benshi haciye habaha inzira yo kubaho. ""Muri Afrika tubaho dutambikije. Dufise ukuguru kumwe mu gisagara, ukundi nako ku gatumba. Ivyo vyarafashije kuko iyo twaba tutahafise , bari kuba bahuye n'ibibazo bikomeye."" Hafi  ubuzi 750.000 bwarugawe muri Kenya mu 2020, nk'uko vyerekanwa n'urwego rw'igihugu rujejwe gutororokanya ibiharuro (National Bureau of Statistics). Icegerenyo ca vuba c'urwo rwego kivuga ko ibisata bitandukanye vy'ubutunzi vyashegeshwe cane n'ingingo za Covid zo kutava muhira, ku buryo akazi ka minsi yose,  uretse ako kurima no kworora ku rugero rubayabaye, kagabanutse ku rugero rwa 4,1%, ni ukuvuga ubuzi burenga miriyoni 17. Mu bihe vya   mbere vyo kutava i muhira, reta ya Kenya  yarabujije uruja n'uruza hagati y'ibisagara binini bimwe bimwe,  bica bitera impungenge zo kuronka ivyo kurya ku turere tutimbura vyinshi. Vyaciye bituma bamwe mu bari bavuye mu bisagara bagasubira ku gatumba nabo baca bijukira kurima imboga. Geoffrey Barasa n'uwundi munya-Kenya yahevye ubuzima bwo mu gisagara. Uwo mugabo w'imyaka 40 yahora abeshejejweho n'ubuzi bubiri i Nairobi. Yakora ubuzi bw'ibiraka muri karitye y'amahinguriro yo muri ico gisagara, akongera agakora urudanzwa rutoya rw'inyama z'inkoko yarangura kw'isoko akaza kuzironderako inyungu mu ka butike gato kiwe. Yari yaje mu gisagara agiheza ishure   avuga ati ""gukora mu gisagara ico gihe cari ikintu co kwishimira."" Barasa yarashinze urugo akaba yaba Nairobi n'umugore n'abana bane. Ariko aho hatangirijwe abantu ba mbere bafashwe na corona muri Kenya, ibintu vyose vyaciye bigenda nabi. Nta kazi yasubiye kuronka, butike yiwe y'inkoko nayo aca arugara. Barasa avuga ati: Muri ico gihe, nta ruja n'uruza rw'abantu rwariho, nta bakiriya bakwiye naheza ngo ndonke. Nta kundi nari mfise nogira atari ukwugara iyo butike nkagaruka ku gatumba."" ""Ico gihe cari kigoye cane."" Mu kwezi kw'icenda yafashe ingingo yo kujana umuryango wiwe kw'itongo iyo avuka mu ntara ya Busia, hafi y'ikiyaga Victoria. Yaciye atangura kurima imyungu, uburo, itomati n'amashu, ivyo yejeje agaca agurisha ku babanyi. Ubu asigaye yorora kandi ingurube n'inkoko. ""Ubwa mbere nari mfise ubwoba bw'ingene nzoba mu buzima bwa ruguru, ariko ubu merewe neza. Mbayeho neza kuruta igihe nari Nairobi. Ndanezerewe cane no kuba naragarutse ku gatumba iwacu."" Barasa avuga ko yohanura abandi basubiye ku gatumba muri iki gihe c'ikiza kugumayo burundu. ""Sinobahanura gusubira mu gisagara."" Nta kibura uruhande rwiza Ku bwa Macoloo, ikiza ca coronavirus gitumye buba ubwa kabiri muri iyi myaka ya vuba abanya-Kenya bafata akanya ko gusubira kwibaza neza ivyo ""kwishiramwo ko ibintu vyera de mu gisagara"". ""Mu gihe c'intureka y'inyuma y'amatora mu 2007-08, abantu benshi barasubiye ruguru kugira barabe ko boronka ingene babaho. Avuga ati: ""Ariko ibibazo vy'amatora vyaranyarutse gutorerwa inyishu gusumba kandi  imirimo y'ubutunzi ntiyahagaze co kimwe n'ubu."" ""Umutekano umaze kugaruka, ntibatevye gusubira kwivyukiranya."" Yongerako ati : ""Nta n'umwe yokwiteze ko hari ivyiza vyovuye ku kiza ca coronavirus."" ""Ntawari avyiteze, vyarashitse uko, kandi nibaza ko bitoducika. Bavuga ko burya igicu cose naho cirabura kitabuze aho gisa n'umwakaka. """	https://www.bbc.com/gahuza/amakuru-59687157
politics	Afghanistan: Igituma aba Taliban bariko barafata igihugu ku muvuduko udasanzwe	"Umuvuduko aba Taliban bariko mu kwifatira uturere muri Afghanistan uratangaza abantu batari bake - mu gihe imigwa mikuru y'intara igenda yigarurirwa nk'uwinjira mu nzu iwe. Abarwanyi baboneka ko bafise inguvu, mu gihe reta ya Afghanistan igerageza kwita ku rutare ngo igumane ubutegetsi. Muri ino ndwi. inkuru yavuye mu gisata kijejwe igendereza ca Amerika yerekana ko umugwa mukuru Kabul ushobora guterwa mu ndwi nkeya ziri imbere, nayo reta yoyo igashobora gusenyuka mu misi itarenga 90. None ni ukubera iki ibintu binyarutse ukuraho? Reta Zunze Ubumwe za Amerika n'ibihugu bigenzi vyayo vyo mw'ishirahamwe OTAN/NATO - harimwo n'Ubwongereza - vyari bimaze imyaka 20 yose vyigisha ingabo za Afghanistan, vyongera biziha ibikoresho. Abajenerali batari bake b'abanyamerika n'abongereza bahora bivugira ko bashinze igisirikare ca Afghanistan gikomeye kandi gishoboye. Ibi bikaba muri kino gihe bisa n'uko yari amajambo gusa. Reta ya Afghanistan mu bisanzwe yategerezwa kuba ari yo ifise ibintu mu minwe uravye ibitigiri binini vy'ingabo ifise. Uravye ku mpapuro, inzego zijejwe umutekano za Afghanistan zigera ku  300.000. Aha harimwo igisirikare ca Afghanistan, ingabo zirwanira mu kirere hamwe n'igiporisi. Ariko mu vy'ukuri, igihugu camye gifise ingorane zo gushika ku ntego zaco mu bijanye no  kwinjiza abasirikare. Igisirikare ca Afghanistan  gifise kahise kabi karanzwe n'abapfa ku bwinshi, abahunga urugamba n'ibiturire - aho hari intwazangabo zimwe zimwe zidaterwa isoni no gusaba imishahara y'abasirikare batahari. - bazwi nka ""soldats fantômes/ghost soldiers"". Mu cegeranyo aherutse gushikiriza inama nshingamateka na nkenguzamateka ya Amerika, uwujejwe gukurikirana ibikorwa vyo gusanura Afghanistan (Special Inspector General for Afghanistan, SIGAR) yarerekanye ""amakenga akomeye ku ngaruka mbi cane z'igiturire...hamwe n'igitigiri kidatomoye c'ingabo nyezina"". Jack Watling wo mu kigo Royal United Services Institute (RUSI), avuga ko igisirikare ca Afghanistan kitigeze kimenya igitigiri nyezina c'abasirikare gifise. Hambavu y'ibi, avuga ko hamye hari ingorane yo kubungabunga ibikoresho na morale. Akenshi abasirikare bakunze kurungikwa mu turere basanzwe badakomokamwo batanafisemwo imiryango n'incuti. Iki kiboneka nka kimwe mu bishobora kuba bituma bihuta guta ibirindiro vyabo batanarwanye. Biranagoye no kumenya inguvu z'aba Taliban. Igisata ca Amerika kijejwe kurwanya iterabwoba, US Combating Terrorism Center, kiri kw'ishure rya gisirikare rya West Point, kivuga ko aba barwanyi boba bangana na 60.000. Hiyongereyeko n'iyindi mirwi y'abarwanyi n'ababashigikiye, iki gitigiri gishobora kuba kirenga 200.000. Ariko Dr Mike Martin yahoze ari intwazangabo y'umwongereza avuga ururimi rw'igi Pashto akaba yarakurikiranye intambara yo mu ntara ya Helmand akanavyandika no mu gitabo ciwe yise An Intimate War, aragabisha abafata aba Taliban nk'umurwi umwe rudende. Ahubwo avuga ko ""aba Taliban ari nk'ihuriro ry'imirwi itandukanye yigenga - kandi igira ivyo ihurirako mu gihe kanaka"". Avuga ko na reta ya Afghanistan nayo nyene ifise ingorane z'imirwi irondera inyungu zayo. Akahise kagenda gahindagurika karerekana ingene imiryango, imirwi y'amoko mbere n'abategetsi ba reta bagiye baba mahindagu - akenshi barondera ko boba baramaze na kabiri. Hanyuma kandi, reta ya Afghanistan yategerezwa kuba ifise akarusho gasumbirije mu bijanye n'amafaranga hamwe n'ibirwanisho. Yararonse amamiriyaridi n'amamiriyaridi y'amadorari yo kuriha imishahara y'abasirikare no kugura ibikoresho - ahanini bahabwa na Amerika. Mu cegeranyo cayo co mu kw'indwi 2021, SIGAR  ivuga ko imiriyaridi zirenga 88 z'amadorari y'abanyamerika zakoreshejwe mu bijanye n'umutekano wa Afghanistan. Ariko mu buryo buteye impungenge congera ko kiti: ""Ivyo kumenya nimba ayo mafaranga yakoreshwa neza bizovana n'ingene bavyifashemwo ku rugamba"". Igisirikare ca Afghanistan kirwanira mu kirere categerezwa kuvyifatamwo neza ku rugamba. Ariko camye mu ngorane zo kubungabunga no kugendesha izi ndege zingana na 211 (ikibazo kigenda gikomera mu gihe aba Taliban batera n'ibigirankana abadereva bazo). Nta n'ubwo gishobora no kuronsa ivyankenerwa intwazangabo ziri ku rubuga rw'intambara. Ari co gituma vyabaye ngombwa ko igisirikare ca Amerika kirwanira mu kirere kiza gufasha mu bisagara nka Lashkar Gah catewe n'abarwanyi b'aba Taliban. Aba  Taliban bakunze kuronka amahera bakura mu rucuruzwa rw'ibiyayuramutwe, ariko kandi bararonka n'izindi mfashanyo ziva hanze - ahanini muri Pakistan. Ubuheruka, aba Taliban barafashe ibirwanisho n'ibindi bikoresho bavyatse  ingabo za Afghanistan - bimwe muri vyo bikaba ari ivyatanzwe na Amerika - harimwo n'ibimodoka Humvees vya burende (blindés), ibikoresho bifasha kubona mw'ijoro, inkoho zikomakomeye hamwe na vya muzinga. Afghanistan yari isanzwe yuzuye ibirwanisho inyuma y'intambara yayihuje n'icahoze ari Repubulika Zunze Ubumwe y'aba Soviet (URSS), kandi aba Taliban barerekanye ko bashobora gutsinda igisirikare gikomeye cane n'aho boba bakoresha ibirwanisho bishaje. Iyumvire ingene inganda zatikiye mu ngabo za Amerika n'iz'Ubwongereza bakoresheje ya mabombe ategwa mu kuzimu ( Improvised Explosive Device, IED). Iki, gifatanye n'ingene bazi akarere, caratumye bavyifatamwo neza. N'aho aba Taliban bamye baboneka ko batari hamwe, biraboneka ko muri izi ntambara bafise integuro itomoye. Ben Barry yahoze ari intwazangabo mu gisirikare c'Ubwongereza avuga ko aba Taliban bashobora kuba bashika ku vyo bashikako giturumbuka, ariko akongerako ati: ""Mu gihe wogira uti utegure ibijanye n'isekeza, vyogorana cane kuronka ikintu ciza kirenze kuri ibi"". Yerekana ingene ibitero vy'aba Taliban vyibanze mu buraruko no mu burengero, hakwihutira intara zahoze ari ibirindiro vyabo vyo mu bumanuko, aho bagenda bigarurira imigwa mikuru y'intara imwe ku yindi. Aba Taliban barigaruriye imihora mikuru mikuru ijana mu bihugu vyo hanze, ibi bigatuma banyuruza amafaranga menshi ava mu makori yari kwegeranywa na reta isanzwe iri mu bukene bw'amafaranga. Barongereje akariro kandi mu kwica abategetsi bakuru bakuru, abaharanira agateka ka muntu n'abanyamakuru. Bukebuke bagenda bafuta bimwe mu vyashitsweko muri ino myaka 20 iheze. Nayo ku bijanye n'integuro ya reta - aha ntivyoroshe gusigura. Ivyo kwisubiza uturere twigaruriwe n'aba Taliban bigenda biba nk'umugani. Barry avuga ko bisa n'uko hari integuro yo gukingira ibisagara bikuru bikuru. Ariko kugeza ryari? Igitigiri c'ingabo zidasanzwe za Afghanistan ni gito cane, hafi 10.000 kandi zinyanyagijwe irya n'ino. Aba Taliban kandi baboneka ko bariko baratsinda intambara ya propagande n'iy'amajambo. Barry avuga ko inguvu zabo ku rugamba zatumye morale yabo iduga kandi bibatuma bumva ko bategerezwa gukorera hamwe. Ariko ku rundi ruhande ntibimeze uko, reta ya Afghanistan igenda isubira inyuma nk'ibirenge, baterana amajambo, birukana intwazangabo z'abajenerali. Ibintu bimeze nabi cane kuri reta ya Afghanistan. Ariko Jack Watling wa RUSI avuga ko n'aho atari heza na gato ku gisirikare ca Afghanistan, ""poritike ishobora gusubiza ibintu mu buryo"". Mu gihe reta yoshobora kwigarurira abarongoye amoko, abona ko reta ishobora kugira amahirwe yo kwihagararako. Ibi kandi niko Mike Martin abibona, akabona ko kubona uwahoze ari umukuru w'abarwanyi Abdul Rashid Dostum agaruka mu gisagara ca Mazar-i-Sharif kigira kane c'igihugu, ari ikintu gikomeye cane. Yanatanguye n'ibiganiro. Iyi ntambara yo mu ci mu misi irarangira mu gihe urushana ruzoba rutanguye muri Afghanistan - iki gihe kikaba kitorosha ibintu ku barwanyi. Biracashoboka ko Afghanistan ishika mu mpera z'umwaka icihagazeko, ikagumana Kabul n'ibisagara bikuru bikuru bimwe bimwe. Vyongeye, mu gihe aba Taliban boramuka bacanyemwo, ibintu bishobora kubahindukana bikaba nabi. Ariko ubu, bisa n'uko utwigoro twa Amerika na OTAN two kugarukana amahoro, umutekano n'ituze muri Afghanistan twabaye impfagusa, nk'uko vyagendeye aba Soviet imbere yabo."	https://www.bbc.com/gahuza/amakuru-58200399
entertainment	DRC: Van Damme atera akamo ba rurangiranwa gutemberera ico gihugu	"Umukinyi rurangiranwa wa filime w'Umubiligi Jean Claude va Damme, batazira 'Mitsi ya Bruxelles' avuga ko anejerejwe no kuba yahawe igitabo c'inzira ca Congo - avuga kandi ko afise intumbero yo guhamagarira abandi bantu bamenyekana cane gutemberera Republika ya Demokrasi ya Congo. Ari i Kinshasa ku mugwa mukuru w'ico gihugu, igihe yariko arashikirizwa ico gitabo c'inzira n'akazi ko guserukira ico gihugu mu karanga, urwaruka n'ibidukikije, uwo mugabo w'imyaka 61 yagize ati: ""Ngiye kugondoza abandi bantu rurangiranwa kw'isi nka Stallone, Schwarzenegger, Jacky Chan hamwe n'abandi benshi."" ""Hari kandi n'abaririmvyi nka Jennifer Lopez  hamwe n'abakinyi b'umupira nka Messi, Ronaldinho, Cristiano Ronaldo. Bategerezwa kuza muri iki gihugu kwerekana ko kigendwa, kwerekana ko Congo ishobora gukingira umutekano abantu bari muvyo kuremesha ibiro vyinjiza amahera (Showbiz). Igihugu ca RD Congo kimaze imyaka irenga 30 kiri mu ntambara, aho imigwi myinsi yitwaje ibigwanisho ibica bigacika mu buseruko bw'ico gihugu hagwiriye ubutare, aho yica, ifata ku nguvu ikanasahura. Uwo yigeze kuba rurangiranwa mu buhinga bwo kwivuna umwansi ata kigwanisho (arts martiaux), Van Damme yarakinye mu mafilime y'ingwano i Hollywood y'amafaranga menshi nka Cyborg, Kickboxer na Universal Soldier - ubu vuba na ho akaba aherutse gusubiramwo Master Croc mu mafilime ya Kung Fu Panda. Azwi nk'umuntu akaze cane. Yatangaje abantu mu kiganiro n'abamenyeshamakuru aho yavuga ko yavukiye muri RD Congo, avuga ko ""avuka i Likasi"", igisagara kiri mu bumanuko bushira ubuseruko bw'ico gihugu. Aho hashobora hari mu mwaka ico gihugu ciganzura intwaro y'Ububiligi. Yanashimitse cane ku kamaro ko kuzana abashora imitahe mu gihugu ca RD Congo. ""RD Congo ifise ubutare buciye imiriyaridi ibihumbi 36...akazi kanje n'ukurondera abazana imitahe, bazi neza ko ari ukubanza gutanga imbere yo kuronka, hanyuma no guha icizere prezida Felix Antoine Tshisekedi."" Ariko benshi bibajije ikibazo kuri ico gitabo c'inzira gishasha c'uwo mukinyi wa Filime mu gihe ibwirizwa shingiro rya RD Congo  ribuza kugira ubwenegihugu bubiri."	https://www.bbc.com/gahuza/amakuru-61027195
politics	Trump yifatiye mu gahanga mugenziwe McConnell ko ari 'umunyaporitike atagira ubwenge'	"Donald Trump yahoze ari umukuru wa Reta Zunze Ubumwe za Amerika yatanguye urugamba rwo kurwanya mugenziwe w'umuRepubulika Mitch McConnell yahora arongoye nyarwinshi mu nama nkenguzamateka. Trump ati: ""Mitch ni akaga muri poritike, w'umutima mubi kandi w'umujinya, kandi n'abakenguzamateka b'aba Repubulika bagumana nawe ntibazigera basubira kuronka itsinzi"". Umukenguzamateka McConnell yamaze imyaka arongoye inama nkenguzamateka, yagiye ku ruhande rw'abeza Trump mu rubanza rwiwe rwo mu ndwi iheze. Ariko rero, mu nyuma yaciye amwihinduka mu kuvuga ko Trump ari we ""nyanduruko"" y'igitero co ku ngoro y'amakoraniro Capitol ya Amerika kubera ""ibinyoma"" vyiwe ko amatora yibwe. Mw'ijambo yigeze gushikiriza imbere y'inama nkenguzamateka, yavuze ko Trump yoshirwa imbere y'ubutungane ""ku vyaha vyose yakoze igihe yari akiri ku butegetsi"". Ejo ku wa kabiri, Trump yashikirije itangazo rirerire kuva avuye ku butegetsi haraciye ukwezi. Mw'iryo tangazo harimwo ngo ""Umugambwe w'aba Repubulika nta cubahiro ushobora gusubira kuronka canke ngo ukomere mu gihe uzoba ukigendera ku 'bategetsi' bameze nk'umukenguzamateka Mitch McConnell "". Yavuze ko kuba Bwana McConnell ""ata ntumbero ya poritike afise, ata bwenge, ubuhinga ndetse n'ubuntu afise"" vyatumye aba Repubulika batakaza inama nkenguzamateka mu matora aheruka mu kw'icumi na rimwe. Trump avuga ko igihe uyu mutegetsi wo mu mugambwe w'aba Repubulika yariko yitoreza ikibanza mu nama nkenguzamateka ""yamutakambiye"" ko yomushigikira, mbere akavuga ko iyo atamushigikira, McConnell atari gutorwa. Trump yifatiye mu gahanga McConnell inyuma y'aho yerekaniye ivyipfuzo vyiwe vyo kuzorwanya abantu bose bazorondera kwitoza bashigikiwe na Trump. Uyu yahoze ari umukuru w'igihugu avuga ko azoshigikira abazoshaka kwitoza bafise intumbero isa na rwiwe yo ""gusubira gukomeza Amerika na poritike yacu yo gushira Amerika imbere y'ibindi vyose"". Trump ati: ""McConnell ntazigera akora ibikenewe gukorwa, canke ngo ashire imbere ineza y'igihugu cacu"". ""Turazi ko poritike yacu ya 'Amerika imbere ya vyose' ari yo yatsinze, si poritike za McConnell na Biden zidusubiza inyuma"". Mu kiringo cose c'ubutegetsi bwa Trump, aba bategetsi babiri bakomeye b'umugambwe w'aba Repubulika bari soma mbike. Ariko ibintu vyagiye guhinduka igihe Trump atsindiwe mu matora y'umukuru w'igihugu. McConnell avuga ko atarigera avugisha Trump kuva hagati mu kw'icumi na kabiri. Ibintu vyagiye kwunyuka inyuma y'igitero ku ngoro ya Capitol ku wa 06 z'ukwa mbere, caguyemwo abantu batanu harimwo umuporisi. N'aho yari yaterewe icizere n'inama nshingamateka mu kwa mbere yagirizwa guteza iyi migumuko, Trump yarejejwe n'inama nkenguzamateka ku wa gatandatu uheze. Aba Repubulika indwi bonyene nibo bagiye ku ruhande rw'abo mu mugambwe w'abaharanira demokarasi (Democrats) kugira bakubite intahe mu gahanga Trump. McConnell hamwe n'abandi bakenguzamateka 42 batoye ko Trump yambikwa izera. Hari hakenewe bibiri vya bitatu kugira ngo uyu yahoze ari umukuru w'igihugu akubitwe intahe mu gahanga. N'aho yagiye ku ruhande rw'abamwambika izera, yaramutyoje mu nama nkenguzamateka ayo matora aheze. Yavuze ati: ""Nta gushidikanya na guto kuhari ko Perezida Trump ari we ntandaro y'ivyabaye kuri uwo musi"". Ati: ""Akarwi k'abagumutsi kateye Capitol kw'izina ryiwe. Izi nkozi z'ikibi zari zitwaje ivyapa vyiwe, bamanitse amabendera yiwe kandi baririmba ko ari we bagamburukira"". Imigenderanire ntiyatosekaye hagati ya Trump na McConnell gusa mu kwezi guheze. Ejo ku wa kabbiri, umuhanuzi wa Trump yavuze ko Rudy Giuliani yahoze ari umukuru w'igisagara ca New york yahagaritse amabanga yiwe yo guserukira Trump imbere y'amategeko. Jason Miller yabwiye televiziyo CNN ati: ""Giuliani ntagiserukira Perezida Trump imbere y'amategeko"". Mu kwa mbere ibinyamakuru vya Amerika vyavuze ko Trump yagerageje guhagarika agashirukabute ka Giuliani mu kwerekana akababaro kiwe ko kubona yari asubiye kubogozwa ku ncuro ya kabiri. Ariko inyuma y'ico kiganiro na CNN, Miller yasobanuye kuri Twitter ko Giuliani aguma ari ""incuti n'umugenzi"". Avuga ko batagikorana ubu kubera ""ata bibazo bikihari vyotuma Giuliani aserukira Perezida Trump""."	https://www.bbc.com/gahuza/amakuru-56093943
business	Ghana: Abashingamateka barwanye bapfa ikori ku mahera aca ku materefone ngendanwa	Hadutse imishamirano mu nama nshingamateka ya Ghana mw'ijoro ryo kuwa mbere buca ari ku wa kabiri igihe abashingamateka bariko biga ikori ryotangwa ku mafaranga acishwa ku materefone ngendanwa. Abashingamateka barateranye inkokora, barasunagurana, bahana amangumi, mu gihe abandi nabo bagerageza kubanguranya. Iyi mishamirano yadutse igihe abashingamateka bo ku ruhande rutavuga rumwe n'umugambwe uri ku butegetsi bahaguruka bakaja kubuza icegera c'umukuru w'inama nshingamateka Joseph Osei Owusu ko ahaguruka ngo aje gutora, nk'uko bivugwa n'ibinyamakuru vyo muri ico gihugu. Niwe yari arongoye ino nama yahavuye yunguruzwa kubera uru ruhagarara. Umugambwe National Democratic Congress (NDC) utavuga rumwe n'uwuri ku butegetsi uriyamiriza iri kori ringana na 1.75% ku mafaranga acishwa ku materefone ngendanwa, harimwo no kuriha ibicuruzwa ukoresheje terefone ngendanwa. Uyu mugambwe uvuga ko iri kori rizohohotera abadafise amikoro manini hamwe n'abo bose bari hanze y'igisata c'amabanki. Ariko umushikiranganji w'ikigega ca reta Ken Ofori-Artta avuga ko ari ukwagura igisata c'abatangakori, agasigura ko mu mwaka uza igihugu gishobora kuhungukira imiriyaridi 6.9 z'amafaranga y'ama cedi akoreshwa muri Ghana (yababa hafi imiriyaridi 1.15 y'amadorari y'abanyamerika). Iri koraniro ry'inama nshingamateka ryatanguye ku wa mbere mu gatondo, rikaba ryagiye guhagarikwa inyuma y'isaha zitandatu z'ijoro (canke saa sita z'ijoro), nk'uko bivugwa n'ikinyamakuru Graphic co muri ico gihugu. Iki kinyamakuru cacishije ku rubuga rwa Twitter iyi reresi y'uru ruhagarara. BBC ntibazwa ibivuye ku zindi mbuga. Abanya-Ghana batari bake bagaye iyi nyifato y'abashingamateka babo, bakavuga ko bategerezwa kubera akarorero keza abandi - hakwifata nk'abana. Ijwi ry'icegera c'umukuru w'inama nshingamateka ryaboneka ko ari kirumara mu gihe inama nshingamateka yacanyemwo bikomeye kubera integuro y'iri kori. Ava mu mugambwe uri ku butegetsi New Patriotic Party (NPP). Umugambwe NDC uvuga ko atategerezwa gutora kubera yari arongoye inama. Ikinyamakuru Graphic kivuga ko integuro y'tegeko rigenga iri kori yemejwe n'umurwi w'inama nshingamateka ujejwe ikigega, ku majwi 13 kuri 12, ariko ni inyuma y'aho umukuru w'uyu murwi atangiye ijwi ryiwe ryabanguranije. Inama nshingamateka yasubiye gukorana kandi ejo ku wa kabiri, ariko abashingamateka ntibatoye iri tegeko inyuma y'aho bumvikaniye ko inama yungururizwa mu kwa mbere. Poritike ya Ghana irangwamwo ukutumvikana kuva mu mwaka uheze, inyuma y'amatora aho imigambwe NDC na NPP yaronse intebe 137 umwe umwe. Intebe imwe ni iy'uwigenga, yagiye ku ruhande rwa NPP, agatuma uwu mugambwe uronka akarusho. Mu kwa mbere, abasirikare barinjiye mu nama nshingamateka kugira bahagarike imishamirano hagati y'abashingamateka yadutse bagomba gutora umukuru w'inama nshingamateka. Ico gihe, Alban Bagbin wa NDC niwe yatowe inyuma y'aho bamwe mu bashingamateka ba NPP bamuhereye amajwi bakayima uwo mu mugambwe wabo, Mike Oquaye. Bagbin ntiyari muri iyi nama yo kuwa mbere yadutsemwo uru ruhagarara, ari co gituma yaciye irongorwa na Owusu wo muri NPP.	https://www.bbc.com/gahuza/amakuru-59752467
religion	Papa Francis yashoboye gusoma imisa ku rubaraza rw'ibitaro inyuma yo kubagwa urura	"Papa Francis yashoboye kwiyereka abantu ubwa mbere kuva bamukoze kubera ingorane y'urura runini, haraciye indwi. Mu gihe yaboneka ko ameze neza, uyu mupapa w'imyaka 84 yasomye imisa yo muri ino ndwi ku rubaraza rw'ibitaro  Gemelli i Roma. Abantu baharurwa mu majana bakoraniye hanze y'ibi bitaro, bamwe bakoma akaruru ngo ""Viva il Papa!"" (Twogereranya na ""Papa, ramba""). Vaticano ivuga ko igikorwa co kuvura Papa indwara y'urura runini izwi nka ""symptomatic diverticular stenosis"" cagenze neza. Papa yabwiye abari aho ati: ""Ndanezerewe kubona nshoboye kurangura ibanga ryanje ryo ku wa Mungu n'aho ndi ng'aha"". ""Narumvise ko mwambaye hafi cane kandi ko mwansengeye. Ndabashimiye n'umutima wanje wose"". Ashimira abakozi bo muri ivyo bitaro, yavuze ko ""yiboneye ingene ubuvuzi bwiza ari nkenerwa, kandi bose bakaburonka, mu bindi bihugu nk'uko bimeze hano mu Butariyano"". Yongerako ati: ""Ntidutakaze aya mahirwe. Ni ngombwa ko tuyabungabunga"". Bamwe mu bana barwariye muri ivyo bitaro babonetse bari kumwe na Papa ku rubaraza. Ntibiramenyekana ikiringo azomara muri ibi bitaro mu gihe azoba ariko ararwaruka. Indwara ya Diverticular ni indwara itera ibivyimba mu rura runini, bigashobora gutuma rwipfungānya, bigatuma umuntu yuzura inda akanababara mu nda. Francis, yavutse mu  1936 i Buenos Aires, yaratakaje igice c'ihaha ry'iburyo afise imyaka 21. Afise kandi ikibazo co mu matako kimutera ububabare buhera mu gice co hasi c'umugongo bukamanuka mu maguru. Mu 2014, yagiye ahagarika ibikorwa bimwe bimwe kubera ibibazo vyo mu mushishito."	https://www.bbc.com/gahuza/amakuru-57797327
religion	Tanzania: Perezida Magufuli yirukanye umukozi wa leta yatabuye Ikorowani	"Perezida John  Magufuli wa Tanzania amenyesha ko yirukanye burundu mu kazi umukozi wa leta yatabuye igitabo ceranda c'Ikorowani, maze akwiragiza isanamu ku mbuga hwaniro ariko arayitabura. Yatangaje iyo ngingo uno munsi mu gihe yari mu birori vyo kwugurura ibiro vy'akarere ka Kigamboni mu gisagara ca Dar es Salaam. Ati: ""Nyakwubahwa Jafo, hirya y'ejo niho numva, ko hari umuntu hariya i Kilosa yatabuye igitabo ceranda"". ""Ndagushimiye cane kubona warafashe ingingo yo kuba uramuhagarika, ariko jeho ndamwirukanye burundu. Mwandikire ikete ko yirukanywe burundu"". ""Atsinda urubanza canke atsindwa, uyo ntakiri umukozi wa leta, ntidushobora kubandanya dukorana n'abakozi b'ibijuju nk'abo muri ino leta"". Mu ndwi iheze, umushikiranganji ajejwe ubutegetsi bw'intara n'amakomine, Selemani Jafo, yategetse ko umukozi w'ibiro vy'akarere ka Kilosa mu ntara ya Morogoro, Daniel Elimringi, ahagarikwa, ku caha co gutabura igitabu c'idini rya Isilamu, Ikorowani. Jafo ati: ""Ni ukuri, iki kintu cakozwe n'umukozi nk'uyu nta ciza kizanira igihugu cacu kubera abanyagihugu bacu mu madini yose basanzwe babanye mu mahoro kandi bubahana mu butandukane"". Iyo ngingo ya Jafo yafashwe inyuma y'aho isanamu yerekana uyo mukozi wa leta mu gisata c'ubudandaji mu biro vy'akarere ka Kilosa ariko aratabagura ico gitabo, ikwiragijwe ku mbuga hwaniro zitandukanye. Ikinyamakuru Mtanzania co muri ico gihugu kimenyesha ko uyo mukozi yamaze kurengutswa muri sentare, kandi ko yankiwe kuburana yidegemvya. Ico kinyamakuru gitangaza ko urwo rubanza ruzosubira kwumvirizwa ku wa 20 z'uku kwa kabiri."	https://www.bbc.com/gahuza/amakuru-51464340
politics	Ukraine: Kyiv iriyamiriza ivyo yagirizwa na Russia ko igomba gutera ‘ibombe y’umwanda’	"Ukraine iriyamiriza ibivugwa n’Uburusiya ko Kyiv (umugwa mukuru wa Ukraine) ishobora gukoresha “ibombe y’umwanda”  - ibibombe bisanzwe bivangwa n’ubumara (matières radioactives). Perezida Volodymyr Zelensky avuga ko ibi vyerekana ko Uburusiya bwonyene bushobora kuba buriko butegura gukora igitero nk’iki. Incuti za Ukraine nazo nyene ziriyamiriza ibi bivugwa n’Uburusiya, mbere Amerika ikiyamiriza “icitwazo ico ari co cose cotuma ibintu biyangara”. Umushikiranganji wo kwivuna abansi w’Uburusiya Sergei Shoigu yavuze ivy’amabombe y’umwanda mu gihe yavugana na mugenziwe w’Ubwongereza Ben Wallace kuri terefone. Yavuze ko afise “amakenga ku gishobora kuba agasotoro ka Kyiv karimwo ikoreshwa ry’ibombe y’umwanda”. Ku wa Mungu, Shoigu yagiranye kandi ibiganiro n’abashikiranganji bo kwivuna abansi ba Amerika, Ubufaransa na Turukiya, abashikiriza impungenge za Moscou. Nta vyemezo yatanze bishigikira ivyo yagiriza Ukraine. Mu kwishura kuri ibi, Perezida Zelensky yagiriza Uburusiya ko ari bwo “ntandaro y’ibintu vyose vy’umwanda bishobora kuba muri ino ntambara”. Avuga ko Uburusiya buriko butera ubwoba isi bukoresheje “akaga k’inguvu z’ubumara” ku kigo ca nikleyeri ca Zaporizhzhia bwigaruriye. Anavuga kw’iterabwoba rya Moscou ryo kumena urugomero rukomeye rwo mu bumanuko bwa Ukraine. Kremlin (ibiro vy’umukuru w’igihugu c’Uburusiya) iriyamiriza ibi birego. Umukuru wa Ukraine kandi arashimangira ko “amakungu yofata ingingo zose zikomeye zishoboka”. Hagati aho, Wallace avuga ko yamiriye kure ibivugwa na Shoigu ko ""Ukraine iriko itegura imigambi ifashwe mu mugongo n’ibihugu vy’Uburengero, harimwo n’Ubwongereza, yo gutuma ibintu biyangara muri Ukraine”. Yagabishije kandi ko ibirego nk’ibi ""bitoba icitwazo co gukora ikintu cotuma ibintu vyunyuka”. Amajambo nk’ayo kandi niyo yavuzwe n’umunyamabanga wa Amerika ajejwe kwivuna abansi, Lloyd Austin, igihe yavugana na Shoigu ejo ku wa Mungu, mu kiganiro kigira kabiri nawe kuri terefone mu misi mike cane. Mw’itangazo rusangi, abashikiranganji bajejwe imigenderanire b’ibihugu vy’Ubufaransa, Ubwongereza na Amerika bavuze ko ibihugu vyabo “vyiyamirije amajambo y’ikinyoma ceruye ko Ukraine iriko itegura gukoresha ibombe y’umwanda ku butaka bwayo”, banavuga ko bazobandanya bafata mu mugongo Ukraine ""muri ino ntambara y’ubugome ya Perezida Putin"". Abihweza ibintu n’ibindi mu gisirikare bavuga ko ivyo Uburusiya bwagiriza Ukraine bije inyuma y’aho bugize imisi butsindwa ahatari hake, be no mu gihe ingabo za Ukraine zibandanya ibitero vyo kwivuna mu buseruko no mu bumanuko bw’igihugu. Mu rukurikirane rw’ubutumwa cacishije ku rubuga rwa Twitter, ikigo ca Amerika cigisha ivy’intambara, Institute for the Study of War (ISW), kivuga ko Shoigu ""asa n’uwariko arondera guhagarika canke kugabanya umurindi w’imfashanyo za gisirikare Uburengero buha Ukraine, hamwe kandi kumbure no kurondera ingene aca intege urunani rwa OTAN/NATO  mu kurutera ubwoba”. Hagati aho, ISW yongerako iti: ""Kremlin ntavyo irimwo vyo gutegura igitero ca vuba ca bombe y’umwanda. Ibivugwa na Shoigu bije gukomeza isekeza ry’akarimi Uburusiya bumazemwo igihe kirekire”. Mu bindi vyabaye ejo ku wa Mungu:"	https://www.bbc.com/gahuza/articles/cx8wpexr03ro
health	Abahitanywe na Covid-19 bamaze kurenga imiriyoni zitatu kw'isi	"Abantu bamaze guhitanwa na ca kiza karanda ca Covid-19 kw'isi barenze imiriyoni zitatu, nk'uko bivugwa n'ishure kaminuza Johns Hopkins rikurikiranira hagufi iki kiza. Ibi bimeze uku mu gihe umukuru w'ishami rya ONU rijejwe amagara y'abantu kw'isi, OMS/WHO, agabisha ko isi ""iriko yegereza igitigiri kitari bwabeho c'abandura"" gushika ubu. Ubuhindi - igihugu gihanzwe n'ubwoko bugira kabiri bwa coronavirus - catangaje ko abantu barenga 230.000 ari bo banduye ku musi w'ejo wa gatandatu wonyene. Hafi abantu imiriyoni 140 nibo bamaze kwandura uwu mugera kuva wadutse. Ku wa gatanu, Dr Tedros Adhanom Ghebreyesus arongoye OMS yagabishije ko ""ibitigiri vy'abandura n'abapfa bibandanya biduga ku rugero ruteye ubwoba"". Yongerako y'uko ""mu mezi abiri aheze, ibitigiri vy'abandura ku ndwi vyiyongereye hafi incuro zibiri kw'isi"". Ishure kaminuza Johns Hopkins rivuga ko Reta Zunze Ubumwe za Amerika, Ubuhindi na Brezil - ibihugu bifise abanduye benshi gusumba ibindi kw'isi - vyonyene biteranije ibitigiri vy'abamaze guhitanwa n'uwo mugera barenga umuriyoni. Itororokanirizo ry'amakuru AFP rivuga ko mu ndwi iheze, abantu bashika 12.000 kw'isi yose bahitanye n'iki kiza. Hagati aho, ibitigiri bitangwa n'ibihugu vyinshi kw'isi bishobora kuba atari vyo. Amadoze arenga imiriyoni 800 y'incanco za coronavirus aramaze guhabwa abantu mu bihugu 165 kw'isi yose. Hagati aho, Dr Tedros yabwiye abategetsi ba ONU ku wa gatanu ati: ""Ubusumbasumbane mu bijanye no kuronswa incanco nico kibazo nyamukuru muri kino gihe - kandi turiko turananirwa"". Ibihugu bimwe biramaze kuronka no gucandaga abanyagihugu bavyo batari bake. Ivyo bihugu bifise ibitigiri binini vy'abanyagihugu bavyo bamaze gucandagwa, aha harimwo nk'Ubwongereza na Israel, bifise agahengwe kuko ibitigiri vy'abandura vyagabanutse cane rwose. Abahinga bo kw'ishure kaminuza  Imperial College London bavuga ko isekeza ry'ugucandaga ririko riragabanya abandura, abapfa n'abinjizwa ibitaro. Muri iyi ndwi, umuganga akomeye w'umunya Israel yavuze  y'uko yemera ko Israel - aho abarenga igice c'abanyagihugu bose bamaze gucandagwa - iri mu gushika ku rugero rw'aho igihugu cose kizoba gikingiwe. Ibi rero biri uko mu gihe hari ibihugu vyinshi bikirindiriye kuronswa incanco za mbere. Ibi nivyo vyatumye OMS igabisha ko hari ubusumbasumbane mu kuronswa incanco, aho biboneka ko zitariko zitangwa ku rugero rumwe hagati y'ibihugu bitunze n'ibikenye. Dr Tedros avuga ko mu bihugu bitunze, ica kane (1/4) c'abanyagihugu bamaze gucandagwa, mu gihe mu bihugu bikenye ari umwe ku bantu amajana ane (1/400). OMS iriko ikorana n'umugambi mpuzamakungu covax, mu guhimiriza ko ibihugu bitunze vyosangiza incanco ibihugu bikenye. Gushika mu mpera z'unwo mwaka, covax itegekanya ko yoba imaze gutanga imiriyaridi zibiri z'amadoze kw'isi yose, gusa incanco zimwe zisaba ko umuntu aterwa doze zibiri. Abahinga kandi bafise impungenge ku kuntu izi ncanco ziriko ziratangwa ubu zidashobora kurwanya ubwoko bushasha bw'iyi ndwara bukwirakwira ku muvuduko udasanzwe. Hariko harakorwa ubushakashatsi kugira ngo incanco zisubirwemwo kugira zishobore kurwanya ubwoko bushasha bw'umugera. Prof. Adam Finn ari mu murwi w'Ubwongereza ujejwe incanco (JCVI), avuga ko yiteze ko incanco zigiye kugenda zita inguvu buke buke uko uwu mugera uzogenda uhinduka."	https://www.bbc.com/gahuza/amakuru-56791004
religion	Kardinari w'i Vatican Becciu mu rubanza rwo kunyonyeza miriyoni 412 z'ama dorari	"Umukardinari  w'ishengero Katorika yigeze kuba akorana hafi cane na Papa François agiye gucirirwa urubanza i Vaticano, yagirizwa gukoresha nabi amafaranga y'ishengero mu kamaramaza kahombesheje amafaranga menshi mu mugambi wo kugura inyubakwa i Londres/London. Kardinari Angelo Becciu, w'imyaka 73, niwe mwubahwa  akomeye cane mu barongoye Ekereziya Katorika  mu bihe vya none agiye imbere y'ubucamanza  kubera gukekwako ivyaha bijanye n'amafaranga. Yagirizwa gusohora amafaranga y'amanyaburaya, Euro, angana na miriyoni 350 (arenga miriyaridi 800 mu mafaranga y'Uburundi) y'ishengero mu mugambi utagenze neza  wo kugura inyubakwa  muri Chelsea watumye hatakara amafaranga menshi cane. Arahakana kuba hari icaha yakoze. Abandi bantu icenda bakurukiranwa muri urwo rubanza nabo bagirizwa ivvyaha birimwo kuronka amafaranga ku nguvu canke kw'iterabwoba, kunyuruza no gukoresha nabi ububasha bw'akazi. Kardinari Becciu yirukanywe mu kazi na Papa François mu kwezi kw'icenda igihe amakuru y'ugukoresha nabi amafaranga yaja ahabona. Amatohoza yamaze imyaka ibiri yerekanye ingene Vaticano yatakaje miriyoni z'ama euro, arimwo amashikanwa, inyuma yo kugura inyubakwa  yahora ari ububiko bwa Harrods kuri Sloane Square  Avenue muri Chelsea, mu 2014. Uwo mukardinari yahora  araba amashikanwa mu biro bijejwe amafaranga ya  Vaticano. Ivyaha akurikiranwako birimwo kurungika amafaranga mu rudandazwa rwari rurongowe n'abavukanyi biwe mu ntara y'amavukiro yabo muri Sardaigne. Urwo rubanza rwitezwe kumara amezi menshi. Intahe zibiri zizosasa muri iyi ndwi - ku bibazo  vy'ubuhinga - zishobora kwungururizwa mu kwezi kw'icumi. Abandi icenda bagirizwa barimwo: Abagirizwa bose barahakana kuba barakoze icaha. Hamwe bokwagirwa n'ivyaha, bashobora guhanishwa umunyororo canke ihadabu, canke vyompi. Abashikirizamanza bavuga ko umuranzi  akorera Londres, Gianluigi Torzi,  yanyonyeje Vaticano mu gukoresha amafaranga yayo mu kugura imitahe yo muri iyo nyubakwa yo muri Chelsea yari guca isubirwawo ngo ivemwo amazu y'agaciro yo kubamwo. Torzi avuga ko ibivugwa bishingiye ku kwumva ibintu ukutariko. Ubutariyano buriko buragerageza ngo burabe ko  Ubwongereza bumubarungikira. Mu kwezi kwa kane Papa yafashe ingingo ko aba kardinari n'abepiskopi bagirijwe ivyaha bashobora gukurikiranwa n'abacamanza basanzwe - aho gucirirwa imanza n'aba kardinari nk'uko vyahora. Umukuru mushasha ajejwe amafaranga muri Vaticano, Juan Antonio Guerrero, avuga ko Vaticano iriko irashiramwo inguvu zitari bwigere ziboneka kugira ikorere ku mugaragaro mu bijanye n'amafaranga. Ku wa 24 ukwezi kw'indwi, ku ncuro ya mbere Vaticano yashize ahabona ido n'ido ry'imitahe yayo: amazu 4.051 mu Butariyano n'izishika 1.120 i Londres, Paris, Geneve  na Lausane. Furera Guerreo yagize ati: ''Twamenyereye gukorera mw'ibanga, ariko twamenye ko mu vyerekeye ubutunzi, gukorera ku mugaragaro bidukingira kurusha gukorera nw'ibanga."""	https://www.bbc.com/gahuza/amakuru-57983780
sports	Ihiganwa rya mbere rya Basketball Africa League ryasibijwe muri Senegal kubera coronavirus	"Intango y'ihiganwa ku nshuro ya mbere rya Basketball Africa League (BAL) yasibijwe kubera ubwoba bw'ikiza ca coronavirus. Ihiganwa rya mbere rya BAL ryagomba gutangura ku murwa mukuru wa Senegal, Dakar, itariki 13 z'ukwa gatatu, kandi nta tariki nshasha yatanzwe. Iri higanwa rishasha ry'ababigize umwuga, ryavutse ku gufashanya hagati y'ishirahamwe mpuzamakungu rya basketball, International Basketball Federation, na NBA ryagomba kwitabirwa n'amakipe 12 yo muri Afrika. Umukuru wa BAL, Amadou Gallo Fall yagize ati: ""Twisunze impanuro za leta ya Senegal mu bijanye n'umwitwarariko utewe n'ugukwiragira kw'ikiza ca coronavirus, inkino zitanguza ihiganwa BAL zigijwe inyuma. ""Birambabaje kuba tudashoboye gutanguza iri higanwa ry'amateka nk'uko twari twabiteguye ariko turindiranye igishika ko BAL itangura ku tariki izoza hanyuma."" Abateguye ihiganwa bavuga ko umutekano w'abafana, abakinyi, amakipe hamwe n'abakozi ari kirumara cane kandi ko bazovyihweza neza imbere y'uko batangaza iyindi tariki mu minsi iri imbere. Gushika isaha 08:00 ku masaha mpuzamakungu ya GMT, hari hamaze kwemezwa abantu babiri banduye coronavirus muri Senegal. Inkino hirya no hino kw'isi zarahuye n'ibibazo kubera coronavirus, ariko BAL ibaye ihiganwa rya mbere rikomeye muri Afrika ryigijwe inyuma kubera iki kiza. Ahandi, ishirahamwe ry'umupira w'amaguru muri Tanzania, TFF, ryabujije abakinyi guhana amaboko imbere y'uko inkino zitangura. TFF ivuga ko iriko irakurikiza impanuro z'ubushikiranganji bujejwe amagara zo kwirinda guhana amaboko mu ntumbero yo kubuza iki kiza gukwiragira mu gihugu. Kuwa kabiri, haragaragaye amafoto yerekana umukuru w'igihugu ca Tanzania John Magufuli akozanyako ibirenge mu kuramukanya n'uwundi munyepolisi hako bohanye ibiganza. Ntawanduye coronavirus araboneka muri Tanzania gushika ubu, mu gihe abakekwa bose basanze atayo bafise nyuma yo gupimwa."	https://www.bbc.com/gahuza/imikino-51742734
sports	Qatar 2022 - Portugal: Ivya Cristiano Ronaldo  vyoba birangiriye aha?	"Na Chris Bevan BBC Sport ku kibuga Al Thumama Stadium, Doha Indoto za Cristiano Ronaldo zo gushobora gutsindira igikombe c’isi yose zirarangiye, kandi bisa n’uko ari ubutakigaruka – ariko none twovuga ko umwuga wiwe urangiye burundu? Aho ashiriwe ku rutonde rw’abasubirizi inyuma yo gushwana n’umumenyereza, urugendo rwa Ronaldo muri rino higanwa ntirwigeze ruboneka ko rwari guhava rurangira mu mahoro – ariko gusa amarira yagize inyuma y’’aho Portugal ikuriwe mw’ihiganwa yabaye incamake y’ingene ibintu bimeze ubu. Inyuma yo gutsindwa na Maroc bisigura ko uyu mukinyi w’imyaka 37 gushika ubu ata mudari w’intsinzi y’igikombe c’isi yose agiye yambaye – agashimwe konyene agiye ataronse – mu gihe ubu ari ishusho kw’isi yose ariko idafise umurwi n’umwe yovuga iti ‘aha ni muhira’, inyuma y’aho aviriye muri Manchester United mu buryo atari bwiza, hari mu kwezi guheze. Ico gihe abantu bari basanzwe bariko bibaza nimba yari gusubira gukinira umurwi wiwe, ubu naho, mu gihe abantu muri Portugal bakimukunda cane, hakaba hagiye gukurikira ibibazo kuri kazoza kiwe mu gihugu. Ronaldo yavuye muri Man U hasigaye igihe gito ngo ihiganwa ry’igikombe c’isi yose ritangure, ariko Qatar yatanguye neza kuri we. Igitsindo yinjije kuri penalty yateje impari mu rukino rwa mbere rwa Portugal mw’itsinda ryayo igihe ikina na Ghana cabaye ico “ubuhinga budasanzwe” ku bwa Fifa, kikaba camutumye yitwa umukinyi wa mbere yinjije mu mahiganwa atanu y’igikombe c’isi yose. Ariko kuva ico gihe ibintu vyaciye bitangura kugenda nabi, mbere akaba atashoboye no kwinjiza igitsindo na kimwe mu nkino zibiri zakurikiye atanguzwa mu kibuga, imbere y’uko acanamwo n’umumenyereza  Fernando Santos inyuma y’aho amusubirije mu rukino rwabahuje na Korea y’Epfo. Inyuma yo gushirwa ku ntebe y’abasubirizi mu rukino n’Ubuswisi mu gice c’umunani gishira ica nyuma – bukaba bwari bwo bwa mbere adatangujwe mu kibuga mu nkino zikomeye nk’izi kuva mu 2008 - umusore yamusubiriye Goncalo Ramos yateye bitatu wenyene, ubwo nyene Ronaldo aca yitwa igihangange co ku ntebe y’abasubirizi. Ni nako yakinishijwe mu rukino rwa nijoro na Maroc, n’aho yahawe hafi igice ca kabiri cose, kuva ku munota wa 51, aho nyene igihugu ciwe camaze kurya kimwe ku busa. Kuboneka mu kibuga vyonyene vyasiguye ko yari aciye uwundi muhigo  - urukino mpuzamakungu rwiwe rwa 196, aca anganya n’umusatirizi wa Koweit  Bader Al-Mutawa ku ruhande rw’abagabo – ariko nta kintu kinini yakoze ugereranije n’ivyo yagiye arakora mu myaka iheze. Ronaldo yari asanzwe yaraciye umuhigo ku bitsindo vyinshi mu nkino mpuzamakungu ku ruhande rw’abagabo, aho afise 118, ariko ntiyigeze aboneka ko yari gushobora kwiyongera iteka imbere ya Maroc yaboneka ko yari yariye amavubi. Ronaldo yashoboye gukora ku mupira incuro cumi gusa kandi vyamusavye ko akina gushika ku munota wa 91 kugira ngo ashobore gutera mw’igori, ariko ukaba wari umupira utari ufise inguvu nyinshi zo gutera ubwoba umunyegori wa Maroc, Yassine Bounou, azwi cane nka Bono. Mu gihe Ronaldo yagumye yerekana ishaka, arindiriye ko aronka umupira mwiza kugira ngo akure mu kabaregwa igihugu ciwe, ntiwigeze ushika. Igihe umupira wari utewe na Rafael Leao ku munota wa 97 ukamuca hejuru imbere y’uguterwa n’umutwe na Pepe akawutera inyuma, Ronaldo, ari muri ka gace ka mukorumbone, yakubise amavi hasi n’umwiheburo, yiremeka amaboko, icerekana ko yasa n’uwari abonye ko ivyiwe birangiye. Ifirimbi ya nyuma imaze kuvuga, yararamukanije na bamwe mu bakeba biwe, hanyuma aca ava mu kibuga ubudakebuka, aherekejwe n’uwufata amashusho (cameraman). Mu kanya isase, umufana yagerageje guca mu ryahumye abajejwe umutekano arondera ingene yomusaba kwifotoza i selfie nawe, ariko biranka. Ronaldo amaze kuzimangana mu kibuga yerekanywe ariko atera aja mu cumba c’iyambariro n’amarira, amosozi azokwibutsa ingene avuye mw’ihiganwa, hampande y’ugucanamwo n’umumenyereza wiwe. Inyuma y’aho, Santos yafashe nk’ibisanzwe uku gucanamwo kwiwe na Ronaldo, mu kuvuga ati: ""Si nibaza ko ivyashikiye Ronaldo hari ingaruka vyagize ku rukino, n’aho hari ababineguye. Twese turi hamwe. ""Nimba twovuga ko hari abantu babiri bababaye cane, ni Ronaldo na jewe nyene. Iki kiri mu bigize akazi ku mumenyereza n’umukinyi”. Bafise kuba bunze ubumwe, ariko Portugal iratashe – inyuma y’ibibazo vyinshi, aho abantu bibaza nimba koko umurwi w’iki gihugu hari ico woshikako utari kumwe n’iyi nyenyeri yawo. Ibihe biha ibindi kandi ni ibisanzwe ko imirwi ikomeye itsindwa mu nkino zikomeye, ariko, n’aho Santos yogenda canke akaguma ari umumenyereza, Ronaldo si umuntu agiye kwibagirwa vuba. Aracafise iteka mu gihugu ciwe inyuma y’ivyo yagikoreye mu gutsindira igikombe ca Bulaya mu 2016 (Euro 2016), igikombe ca mbere gikomeye mu nkino nkuru nkuru. Igitigiri c’abafana ba Portugal bari bambaye imipira yanditseko 'Ronaldo 7' hanze y’ikibuga Al Thumama Stadium ejo ku wa gatandatu kirerekana neza ko batibagira ibihe vyiza vya kahise kiwe n’aho ibiherutse kuba mu ndwi nkeya ziheze atari vyiza. Mushiki wa Ronaldo, Katia Aveiro, yaravugiye abatari bake abicishije mu butumwa bwuzuye umubabaro ku rubuga rwa Instagram inyuma yo gutsindwa na Maroc. Yatanguye ati: ""Igihe abuzukuru banje bazombaza ivyerekeye urugamba, iteka, icubahiro, akazi, ukwitanga, inzitizi, ububi bw’abantu buciye kw’ishari; ni bansaba kuvuga ivyerekeye ibikombe, ibitsindo, ubushimwe, inyandiko z’umurage utarigera uboneka, nzobabwira ivyerekeye musazanje, se wabo”. Arangiza avuga ati: ""Nzobabwira ivyerekeye ubwami yubatse, nzobabwira inguvu ziwe, ivyo yemeye n’ivyo yakoze, nzobabwira amateka yiwe, nzobabwira ko atigeze acika intege n’igihe baba bamaze kumwimbira icobo. Nzobereka firime [film], firime nyayo y’ubuzima bwa se wabo”. Ntituzi ingene iyo firime izorangira, ariko mu gihe vyoshika agakina ihiganwa ry’igikombe c’isi yose rigira gatandatu, vyoba ari ibintu bitangaje cane. Ico gihe, ni ukuvuga mw’ihiganwa rindi ry’igikombe c’isi yose, azoba afise imyaka 41, ariko nimba yipfuza irindi teka, aracafise amahirwe mw’ihiganwa ry’igikombe ca Bulaya kizoba mu 2024. Ikindi kibazo nyamukuru ni ukumenya ni uyuhe murwi asobora kuzoba akinira. Hari imirwi itari mike yipfuza kugura Ronaldo muri ka kanya k’igura n’igurishwa ry’abakinyi ko mu kwa mbere, harimwo Al-Nassr  wo muri Arabia Saoudite wamaze no kumwemerera agashahara gafadika mu ndwi iheze. Uburasirazuba bwo hagati si ahantu yaronderera na gato – ariko mu misi dushobora kuba ari yo tuzomubona."	https://www.bbc.com/gahuza/articles/c3g52jkjw0eo
business	Ndayishimiye: ‘Karashize ingani, abakozi ba Reta bitwe abatishoboye?’	"Umukuru w'igihugu c'Uburundi Evariste Ndayishimiye avuga ko ibibazo Uburundi bwagiye buracamwo vyatumye igihugu gisigara inyuma mu bisata bitandukanye. Akebura  abakozi gukura amaboko mu mpuzu kugira bagwize umwimbu. Mw'ijambo yaraye ashikirije Abarundi buca bahimbaza umusi mpuzamakungu wahariwe abakozi, Perezida Ndayishimiye ahamagarira Abarundi kwemanga ko basamaye hanyuma bafate ingingo yo gukura amaboko mu mpuzu. Mu gihe abakozi ba reta bari biteze ko umusi nk'uwu ari akaryo keza ko kwongerwa imishahara, Perezida Ndayishimiye avuga ko batokwitega ko bahava bongerwa agashirukabute mu gihe ""n'umwenda Reta yafashe mu myaka iheze kugira ihembe abakozi utararihwa"". Perezida Ndayishimiye avuga ko gushika ubu hari abakozi bironderera kwongerezwa impembo mu gihe ataco bariko bafasha reta kugira ironke uburyo bukwiye, bakagomba ko reta isaba imfashanyo kugira ngo ibahembe. Ati: ""Uno musi urasanga umukozi wa Reta ashaka agashirukabute gakirurutse ariko we nyene abona abanyonora ikigega ca reta akihorera canke akabakingira ikibaba. Mbere hari naho usanga ari we nyene ariko aranyonora agaca asaba impembo irengeye. ""Hari abandi bareka ibidandazwa vyari gutanga amakori bigaca ku ruhande ariko ukwezi kwahera agasaba impembo. None yibaza ko iyo mpembo ica iva hehe, ko hari aho nyene?"" Perezida Ndayishimiye ntiyumva ivyo gusaba imfashanyo, kuko kubw'iwe, abakeneye imfashanyo ni abatishoboye. Ahamagarira  abarundi gutahura ko ivyo bagiye baracamwo  vyatumye basamara. Ati: ""None ko umuntu wo gufashwa ari uwutishoboye, koko karashize ingani, abakozi ba Reta bitwe abatishoboye?  Jewe si uko ndavyumva; sindanavyemera; ni co gituma bintera isoni gusega"". Perezida Ndayishimiye abona ko uwutakoze atari akwiye guhembwa ukwezi guheze kuko ku bw'iwe, ""ni we ngumba y'ukuri kuko imana yamuhaye ubwenge n'inkomezi hanyuma abipfisha ubusa"". Avuga ko muri kino gihe igihugu kirangwamwo amahoro, agasaba Abarundi guhaguruka bakiyishura ivyo bataye, bakarangura imigambi yo kwiteza imbere. Ati: ""Twarabuze vyinshi, twarataye umwanya mwinshi kubera ububegito bwa benshi muri twebwe bwatumye tubura amahoro. ""Muri uwo mwanya twataye, ibikorwa bitakozwe ni vyinshi kandi biraturindiriye. ""Kurima, tukworora kijambere ntavyo twitaho; twarira ikija mu nda gusa, umusesekara ntiwotubajije, tukitwaza imyibutsa yataye igihe ngo ivy'ejo biraba ab'ejo. ""Guhingura itunga kama uwo wari umugani kuko biteba kwimbuka ... gutunganya aho abamukerarugendo ... vyari umugani."" ""Ivyo vyose vyari akazi koduha itunga dukeneye kandi n'ubu karacaturindiriye"".Atera akamo abarundi ko bova hasi bagakora kugira ngo bahamvye ibindi bihugu kuko vyovyo vyamaze kugera kure. Ati: ""Abandi barakamaze. Barubatse amabarabara, barubaka amashure, barubaka ingomero z'umuyagankuba, barubaka ivyo ba mukerarugendo bakenera, barubaka ibikoresho vy'ubuhinga ngurukanabumenyi, barubatse amahinguriro, ubu ntaco basigaje. ""Twebwe, ivyo vyose biracaturindiriye, dukure amaboko mu mpuzu dukore""."	https://www.bbc.com/gahuza/amakuru-56958068
business	Burundi: Inyuma y'indwi imwe ibitungwa bizosubira kubagwa	"Ubushikiranganji bw'intwaro yo hagati mu gihugu n'umutekano bumenyesha ko ibitungwa bigiye gusubira kubagwa kuva ku musi wa gatatu w'indwi iza. Ivyo vyashikirijwe n'umunyamabanga ntayegayezwa Martin Niteretse mu nama yagiranye n'abarongoye intara, abarongoye uturere mu gipolisi hamwe n'abajejwe uburimyi n'ubworozi mu ntara. Ingingo yo guhagarika kubaga ibitungwa yari yafashwe kubera iyaduka ry'ingwara y'inyonko yo mu kiyaya ca Rift (Fièvre de la vallée du Rift) Kugira ivyo bishoboke ngo ibitungwa vyo kubagwa bitegerezwa kwegeranirizwa hamwe. Agira ati:""Abayangayanga  bakeneye kuzobaga mubatunganirize aho begeraniriza ibitungwa bashaka kuzobaga mu ndwi iza. ""Nta nka izobagwa itavuye aho muri ico kibanza. Kuko ntayizova mu muhana ica ija kubagwa ubwo nyene."" Ivyo bitungwa kugira bije kubagwa, bitegerezwa kumara imisi indwi biri mu kibanza categekanijwe mu makomine yose, bigenzurwa ko bitagwaye. Martin Niteretse kandi avuga ko ata nyama izova mw'ikomine zija mu yindi. Nta n'inka zirekuriwe kuvanwa mu ntara zija mu yindi, kiretse ngo izijanywe kubagirwa mu gisagara c'ubutunzi ca Bujumbura. Ariko ngo nko mu ntara zitagira inka nyinshi, abayangayanga baho barashobora kuja kuzigura ahandi, ariko abategetsi b'aho baziguze bategerezwa kubaha urupapuro ruziherekeza. Kandi ico gihe zizoca ziherekezwa n'igipolisi kugira ntihagire izururukira mu nzira canke izuririra mu nzira  zitagenzuwe neza. Icipfuzo ngo n'uko mu ndwi iza hatangura kubagwa inka, hamwe n'impene n'intamaba 'bishobotse'. Abadandaza basabwe kandi kudaca bikika mu kiza ngo baduze ibiciro. Ku bijanye n'urucanco, Martin Niteretse yabasavye kuja gutegura abajejwe ako kazi kugira incanco zishitse bace baja ku kivi. Haraheze amezi arenga abiri hatanzwe itegeko ko kizira kikaziririza kubaga inka, impene n'intama, mu ntumbero yo gukumira inyono yo mu kiyaya ca Rift."	https://www.bbc.com/gahuza/articles/c975ejp1g1jo
entertainment	Akaririmbo k'uyu mu Somaliakazi karakunzwe cane ku mbuga...	Urashobora kuba umaze kwumva akaririmbo kakunzwe cane ku mbuga k'uyu mu Somaliakazi. Aha ariganira BBC ingene vyagenze.	https://www.bbc.com/gahuza/59436729
business	Burundi: OLUCOME iriyamiriza ingingo yo kwugara ibiryo vy'abavunjayi (bureau de change)	"Umukuru w'ishirahamwe ryishinze kurwanya igiturire n'isesagurwa ry'itunga ry'igihugu, OLUCOME, aranegura ingingo y'Ibanki Nkuru y'u Burundi yo kwugara amazu adandaza amafaranga  mvamakungu. Mw'itangazo yasohoye kuri uyu wa kabiri, Gabriel Rufyiri arongoye Olucome avuga ko iyo ngingo itazotorera umuti ikibazo c'ikena ry'amafaranga mvamakungu cibonekeza mu gihugu. Ku wa 07 z'uku kwa kabiri, Ibanki Nkuru y'Uburundi, BRB, yarafashe ingingo yo kwaka impusha amashirahamwe yose acuruza amafaranga mvamakungu mu Burundi. Iyagiriza ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyagize ingaruka mbi ku butunzi bw'igihugu, nk'uko BRB ibivuga. Mw'iryo tangazo, Bwana Rufyiri avuga ati: ""Iyo ata mafaranga y'agaciro ahari, ingingo nk'iyo siyo iza gukemura ikibazo kuko ibiciro vy'amafaranga y'agaciro bivana n'ingene aboneka kw'isoko ryayo"". Yibutsa ko iryo kena ry'amafaranga y'agaciro rituma ibidandazwa bimwe bimwe mu gihugu bikena kubera hakenerwa ayo mafaranga kugira ngo hagurwe ibikoresho nkenerwa mu guhingura ivyo bidandazwa. Atanga akarorero k'isima, amafanta, ibiyeri n'ibindi, avuga ko ""iyo bibonetse usanga bigurishwa ku biciro vy'umurengera"". Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyarahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena. Leta y'u Burundi yagiye ifata ingingo mu ntumbero yo kugenzura ko urudandazwa rw'amafaranga mvamakungu, ariko cagumye ari ikibazo ngorabahizi, arico catumyeIbanki Nkuru y'igihugu yugara amashirahamwe yose adandaza ayo mafaranga. Olucome isaba leta kuvyura imigenderanire n'ibihugu bitanga imfashanyo, kwongereza ibidandazwa bishorwa hanze, guhimiriza abarwizatunga b'banyamahanga kuzana imitahe yabo mu gihugu, kunagura igisata c'ingenzi, ivyo vyose kugira ngo amafaranga mvamakungu yinjire mu Burundi."	https://www.bbc.com/gahuza/51460922
business	Inama ya G7 yemeje integuro yo gusohora amafaranga kugira ihangane na China	"Abategetsi b'ibihugu bitunze kurusha ibindi kw'isi bihurikiye mu citwa G7 bemeje integuro yo gufasha ibihugu bikenye n'ibiri mu nzira y'amajambere mu bikorwa vy'iterambere, ni mu ntumbero yo guhangana n'Ubushinwa. Perezida Joe Biden wa Reta Zunze Ubumwe za Amerika avuga ko ashaka ko umugambi wo gufasha ibihugu bikenye ushigikiwe na Amerika, wiswe Build Back Better World (B3W), uba uwo ku rwego rwo hejuru ugasubirira umugambi nk'uwo w'Ubushinwa. Umugambi w'Ubushinwa uzwi nka Belt and Road Initiative (BRI), uramaze gufasha ibihugu bitari bike mu kubironsa amagari ya moshi, kwubaka amabarabara n'ibivuko. Ariko ni umugambi unegurwa cane, uvugwa ko winjije ibihugu mu madeni y'umurengera. Mw'itangazo basohoye inyuma y'inama yariko ibera mu karere ka Cornwall mu Bwongereza, abategetsi ba G7 bavuga ko bazoshira imbere ubucuti bushingiye ku ""kwubahiriza indangagaciro, bwo ku rwego rwo hejuru hamwe no gukorera mu muco"". Hagati aho, ntibatomora iyo amafaranga azova mu gushira mu ngiro uwu mugambi. Umushikiranganji wa mbere w'Ubudagi Angela Merkel avuga ko batari bwagere ku gihe co gusohora amafaranga. Amerika iranegura cane Ubushinwa ku nteguro yabwo y'ugukomeza igifatwa nk'imigenderanire ""ishingiye ku madeni"". Abategetsi ba G7, umurwi w'ibihugu indwi bitunze kurusha ibindi kw'isi bivuga ko bishira imbere intwaro rusangi, bavuga kandi ko biyemeje gushiraho iyindi nteguro y'ingingo zo kurwanya ibindi biza bishobora kwiyadukiza muri kazoza. Muri izi ngingo harimwo kugabanya ikiringo co gukora no kwemeza incanco n'imiti yo kurwanya Covid-19 kikaja musi y'imisi ijana. Kuri uyu wa Mungu niho bategekanya gutangaza iyi nteguro, hampande y'itangazo rirangiza iyi nama barimwo. Umushikiranganji wa mbere w'Ubwongereza Boris Johnson niwe arongoye iyi nama y'imisi itatu iriko ibera mu karere ka Carbis Bay. Ni ibiki ibihugu vy'uburengero bw'isi vyoba bimaze gukorera Ubushinwa gushika ubu ? Mu ntango z'uno mwaka, Amerika, Ishirahamwe ry'Ubumwe bwa Bulaya, Ubwongereza hamwe na Canada vyafatiye ibihano Ubushinwa. Ibi bihano vyafatiwe abategetsi bo hejuru mu ntara ya Xinjiang bagirizwa ihonyanga ry'agateka ka zina muntu bakorera aba Islam  bo mu bwoko bw'aba Uyghur, muri vyo hakaba harimwo ukubuza ingendo muri ivyo bihugu hamwe no gufata amatungo yabo. Abantu barenga umuriyoni bo  mu bwoko bw'aba Uyghur z'izindi nkehwa nibo bazwi ko bapfungiwe mu makambi ari muyi iyo ntara yo mu buraruko bushira uburengero bw'Ubushinwa. Reta y'Ubushinwa yagirizwa gutera ubugumba abagore b'aba Uyghur no gusambura imiryango, mu gutandukanya abana n'abavyeyi babo. Itohoza ryakozwe na BBC ryashizwe ahabona mu kwa kabiri ririmwo amakuru yemeza ivyaha vyo gufata ku nguvu, ihohotera rishingiye ku gitsina hamwe n'iyicarubozo bikorerwa abapfungiwe muri ayo makambi. Ubushinwa bwaciye bwihora mu gufatira ibihano abategetsi b'aba nya Burayi."	https://www.bbc.com/gahuza/amakuru-57458451
sports	CAN 1996: Intsinzi ya South Afrika n'uruhara yagize mu mpinduka z'inyuma ya apartheid	"Ihiganwa ry'igikombe ca Afrika ryo mu 1996 ntiryari ryitezwe kubera muri Afrika y'Epfo. Kenya nico gihugu cari catowe ko cari kuritegura, ariko hasigaye amezi 14 yarakuyemwo akarenge, ivuga ko vyari kuyisaba uburyo busumba incuro zitandatu ubwari bwitezwe. Niho mu kwa cumi na rimwe 1994, ishirahamwe rya Afrika rijejwe umupira w'amaguru (CAF) ryaca rirondera ahandi iri higanwa ryari kubera. Mu ntango z'uwo mwaka, mu kwa kane, Nelson Mandela yari yatowe nk'umukuru w'igihugu mu matora ya mbere ya demokarasi muri kahise ka Afrika y'Epfo. Niho umurwi nserukiragihugu wari ucemererwa kwinjira mu mahiganwa mpuzamakungu, usubijwe mu rwego mpuzamashirahamwe y'umupira w'amaguru kw'isi, FIFA, inyuma y'aho hashingiwe ishirahamwe rishasha ry'umupira w'amaguru (FA) ry'ico gihugu rihurikiyemwo amoko atandukanye mu 1991, igihe bwa butegetsi mvanguramoko bwa apartheid bwari butanguye gusenyuka. Afrika y'Epfo niyo yatowe ngo itunganye iri higanwa. Ariko nta muntu yari yiteze ko bari kubishobora. Mu vy'ukuri, ibintu ntivyagenze neza mu ntango inyuma y'aho basubirijwe mu mahiganwa mpuzamakungu mu 1991 gushika n'aho umunyamabanga mukuru wa FA Solomon Morewa yihaye iryosozi. Iri higanwa ry'igikombe ca Afrika (CAN/AFCON) ryagiye kuba ikindi kintu. Ivyabaye mu myaka ya 1990 bigahindura ibintu, maze bigasambura ubutegetsi bw'abazungu muri Afrika y'Epfo bwari bumaze ibinjana birenga bitatu, navyo vyarahinduye urwego rw'umupira w'amaguru wariko urakomera mu buryo budasubira inyuma. Hari ikintu kidasanzwe cari giherutse kuba muri ico gihugu, iki naco ni ugutsindira igikombe c'isi yose mu rukino rwa Rugby (Rugby World Cup) mu buryo butangaje mu 1995. Ariko, nk'uko bivugwa n'abaserukiye iki gihugu cari kivutse bushasha mu kwinjira mu ntwaro rusangi mu nkino za CAN 1996 catsindiye, iyi ntsinzi yagize ingaruka zikomeye gusumba. Cameroun niyo yahuye ubwa mbere na Afrika y'Epfo. Ku wa 13 Nzero/Mutarama, imirwi nserukirabihugu yavyo yaratanye mu mitwe ku kibuga Soccer City, hanze gato y'igisagara ca Soweto, hamwe habera ya myiyerekano y'ibihumbi n'ibihumbi vy'abanyeshure biyamiriza intwaro y'inkehwa z'abazungu, aho abaharurwa mu majana bagandaguwe n'igipolisi cariko kirwanya iyi myiyerekano, imyaka 20 yari iheze. Neil Tovey yari afise imyaka 33.  Uyu mukinyi w'inyuma yakinira umurwi wo muri ico gihugu Kaizer Chiefs, yatanguye gukina ku rwego mpuzamakungu mu kw'indwi 1992, inyuma y'isabukuru yiwe y'imyaka 30 y'amavuka. Uru ni rwo rwabaye urukino rwiwe rwa mbere mu murwi nserukiragihugu uhuriyemwo koko amoko menshi - rwawuhuje kandi na Cameroun ruza kurangira bayitsinze 1-0. Tovey yabwiye BBC ati: ""Imbere y'iri higanwa, iyo ubaza abagize umurwi mbere na jewe nimba twari gushobora kuritsindira, sinzi nimba twari kwishura ko twari kubishobora"". ""Baba abafana, baba twebwe abakinyi, nta na bamwe bari bamenyereye amahiganwa mpuzamakungu y'umupira w'amaguru. Ariko uko ihiganwa ryagiye ritera imbere, niko igihugu cagiye gikomera"". Umusi umwe imbere y'uko urukino rwa mbere rutangura, Perezida Mandela, kw'izina kama ryiwe nka Madiba, yaragendeye ubwa mbere uyu murwi mu ngendo zitari nke yagize muri uyu murwi. Lucas Radebe, ico gihe yakinira Leeds United, ni uwundi mukinyi yari mu murwi nserukiragihugu wa Afrika y'Epfo. Ku bwiwe, kubonana na Mandela casa n'uko coba ari igikorwa c'Imana. Ati: ""Igihe twari tugikura, ntitwigeze tumenya ngo yasa gute"". ""Twari dufise isanamu yiwe ya kera yamwerekana akiri muto, ariko igihe aza kuturaba aho twari turi mw'ikambi, aha niho twabonye  ""Madiba Magic"". Yari afise igihagararo kidasanzwe. Twarabuze ico tuvuga"". ""Uwo musi, n'iyo tugahura na Brésil twari kuyikubita. Uko rero niko twatewe intege. Umuzo wiwe wadushikanye ku rugero rwo hejuru cane, aho urukino rwose twakina, twabona ko turiko dukinira Madiba na Afrika y'Epfo"". 'Madiba Magic' cari iciyumviro cari mu mitwe y'abantu ko Mandela yatera imigisha ku mirwi y'umupira w'amaguru. Ni iciyumviro cavutse ku wa 10 Rusama/Gicurasi 1994 - umusi Mandela yimikwa - ico gihe Afrika y'Epfo ikaba yatsinze Zambia ku ncuro ya mbere, umukuru w'igihugu mushasha ari ho ari. Vyasa n'uko iki ciyumviro cariko kirakora kandi. Cameroun yatsinzwe 3-0, iki kikaba cabaye ikimenyetso c'ivyari bigiye gukurikira. Umukinyi Phil Masinga wa Leeds niwe yateye ica mbere amaze amasaha 24 gusa avuye mu Bwongereza. Nk'uko bivugwa na Shaun Bartlett yahoze ari umusatirizi wa Charlton, igihe Afrika y'Epfo ifata ikibanza ca mbere mu murwi yarimwo maze ikinjira mu gice ca kane gishira ica nyuma, umurwi waciye umenyekana kw'izina rya Madiba's Boys (Abahungu ba Madiba). Ati: ""Gushika n'ubu, kuvuga gusa izina ry'igihangange Mandela nca numva merereje. Igihe cose twabonanye na we, agukoze mu miwe gusa, wamengo hari ikintu aguhaye. ""Ikintu kibi conyene gusa ni uko wategerezwa kuvyuka isaha cumi n'igice mu gatondo, kubera ni vyo bihe yari akirimwo vyo kuva igihe yinjira ibohero. Yavyuka mu gaturuturu agatembera. Rero twategerezwa kuvyuka kugira tubonane na we isaha cumi n'imwe z'agatondo"". Ariko Afrika ntiyatsindiye iri higanwa rya Afrika ku kigumbagumba gusa, canke kumbure kubera yari ifise izindi nguvu ikuye ku yindi si. Umupira bari bawuzi, kandi bari bafise umumenyereza mwiza Clive Barker. Tovey, umukinyi yinjirije igihugu ciwe ibitsindo vyinshi gusumba abandi mu nkino 29, avuga ati: ""Yarabonye ubuhinga muri buri mukinyi wese aca arabukorerako mu kubagira abakinyi bakomeye abagira ico babaye"". Imbere y'uko baja mw'ihiganwa, bari bamaze gukina inkino 13 badatsindwa, muri zo harimwo zibiri banganije n'Ubudagi hamwe na Argentina. Iciyongereye kuri izi nguvu, ni ubuhinga bw'abakinyi Radebe na Phil Masinga bakuye i Bulaya mu murwi wa Leeds, co kimwe n'umusatirizi wa Wolves, Mark Williams. Hariho kandi n'umukinyi w'inyuma Mark Fish yariko arakurikiranirwa hagufi na Manchester United, akaba muri uwo mwaka nyene yategerezwa kuja gukinira Lazio, imbere y'uko yijira muri Bolton mu 1997. Inyuma y'intsinzi idasanzwe y'umurwi wa rugby mu mwaka w'imbere y'aho, itsinzi y'umurwi wari ugizwe ahanini n'abazungu yashize hamwe igihugu, bari baronse ikindi bagenderako. Tovey ati: ""Iyi yari imwe mu ntego twavuga"". ""Twari tuzi ko dufise kandi uruhara mu gusubiza hamwe igihugu, kandi Madiba yari azi ko mu gihe twari kuvyifatamwo neza vyari gutuma ubumwe butsimbatara mu gihugu. ""Umunezero waranze intsinzi y'umurwi wa rugby wari 10% gusa w'uwari kubaho mu gihe twari kuramuka natwe dutahukanye intsinzi"". Itsinzi itangaje yagize kuri Algeria mu kuyitsinda 2-1 mu gice ca kane gishira ica nyuma, ivuye ku gitsindo ca John 'Shoes' Moshoeu ku munota wa 86, yatumye yinjira mu gice ca kabiri gishira ica nyuma aho yahura na Ghana. Iki gihugu nico cahabwa amahirwe, nk'umurwi wa mbere wa Afrika, umurwi umwe rudende utigeze utsindwa na rimwe muri iryo higanwa. Umurwi wa Ghana wari ukomeye cane kuko wari wishimiye umukinyi w'inyuma wa Bayern Munich Samuel Kuffour, umukinyi wo hagati wa Torino Abedi Pele - se wa Andre na Jordan Ayew - hamwe n'uwundi musatirizi wa Leeds yariko araduga cane Tony Yeboah. Ariko aba banya Ghana batashe zirayoye muri uru rukino bakubiswe 3-0. Tovey ati: ""Urukino rwa Ghana ni rumwe mu nkino zacu zari zikomeye gushika ubwo"". ""Harabaye uguhangana bikomeye hagati ya Lucas na Yeboah. Hose mu kibuga, umupira wari rwacu"". Amakuru y'intsinzi muri uru rukino yaravuzwe cane mu binymakauru bukeye. Ikinyamakuru Business Day canditse kiti: ""Igihe Afrika y'Epfo ikubitiye Ghana, uturere twari twiganjemwo abazungu twaritabiriye umupira w'amaguru ku rugero rutari bwigere rubaho mu myaka 20 yose mu gihe c'amahiganwa yaba ay'igihugu canke aya Afrika"". Buca haba urukino rwa nyuma, umutwe w'inkuru nyamukuru y'ikinyamakuru gikuru Beeld casohoka buri musi mu rurimi rw'iki afrikaans yari yanditswe mu kizulu ngo: 'Yebo Bafana Bafana!' (Yeah, The Boys! twogereranya mu kirundi tuti ""Komera mwa bahungu mwe!"") Bategerezwa guhura na Tunisia. Isinzi ry'abantu bangana na 80.000, harimwo Perezida Mandela, umwami w'abaZulu Goodwill Zwelithini hamwe n'uwahoze ari umukinyi rurangiranwa wa Brésil Pele, bari bakubise harazima mu kibuga ca Soccer City, amasaha atatu imbere y'uko urukino rutangura. Mandela yari yambaye agapira kanditseko inomero 9 yambarwa na Neil Tovey, mu gihe abafana benshi bari biyanditse ku bikiriza vyabo mu marangi atandukanye ubutumwa bwavuga ngo 'Make Madiba Magic'. Mu gice ca mbere c'urukino, uretse umupira watewe mw'igori na Bartlett ariko umunyegori wa Tunisia akawukurayo, umupira ntiwigeze urenga hagati mu kibuga. Ariko, mu vyaboneka ko bananiranywe, hagati mu gice ca kabiri, Williams yari yasubiriye Masinga yerekanye ubudasa. Uyu musatirizi yinjie ibitsindo bibiri mu minota ibiri nyene - ica mbere cari ic'umutwe, ica kabiri kiva mu mupira ukomeye yateresheje ibamfu - maze aha Afrika y'Epfo intsinzi idasanzwe. Ivyakurikiye wabaye umunezero utagira urugero. Radebe ati: ""Ndacavyibuka neza nk'uko umengo ni ivyabaye nijoro. Mu gihugu cose nta muntu yakoza ukuguru hasi. ""Ico wumva yari Soweto. Nta bantu wumva biruka, kiretse abafana hanze y'ikibuga barira, baboroga. ""Igihe twariko tuva mu kibuga, twabona abantu bikubita hasi. Bamwe bari bafise ikirato, abandi nabo bafise ifi ikanura (mu kwigina 'Shoes' Moshoeu na Mark Fish). ""Vyari ibintu koko bigoye kwumva. Nibaza ko ryabaye iteka ku gihugu cose"". Mw'ijambo yavuze imbere y'uko apfa mu 2015 ku myaka 49 ihitanywe na kanseri yo mu mushishito, Moshoeu yibutse ingene yaturitse akarira igihe umufana w'umuzungu amusavye ko yomuterera igikumu (autograph). Afrika y'Epfo yari ikiri mu bibazo bikomeye cane, inkino zonyene ntizishobora gutorera umuti ibibazo vyose. Ariko Mandela yarizeye ubushobozi bwazo. Ati: ""Inkino zirafise ubushobozi bwo guhindura isi. Zifise inguvu zo kwigisha. Zifise ubushobozi bwo gushira hamwe abantu gusumba uko ibindi vyose vyobikora. ""Inkino zirafise ubushobozi bwo kuzana icizere ahahoze harangwa umwiheburo. Zisumvya inguvu reta mu gusambura imitego ishingiye ku moko"". Radebe yabonye impinduka mu kanya isase. Ati: ""Kwumva abazungu bavuga ngo 'uri incungu yanje, ni wewe gusa nibonamwo' vyantumye nkorora amosozi kuko nibuka ivyo twari duhitiyemwo muri iyo myaka yose. Iyi yari yo Afrika y'Epfo nshasha"". ""Ubwenge bwacu bwarugurutse. Amaso yacu yariko abona ibintu birengeye ivyo twari tumaze imyaka n'imyaka tubona. Vyari koko ibintu biteye igomwe. Kubera gusa umupira w'amaguru"". Tovey avuga ko uwu munezero wabandanije gushika ku rugero rurengeye iyi misi yakurikiye yo kwigina intsinzi. ""Kuva ubwo abazungu benshi baciye batangura kuja barinjira mu bibuga kurorera inkino z'imirwi ikomakomeye na mpuzamakungu. Abantu b'ingeri zose babandanije badufata mu mugongo uko bukeye uko bwije. ""Ivyo twakoreye igihugu vyabaye ibintu bidasanzwe. Abanyagihugu 10% canke 12% bakunda rugby, ariko umupira w'amaguru wakundwa ku rugero rwa 95%. Eka n'abazungu kuva ico gihe baciye bamenya Bafana Bafana. ""Ariko uku si ugukengera ivyo abakinyi ba rugby bakoreye igihugu. Ni bo babaye aba mbere kubikora mu 1995, kandi bakoze ibikorwa vyinsha cane bidasanzwe"". Iragi umupira w'amaguru wasize ni ingene Afrika y'Epfo yashoboye kuronka itike yo kuja mw'ihiganwa ry'igikombe c'umupira w'amaguru c'isi incuro zibiri yikurikiranya. Mu mahiganwa abiri yakurikiye y'igikombe ca Afrika, Afrika y'Epfo yatahukanye ikibanza ca kabiri n'ica gatatu. Mu bajejwe gufata ingingo, uwari arongoye FIFA ico gihe Joao Havelange yari yemereye Afrika ko ari yo yari gutegura ihiganwa ry'igikombe c'isi mu 2006. Impera n'imperuka vyahavuye biba mu 2010 muri Afrika y'Epfo. Nayo ku vyerekeye Tovey, Radebe na Bartlett - bazokwama baboneka  nk'intwari ku banyagihugu b'igihugu cabo. Tovey yarahawe agashimwe na Mandela. Avuga ati: ""Nk'umukinyi, ukora ivyo utegerezwa gukora. Ariko inyuma y'imyaka 26 ngeze kuri iyi ntambwe, uwu mwanya namaranye nawe wari udasanzwe, udasanzwe na gato"". ""Amasanamu yiwe mu kabare kanje. Ni ikintu kidashobora kwibagirwa muri kahise k'igihugu. ""Ntitwari gupfa dushitse aho twashitse iyo atava mw'ibohero ngo adusubize ku rubuga mpuzamakungu rw'umupira"". Kubwa Radebe, iragi riza mu mutwe ningoga ni ihadabu yatangishijwe na muri Leeds. Ati:  ""Inyuma ya finale, umumenyereza wa Leeds Howard (Wilkinson) yarampamagaye ambwira ati 'nkeneye kukubona muri irya ndege'. Nshitse i Yorkshire, mu mbeho izura inzara yo mu gihe kibi c'ubukonje. Oh, Mana yanje"". ""Twategerezwa kuva twashitse bukeye. Naciwe ihadabu y'umushahara w'indwi yose kubera nashitse harenzeko umusi umwe. Maze gushika muri Leeds nkabona ku mboneshakure imodoka itugaye iriko irazunguruka n'igikombe, mvugishije ukuri narababaye cane"". ""Abakinyi bagiye ku kibuga ca Sun City bari kumwe n'abagore babo hamwe n'abakunzi babo, nanje ndiko ndakina muri Leeds mu mbeho y'ubugesera yo mu kwa kabiri izura inzara, ntivyanyoroheye. ""Nari ndindiriye ko ici rishika kugira ngo ihiganwa riheze nanje nshobore kuja muhira nkigina intsinzi"". Hagati aho, intsinzi yaronse mw'ihiganwa ry'igikombe ca Afrika si yo yabaye iya nyuma yamushize hamwe na Mandela. 'Madiba' yari mu batumire ku bugeni bwiwe. Ati: ""Nta muntu n'umwe twigeze tubwira ko yari kuza. Jewe gusa n'umugore wanje ni twe twari tubizi. Nibaza ko nari mfise umunezero gusumba uwo nagize igihe mbwira umugore wanje ko twokwubaka"". ""Umugore yashitse isaha icenda, ariko Mandela we yari yashitse isaha umunani n'iminota 45 kuko atashaka ko abashitsi bitaho we aho kwitaho umugore wanje. Uyo ni we mugabo, umugabo yama akora ibintu vyose mu bushingatahe, ibi ni vyo bintu bikeya nshobora kugumana mu buzima bwanje. ""Aha nta nkeka ko ndamufise mu mafoto. Ntushobora kubwira abantu ngo yaraje ku bugeni bwawe hanyuma ngo ubure ivyemezo""."	https://www.bbc.com/gahuza/imikino-60256023
sports	Diego Maradona: Rurangiranwa mu mupira w'amaguru apfuye ku myaka 60	"Rurangiranwa mu mupira w'amaguru Diego Maradona yaryamiye ukuboko kw'abagabo ku myaka 60. Uyu yahoze ari rutahizamu wo hagati wa Argentine akanaba umumenyereza, yarabazwe ubwonko kandi bigenda neza, igihe yagira ikibumbe c'amaraso mu bwonko mu ntango za kuno kwezi kwa cumi na rimwe. Vyaciye bitangazwa ko azovurwa ku kibazo yari afise co kwihebera inzoga. Maradona yari umwe mu bakinyi bakomeye isi imaze kubona, akaba yarabaye kapitene wa Argentine igihe yatwara igikombe co mu 1986, akina ku buryo buteye igomwe kandi bucibukwa n'ubu. Mu rwandiko rwashizwe ku mbuga hwaniro, ishirahamwe ry'umupira w'amaguru muri Argentine ryavuze ko ""tubabajwe cane n'urupfu rwa rurangiranwa wacu"", ryongerako riti: ""Uzokwama mu mitima yacu."" Maradona yakiniye Barcelona na Napoli mu gukinira amakipe kwiwe, atwara ibikombe vya Serie A mu Butariyano. Yinjije ibitsindo 34 mu nkino 91 za Argentine, ayiserukira mi bikombe vy'isi bine. Maradona yashikanye igihugu ciwe mu rukino rwa nyuma mu gikombe c'isi co mu Butaliyano mu 1990, igihe batsindwa n'Ubudage bw'Uburengero, imbere y'uko asubira kuba kapitene mu gikombe c'isi muri Leta Zunze Ubumwe za Amerika mu 1994, ariko aza gusubizwa muhira kubera gufata imiti yongera inguvu. Mu muce wa kabiri w'ugukina kwiwe, Maradona vyaramugoye kwihanganira ikiyovyabwenge ca cocaine aranahagarikwa gukina amezi 15 nyuma yo gusanganwa mu maraso ico kiyovyabwenge mu 1991. Yagiye mu bukukuruke mu mupira w'amaguru mu 1997, ku munsi yakwiza imyaka 37 y'amavuko, mu kiringo ca kabiri akinira ikipe ikomeye yo muri Argentine, Boca Juniors. Nyuma yo kumenyereza igihe gito amakipe abiri muri Argentine igihe yari agikina, Maradona yagenywe kuba umumenyereza w'ikipe y'igihugu mu 2008 aca ava muri ako kazi nyuma y'gikombe c'isi co mu 2010, igihe ikipe yiwe yatsindwa n'Ubudage mu ca kane c'ihiganwa. Mu nyuma yaje kumenyereza amakipe muri United Arab Emirates na Mexique, anamenyereza Gimnasia y Esgrima, ikipe ikomeye cane muri Argentine, gushika ku gihe c'urupfu rwiwe."	https://www.bbc.com/gahuza/imikino-55074409
business	South Korea: Kompanyi y'amata yasavye imbazi kubera yerekanye abagore nk'inka	"Kompanyi ya mbere nini y'amata muri Korea y'Epfo vyabaye ngombwa ko isaba imbabazi kubera video yo kwamamaza (publicité, advert) yerekana abagore nk'inka. Iyo video ya Seoul Milk yerekana umugabo ariko afata rwihishwa amashusho y'abagore bari mu murima, mu nyuma baca bahinduka inka. Imaze kunegurwa cane, iyo kompanyi yaciye ivana iyo publicité kuri YouTube, ariko kuva ico gihe imaze guhererekanywa cane inyuma yo gusubizwa  ku mbuga n'abakoresha internet. Bamwe bagereranije kandi inyifato y'uwo mugabo na ""molka"", ingeso itemewe yo gufata amashusho abantu rwihishwa. Ishami rya Seoul Milk, Seoul Dairy Cooperative ryavuze mu mbabazi ryashize kuri internet riti: ""Turasavye imbabazi bivuye ku mutima ku muntu wese yababajwe n'iyo publicité y'amata yasohotse itariki 29 mu kwezi guheze"". ""Twemera ko iki kibazo gikomeye kandi tozokwisuzuma, hanyuma turushirizeho kwiyubara kugira ibintu nk'ibi ntibisubire gushika muri kazoza. Turicishije bugufi mu gusaba imbabazi"". Iyo video itangura yerekana umugabo afise camera ariko yitembereza mu gahinga. Ijwi ry'umugabo ryumvikana rivuga ngo: ""Amaherezo twashoboye kubafata amashusho na camera mu kibanza ciza cane"". Aho haca hakurikira uwo mugabo yinyegeje mu bisaka, ariko afata amashusho rwihishwa umugwi w'abagore bariko baranywa amazi mu mugezi bongera bagira yoga. Hagera aho uwo mugabo ahonyora atabishaka kw'ishami ry'igiti, abo bagore bagaca bikanga buno nyene bagaca bahinduka inka. Iyo publicité irangizwa n'aya majambo: ""Amazi meza, indya nziza, amata ya Seoul Milk ni  100%. Amata atagira akanenge, avuye mw'iraro ritagira akanenge mu murima uteye igomwe wa Cheongyang."" Iyo publicité/advert yatumye haba impari zikomeye mu gihugu ku bijanye n'ivangura n'ibindi bibazo bishingiye ku bitsina ariko ibineguro ntivyagarukiye ku kwerekana abagore nk'inka gusa. Bamwe barerekanye amakenga yo kuba umugabo afata rwishishwa amashusho y'abagore, mu gihe ivyaha vyo gufata amashusho rwishishwa vyagwiriye cane muri Korea y'Epfo muri iyi myaka. Molka, bisigura ""camera yinyegeje"", ubu yabaye ikibazo kidasanzwe ku bagore muri Korea y'Epfo. Si ubwa mbere Seoul Milk ivugwa mu binyamakuru kubera imvo zitari nziza. Mu 2003, iyo kompanyi yatunganije agakino aho abanyamideri bari gusa basukanako ikivuguto   (yoghurt). Umukuru w'igisata co kwamamaza muri Seoul Milk hamwe n'abagize uruhara muri ako gakino baratangishijwe ihadabu kubera kwerekana ibiterasoni."	https://www.bbc.com/gahuza/amakuru-59665915
politics	Rwanda-UK: 'A﻿badatinya gupfa ntibazotinya kurungikwa mu Rwanda' -uwurungika abantu mu kinyegero	"Jane Corbin BBC Panorma Umuntu akora  urudandazwa rwo kwinjiza abantu mu kinyegero avuga ko umugambi w’Ubwongereza wo kurungika mu Rwanda  abajabuka kurondera ubuhungiro muri ico gihugu utazoca intege abakiriya biwe. Jane Corbin yagiye kumuraba aho akorera muri Turkia. Ni ku mugoroba w’ijoro ubwo ndiko ndurira ingazi zinjana mu nzu ikoreraa mu kinyegero  iri ku kabarabara katagira izina muri Istanbul, muri Tirkia. Ndi ngaha kugira mbonane n’umwe mu bakora urudandazwa rw’abantu mu kinyegero – vyasavye amezi n’ayandi kugira hatunganywe uwu mubonano, biciye ku wundi muntu w’umwizigirwa. Ni umusozo w’igikorwa c’amatohoza ya BBC Panorama ku kugene bigenda ngo abantu ibihumbi n’ibihumbi bajabuke bashike  ku nkengera z’ubumanuko bw’Ubwongereza kurondera ubuhungiro. Uwo muntu akora urwo rudandazwa aturuka mu Burasirazuba bwo hagati- akiri muto kandi avuga bukebuke, yambaye neza impuzu zirabura.  Yemeye kumbwira ivyerekeye urudandazwa rwiwe twemeye kudashira ahabona umwidondoro wiwe. Abamucungerera umutekano bari hanze baraba agakoma kose, ariko atawomenya ko arico bajejwe. Ndamubwiye ko kwinjiza abantu mu kinyegero biteye kubiri n’amategeko, ati : ”Ndazi ko ivyo bitemewe n’amategeko, ariko kuri jewe, ivyo bijanye n’ubuntu -kubikora bikenewe kuruta kwubaha amategeko. ""Dufasha abantu, tubafata neza, turubaha  abagore -nta n’umwe dusuzugura canke ngo tugirire nabi.” Mu mwaka uheze hafi abantu 2.000 barapfiriye mu kiyaga Mediterranee. Mu kwezi kwa Ndamukiza (4), reta y’Ubwomgereza yumvikanye n’Urwanda ku masezerano aciye miriyoni 120 z’amafaranga y’abongereza canke pound (£), yo kurungika abarondera ubuhungiro cane cane abakiri  bonyene (batagira abagore, abagabo canke abana) kugira ivy’ubuhungiro bwabo bikorerwe mu Rwanda. Reta yavuze ko intumbero ari uguca intege urwo rudandazwa rw’abinjiza abantu mu kinyegero no guhagarika ingendo zibangamye  zo kujabuka ikiyaga Manche (English Channel). Gushika ubu muri uyu mwaka,  abantu barenga 30.000 baramaze kujabuka n’ubwato, abo  bahakwa kungana n’abajabutse mu mwaka uheze wose. Uwo muntu arungika abantu mu kinyegro arungika amajana mu Bwongereza. Ntateba kwemera ko urwo rudandazwa rwiwe rwinjiza amafaranga menshi kandi ko arufata nk’uko yoba ari ucucuruzi. Avuga ati: “Sindaba ko ari umuryango canke umuntu umwe, umuntu wese ariha  amafaranga angana n’ayo abandi. “Urugendo rwo gushika Bwongereza rusaba amadorari 17.000 [mu mafaranga y’Uburundi arenga 34.000.000] muri rusangi. None asigura gute ingene ashira ubuzima bw’abantu mu kaga mu kubajabutsa mu buryo bubangamye mu bwato  budafashe? Avuga ati: “Amasanganya arashobora gushika. Turagerageza kubatera ubwoba kugira tubace intege. “Ndababwira nti, ‘Iyo nzira irabangamye cane, ntakwigerezako. Mushobora gupfa. Nkabibwira nyina, nkabibwira na se.’” Yatweretse urupapuro - buzuza kugira bemere ko ataco azobazwa, kandi bemere ko bazi ko birimwo ingeramizi. Istambul ni mu  masanganiro hagati  ya Asia, Uburasirazuba bwo hagati, Afrika na Buraya- kandi uru rudandazwa rwo mu kinyegero rurateye imbere cane  ngaha. Kuronka abakiriya ni ihiganwa. Ku mbuga hwaniro, abinjiza abantu mu kinyegero batanga ibiciro bitandukanye bivanye n’iyo umuntu ashaka kuja. Hariho impapuro z’inzira za megendo (passports) n’impusha zo gutwara imodoka z’Ubwongereza zigurishwa. Hariho  mbere n’ibibazo vy’ubushikiranganji bw’Ubwongereza bujejwe intwaro yo  hagati kugira  bategure abaja kurondera ubuhungiro kwimenyereza kuvyishura. Uwo ajana abantu mu kinyero akura abakiriya biwe mu mazu akorera mu kinyegero muri iki gisagara, gisanzwe kirimwo impunzi zishika ku 5.000.000. Barundanirizwa mu twumba  duto duto, aho bashobora kurindirira amezi mu gihe urugendo rwabo ruba ruriko ruratunganywa. Abakozi biwe barabazanira ivyo kurya baguze mu masoko ya kijambere  (supermarkets) yo ngaho. Asigura ati: “Tubashira mu nzu tukarindira ko vyose bitungana. Vyose bikwiye, duca tukaba ama terefone yabo  kugira abaporisi ntibamenye ivyacu.” Abo barondera ubuhungiro baca burizwa imodoka mw’ijoro kuva Istanmbul bakajanwa mu misozi. Bagenda mu migwi y’abantu batandatu batandatu canke cumi cumi, gushika ku kiyaga Mediterranee, kuri bumwe mu bwato bw’uyo abajana mu kinyegero. Aho baca berekeza mu Butaliano canke mu Buguriki. Reta yavuze ko intumbero ari uguca intege urwo rudandazwa rw’abinjiza abantu mu kinyegero no guhagarika ingendo zibangamye  zo kujabuka ikiyaga Manche (English Channel). Gushika ubu muri uyu mwaka,  abantu barenga 30.000 baramaze kujabuka n’ubwato, abo  bahakwa kungana n’abajabutse mu mwaka uheze wose. Uwo muntu arungika abantu mu kinyegro arungika amajana mu Bwongereza. Ntateba kwemera ko urwo rudandazwa rwiwe rwinjiza amafaranga menshi kandi ko arufata nk’uko yoba ari ucucuruzi. Avuga ati: “Sindaba ko ari umuryango canke umuntu umwe, umuntu wese ariha  amafaranga angana n’ayo abandi. “Urugendo rwo gushika Bwongereza rusaba amadorari 17.000 [mu mafaranga y’Uburundi arenga 34.000.000] muri rusangi. None asigura gute ingene ashira ubuzima bw’abantu mu kaga mu kubajabutsa mu buryo bubangamye mu bwato  budafashe? Avuga ati: “Amasanganya arashobora gushika. Turagerageza kubatera ubwoba kugira tubace intege. “Ndababwira nti, ‘Iyo nzira irabangamye cane, ntakwigerezako. Mushobora gupfa. Nkabibwira nyina, nkabibwira na se.’” Yatweretse urupapuro - buzuza kugira bemere ko ataco azobazwa, kandi bemere ko bazi ko birimwo ingeramizi. Uwo ukora urwo rudandazwa arabihakana, ariko biravugwa ko hari uwapfiriye mu bwato bwiwe. Aratwereka amwe mu ma video -abantu bakiri bato baharurwa mu mirongo buzuye ubwato bazungagiza ibiganza, basemerera, bamushimira. Ivyo ni icemezo ko bajabutse. Amafaranga baba barishe urwo rugendo aba afiswe n’abantu bari hagati y’uwo mudandaza n’abo barungikwa, akaba atangwa ari uko imiryango ibonye ko bashitse amahoro. Uwo mudandaza aranafise n’ingene arungika abifise bashobora kuriha menshi kuruta. Abo barondera ubuhungiro rero baca bafata inzira baca i Buraya gushika ku nkengera z’uburaruko bw’Ubufaransa, hanyuma bamwe, bagaca bajabuka Manche (English Channel) kugira bashike mu Bwongereza. Hari urufatangane rw’abantu bakwiragiye ku 100km mu micungaro ya Calais bo gufasha uwo ajana abantu mu kinyegro wo muri Turkia kujabuka imitego ya nyuma. Avuga ati: “Tugura ubwato butoya. Butwara hagati ya $10.000 na $20.000. “Umwe mu babugendamwo aca aronka urugendo rwa gusa kuko yemeye kubutwara. Baca bagenda ata handi baciye, bashitse bagaca bishikana ku giporisi.” Asa n’uwufise amakenga, abamucungera bibaza ko bahava bamenyekana. Iryanyuma nabonye uwo atwara abantu mu kinyegero yariko aragura ubundi bwato nk’ubwo kugira bajabuke. Urundazwa rwiwe, aho gusamburwa, ruguma rukomera. Ibitigiri vy’abantu bajabuka biguma  vyiyongeraa kurusha, mu gihe reta y’Ubwongereza yasubiye muri sentare gusigura ko umugambi wo mu Rwanda ata kibazo uteye kandi uhuye n’amategeko. Ingingo ya sentare yo kumenya niba iyo reta yotangura kurungika abo bantu mu Rwanda  yitezwe mu kwezi kuza. Uwo mukenyuro wa reta hari ico uzohindura? Ndamubajije. Ati: “N’aho borungika abantu 1.000 mu Rwanda buri munsi, abantu ntibazohagarika canke ngo  bahindure ingingo yabo. “Niba badatinya gupfa, ntibazotinya kurungikwa mu Rwanda.”"	https://www.bbc.com/gahuza/articles/cpeyxgzp49wo
entertainment	Spice Diana ati 'Nsaba Imana ko twosubirana Uganda yacu nziza'	"Igisata c'umuziki muri Uganda kiriko kiratera imbere, kandi kirimwo abacuraranzi batari bake b'abagore bamaze gutera imbere. Spice Diana afise indirimbo zitari nke amaze gusohora ubu akaba ariko aritegurira urukurikirane rwiwe rwa mbere. Aherutse kandi no gushirwa ku rutonde rw'abahiganira agashimwe kitiriwe MTV Africa Music Awards  (MAMA). ""Iri genwa ryantumye mbona ko nkwiye gukora ntagoheka kubera vyanyeretse ko umuziki wanje ushimwa ku mbuga mpuzamakungu hamwe no muri Afrika"". ""Numva umengo bambwiye bati: 'Hey, Spicey. Usanzwe ukora ibikomeye, rero utegerezwa kwihata gusumba'."" Spice Diana avuga ko ibihe bigoye Uganda yari imazemwo iminsi vyagize ingaruka mbi ku banyamuziki, akipfuza ko ibintu vyosubira mu buryo kugira ngo ibikorwa vyabo bibandanya ukuri kwamye. Spice Diana yabwiye ikiganiro This Is Africa (Iyi Ni Afrika)  ko umurwi w'abana batamba wiyise Triplets Ghetto Kids ari wo watumye ashobora gushika aho ageze. Yarabakunda cane, bimutuma abona ko akwiye kuza arabandikira indirimbo, ariko bobo bamubonyemwo ubushobozi: Ati: ""Muri jewe nibwira nti: 'Oya, kuririmba ntavyo nshoboye', ariko bobo muri bo bavuga bati 'Urashobora kuririmba!' Si niyemera, ariko abo bana baranteye intege nyinshi, ku buryo nabona ntobahemukira"". Umwaka uheze ntiworoheye abanyamuziki muri Uganda. Mu bitandukanye n'ibindi bihugu vyinshi byo muri Afrika, Uganda yarafashe amategeko yo kubabuza ibikorwa vyabo. Igihe abanyamuziki ba Nijeriya, Omar Ley na Tems bakora igiteramo cabo, birengagije amategeko ya Covid-19, abanyamuziki benshi ba Uganda barashavuye cane. Spice Diana ati: ""Twarashavuye cane, ariko mu nyuma twamenye ko ari umunya Uganda yari yateguye ico giteramo, maze twifatanya n'aba banyanijeriya kubera twabonye ko igiporisi cakoze nabi kubahagarika mu gihe atari bo bari bagiteguye"". Spice Diana  avuga kandi ko imigumuko yagiye yibonekeza mu gihugu igihe cariko citegurira amatora yagize ingaruka mbi ku banyamuziki ba Uganda. Ati: ""Abantu benshi baratakaje ubuzima bwabo, abandi baratakaza ubuzi bwabo, hanyuma igihe cose ivyo bibaye, abakunzi bacu baba biteze ko hagira ico tuvuze"". Ati: ""Rimwe na rimwe, usanga ata vyinshi uzi muri poritike - ugaca usanga iyo ubuze ico ushikiriza, abantu baraguhevye mbere n'umuziki wawe bakawuheba"". ""Rero nsaba ko twosubirana Uganda yacu nziza inyuma y'ibi vyose""."	https://www.bbc.com/gahuza/amakuru-55693658
sports	Umuyabaga wa Barcelona ava Guinée-Bissau, Ansu Fati w’imyaka 16, yahawe ubwenegihugu bwa Espagne	Umuyabaga Ansu Fati w'imyaka 16 akinira Barcelona yahawe ubwenegihugu bwa Espanye, ikaba ari inzira yuguruwe ngo ico gihugu gishobore kumukinisha mu nkino mpuzamakungu. Uyo muyabaga w'imyaka 16 afise kandi uburenganzira bw'ugukinira igihugu ciwe c'amavukiro ca  Guinée-Bissau , ariko kandi agashobora n'ugukinira Portugal aho sekuru na inakuru basanzwe bari. Ubushikiranganji bw'intwaro yo hagati nibwo bwafashe ico cemezo c'ukumwemerera igisabo ciwe inyuma y'aho akwirije imyaka 10 aba muri ico gihugu nk'uko bisabwa n'amategeko. Ivyo bivuga ko Fati ashobora gukinira umurwi nserukiragihugu wa Espanye mw'ihiganwa ry'igikombe c'isi c'umupira w'amaguru w'abatarenza imyaka 17 ryimirije gutangura muri Brezili ku wa 26 z'ukwezi kw'icumi uno mwaka. Ariko n'aho azokinira Espanye mu murwi nserukiragihugu w'abatarenza imyaka 17, amategeko agenga ishirahamwe ry'umupira w'amaguru kw'isi FIFA avuga ko ashobora guhindura agakina mu murwi w'abakuze. Ku munsi wa kabiri w'iyi ndwi, Fati yabaye umukinyi wa mbere muto cane akiniye Barcelona mw'ihiganwa rihuza imirwi yabaye iya mbere mu bihugu vyabo (Champions League), mu rukino rwayihuje na Borussia Dortmund rukarangira ari 0-0. Uyo mukinyi w'imyaka 16 ariko yerekana ibintu bidasanzwe mu mupira w'amaguru mu murwi wiwe Barcelona, ibitangaza abatari bake ku myaka yiwe. Mu nkino zine gusa za mbere Barcelona imaze gukina mw'ihiganwa ry'umupira w'amaguru rya Espanye, La Liga, Fati amaze gutsinda ibitsindo bibiri. Yatanguye gukinira Barcelona igihe uyo murwi wahura na Real Betis, akaba yagiye kwinjira mu kibuga ku munota wa 78 asubiriye umukinyi yitwa Perez. Fati yatangujwe mu kibuga ubwa mbere igihe Barcelona yatana mu mitwe na Valencia ku wa gatandatu w'indwi iheze, aho yataye abantu mu gahundwe mu gutsinda igitsindo ca mbere ku munota wa kabiri gusa urukino rutanguye, rukaba rwagiye kurangira Barcelona inyagiye Valencia ibitsindo 5 kuri 2.	https://www.bbc.com/gahuza/imikino-49779650
politics	Uganda Election 2021: Bariko baraharura amajwi y'amatora	Hatanguye guharurwa amajwi y'amatora yabaye kuri uyu wa kane muri Uganda mu mutekano wakajijwe cane kuva hasigaye isaha imwe ngo gutora birangire. Imodoka zzirimwo abasirikare zanyuragiye ku murwa mukuru Kampala, igipolisi naco n'banyagihugu bicungerera umutekano bakaba bariko barakizura. Mu bibanza bimwe bimwe gutira kwabandanije inyuma y'isaha ico gikorwa categerezwa  gugararariko. Amategeko agenga gutora avuga ko abantu bose basanzwe  ku mirongo barekuriwe gutora inyuna y'isaha yo guhagarika ico gikorwa. Prezida Yoweri Museveni amaze imyaka 35 atwara Uganda arondera ikindi kiringo kigira gatandatu c'ubutegetsi. Museveni w'imyaka 76 ahiganwa n'abandi 10, ukomeye cane muri bo akaba ari Robert Kyagulanyi azwi cane nka Boby Wine, umuririmvyi n'umunyepolitike w'imyaka 38. Imyiyamamazo yaranzwe n'intureka irimwo n'ubwicanyi vyatose cane cane abatavuga rumwe na reta. Ku munsi w'amatora ariko  ahanini nta ngorane z'umutekano zavuzwe. Ivyavuye mu matora bizomenyeshwa ku wa gatandatu. Internet n'imbuga hwaniro   vyarahagaritswe. N'uburyo bwo guhanahana amafaranga ku buhinga bushasha ntibwakora.	https://www.bbc.com/gahuza/55666221
entertainment	Britney Spears: Se yasavye guhagarika guhagararira inyungu ziwe zose	"Se wa Britney Spears yatanze impapuro muri sentare ya Los Angeles asaba kurangiza ubuhagarikizi yari amazemwo imyaka 13 bwatuma akurikirana ubuzima n'amatungo vy'umukobwa wiwe. Jamie Spears yanditse ko Britney ""afise uburenganzira ko iyo sentare yokwihweza yitonze ko ubwo buhagarikizi butagikenewe"". Britney yaragerageje kumwaka ubwo burenganzira incuro zibiri zose mu myaka ibiri iheze. Uwo muririmvyi rurangiranwa wa Pop yavuga ko imigenderanire bafitaniye yari iyo ""agacinyizo"" aranahagarika kuremesha ibiteramo igihe yari akimuhagarariye. Se wiwe yandikiye sentare inyuma y'amezi abiri uwo muririmvyi afata ibiyayuramutwe atangiye ubuhamya bukarishe muri sentare, asaba ko ubwo buhagarikizi burangira vuba na bwangu. Muri izo mpapuro zarungikiwe sentare nkuru ya Los Angeles handitswe ngo:"" Ibiherutse kuvuga kuri ubwo buhagarikizi bwazanye ikibazo co kumenya nimba icatumye buhaba carahindutse ku buryo bitagikenewe ko bubandanya?"" Urwo rwandiko rurabandanya, avuga ko umukobwa wiwe yipfuza kwikurikiranira ibibazo vyo kwa muganga hamwe n'ivyerekeye amahera. Rubandanya rugira ruti ""Nk'uko Spears atahengeshanije kubivuga, ico ashaka gusa n'icobera ciza umukobwa wiwe."" ""Niyaba Britney Spears ashaka kurangiza ubwo buhagariki kandi akaba yumva ko ashobora ashobora gufata mu minwe ivyerekeye ubuzima bwiwe, se wiwe Spears avuga ko akwiye guhabwa ayo mahirwe."" Britney Spears yigeze kuvuga ko se wiwe amufata nabi cane kandi ko yigeze kumutera ubwoba ko azomubuza kuraba abana biwe mu gihe atokwemera ivyo amusaba. Mu kwezi kw'indwi, yabwiye umucamanza ko yipfuza kwitwarira se wiwe, w'imyaka 69, ko yakoresheje nabi ububasha bwo guhagarikira inyungu ziwe. Twashitse aha gute? Ubuhagarikizi bwategetswe gushirwaho mu 2008 igihe hari amakenga ku magara yo mu mutwe y'uwo muririmvyi. Sentare yahaye uburenganzire Jamie Spears kugenzura inzu y'umukobwa iwe hamwe n'ibindi bintu bijanye n'ubuzima bwiwe. Ubwo buhagarikizi bwari mu bice bibiri. Kimwe kubijanye n'inzu hamwe n'amahera, ikindi cerekeye umukobwa wiwe ubwiwe nk'umuntu. Spears yatanze imihoho mu bijanye no gukurikirana umukobwa wiwe mu 2019 kubera ubugwayi yari afise, ariko abandanya kuraba ivyerekeye ibikorwa vyiwe bimwinjiriza amahera."	https://www.bbc.com/gahuza/amakuru-58489109
business	U﻿kraine ibandanya gushora intete n'aho Uburusiya bwikuye mu masezerano	"Ikigo gihagarariwe na UN/ONU kigenzura ingene intete zishorwa ziciye mu kiyaga cirabura ki vuga ko u﻿bundi bwato butatu bwahagurutse muri Ukraine ku musi wa kabiri, n'aho uburusiya bwafashe ingingo yo kwivana muri ayo amasezerano. I﻿co kigo kivuga ko ubwo bwato 'bwemerewe kugenda na Ukraine, Turkia na Onu, mu gihe uburusiya na bwo ""bwabimenyeshejwe"". K﻿u musi wa mbere, amato 12 atwaye amatone 354.500 y'ibifungurwa yarahagurutse muri Ukraine. U﻿burusiya bwahagaritse gushigikira ayo masezerano ku musi wa gatandatu, bwagiriza Ukraine gukoresha inzira ubwato bucamwo mu gutera  amato yabwo y'intambara. O﻿nu ivuga ko ata bwato na bumwe bwariko buraca muri iyo nzira muri iryo joro. U﻿kraine ntiyigeze yemanga kugira uruhara muri ico gitero ca Crimme  - izinga rya Ukraine riri mu bumanuko ryigaruriwe n'Uburusiya mu 2014. P﻿rezida wa Ukraine Volodymyr Zelensky yagiriza Uburusiya ""gukangisha inzara amakungu"" - ivyo Uburusiya buhakana. I﻿co kigo gifise icicaro I Istanbul ntikiramenyesha ivyo ubwo bwato butatu bwavuye muri Ukraine ku wa kabiri bwikoreye. U﻿burusiya nta co buravuga kuri ivyo. U﻿muzigo wo kuri uyu wa mbere ni wo wambere munini utwaye ku musi umwe kuva ayo masezerano yo gutwara intete atanguye gushirwa mu bikorwa, nk'uko bivugwa n'umuvugizi w'ubutegetsi bwa gisirikare bwa Odesa aho yasubiwemwo na Reuters. Ubwo butegetsi bwongeyeko ko bumwe mu bwato butwaye amatoni 40.000 y'intete bwari bugenewe igihugu ca Ethiopia, aho ""hashobora gutera amapfa."" I﻿nyuma y'aho Uburusiya butereye Ukraine mu kwezi kwa kabiri, amato yabwo yaciye yugariza ibivuko vya Ukraine vyo ku kiyaga cirabura, bwugaranirayo imiliyoni 20 z'intete zigenewe gutwarwa hagati mu gihugu, harimwo n'ibindi bifungurwa nk'ibigori n'amavuta y'ibihoke. A﻿riko mu kwezi kw'indwi harabonetse amasezerano hagati y'Uburusiya na Ukraine bafashijwe na Turkia na Onu, bituma hashobora gusubira gushorwa intete ziciye mu kiyaga cirabura. A﻿riko ku musi wa mbere, prezida w'Uburusiya Vladimir Putin yavuze ko ayo masezerano yahagaritswe , avuga ko ari kubera ibitero ""vyinshi"" vy'indege zitagira umudereva ku mato yabwo ku bivuko vya Sevastopol aho yavuze ko Ukraine ibifisemwo uruhara. Y﻿avuze ko hategerezwa kubanza kubaho umutekano wo mu mazi, ko kwubahiriza amasezerano yo gushora intete bikimeze uko koba ari ukwigerezako. M﻿w'ijambo ryiwe ku mboneshakure, prezida Putin yagize ati:""Ukraine itegerezwa kubanza kwemeza ko ubwato butwara abantu butazogeramigwa."" U﻿kraine ntiyemeje ko yagize uruhara muri ivyo bitero, ikavuga ko Uburusiya bwateguye kuva kera kwivana muri ayo masezerano mpuzamakungu, mu kugira icitwazo ivyo bitero. U﻿muvugizi w'ibiro vya prezida w'Uburusiya, Dmitry Peskov yagize ati:""Mu gihe Uburusiya buvuga ko bidashoka kwemanga umutekano wo muri ako karere, ayo masezerano aragoye gushirwa mu bikorwa, yafashe iyindi ntumbero - harimwo ukwigerezako kurengeje. U﻿kwikura muri ayo masezerano kw'Uburusiya kwatewe ivyatsi na Amerika, yavuze ko ico ico gihugu ""kiriko kirakoresha imfungurwa nk'ikigwanisho"". J﻿oseph Borrell ajejwe imigenderanire y'ishirahamwe ry'ubumwe bwa Buraya EU n'amakungu, yateye akamo Uburusiya kwisubirako, avuga ko kubuza urudandazwa rw'intete n'umwavu bishobora gutera ikibazo c'inzara kw'isi. U﻿wuserukira Uburusiya muri Amerika yamiriye kure ivyo vyagiriji ko igihugu ciwe kiriko kiratuma haba inzara kw'isi, yemeza ko ari akarenganyo kunebagura igihugu ciwe. U﻿burusiya bwafashe iyo ngingo mu gihe bwemeza ko bwaguye igikorwa co gukura abantu mu karere bwigaruriye ka Kherson, n'aho bwari bwavuze, mu mpera z'iyinga, bwari bwarangije ico gikorwa."	https://www.bbc.com/gahuza/articles/c88jezj1v8do
business	'Igituririre ni cinshi muri Afrika y'Epfo' - Akanama ka Zondo	"Inyuma y'icegeranyo gishira ahagaragara ubusuma bw'ama miriyaridi y'amadolari mu kigega ca reta ya Afrika y'epfo ku ntwaro y'uwamubanjirije, prezida Cyril Ramaphosa yariyemeje ko ""ivyo bitazosubira kuba ."" Ariko abanye Afrika y'epfo ntibemera ko hari icigwa bakuyemwo. Barababajwe no kuba amahera yibwe yari gukoreshwa mu bisata vy'amagara y'abantu n'uburezi muri ico gihugu. Ayo matohoza akomeye ku giturire co ku ntwaro ya prezida Jacob Zuma yerekanye ingene nk'ibisata vyose vya reta vyanigiwe mu menshi, birononwa n'abategetsi ba ANC  (African National Congress), uri ku butegetsi kuva mu 1994 harangiye intwaro y'abazungu bari ku rushi. Iki cegeranyo cagiriza ahanini uwo mugambwe. Prezida Ramaphosa ubwiwe yabwiwe n'ako kanama karongowe n'umucamanza, ko atakoze ibikwiye mu gukumira ubwo busuma igihe yari icegera ca Zuma. Impapuro zirenga 5.000, akanama Zondo - kiswe izina ry'umucamanza wo mu rwego rwo hejuru akarongoye - karerekana ido n'ido ry'ingene ubutunzi bwa reta bwibwe. Kiranerekana ingene abagwizatunga bavukana bo mu muryango wa Gupta, bagerageje kugira uruhara mu ngingo za politike n'ubutunzi mu ntumbero yiswe  ""kwigarurira reta"". Zuma yirukanywe ku butegetsi mu 2018 yagirizwa igiturire caguma congerekana, hanyuma Ramaphosa aca afata ubutegetsi yiyemeje guhanagura ivyo vyose. Igice ca nyuma c'ico cegeranyo c'akanama ka Zondo cashikirijwe ku musi wa gatatu. Prezida akaba yavuze ko ivyo babonye ari ""iceyi kuri demokrasi yacu kandi vyahonyanze uburenganzira bw'abanye Afrika y'Epfo bose."" Ariko bimwe muvyo ico cegeranyo casozerereyeko ni gusigira ibibazo prezida ahari ubu ategerezwa kwishura vyerekeye impamvu vyabaye arorera. Ico cegeranyo kigira kiti: ""Hari inkuru nyinshi zifise ifatiro zamenyekanye (...) zashobora kumutuma agira amatohoza akanafata n'ingingo kuri bimwe bivugwa bikomeye. ""Nk'icegera c'umukuru w'igihugu, yari afise ububasha bwo kubikora."" Mu ntango ayo matohoza yategerezwa kuba mu misi 180, ariko ukurengukisha abantu vyatwaye imisi 400 aho ivyabona 300 vyabajijwe. Ico gikorwa cose catwaye imyaka ine. Ivyemezo vyarerekanye ingene abategetsi ba ANC, harimwo abashikiranganji b'ubu n'abakera bagiye canke bafashije mu busuma  vyatumye igihugu gihomba amahera menshi. Muri ivyo harimwo kubuza gukora igisata kijejwe gutoza amakori mu gihugu, gupfukama mu nda ishirahamwe ry'indege South Africa Airways, kwiba amahera mu gisata kijejwe ingendo za gariyamoshi muri ico gihugu no mu kwivanga mu biraba ikinyamakuru ca reta, SABC. Igisata kijejwe iperereza na co nyene caragabanuwe inguvu mu kugena abakozi bo mu rwego rwo hejuru babujije ko haba amatohoza babisabwe na Zuma n'abandi bantu bifatwa ko bamwegereye."	https://www.bbc.com/gahuza/articles/cn0r2l1ymxxo
health	Urucanco Ervebo rwa Ebola rwemewe muri RD Congo, mu Burundi, muri Ghana no muri Zambia	"Ibihugu bine vya Afrika- Repubulika y'intwaro rusangi ya Congo, u Burundi, Ghana na Zambia - vyemeje urucanco rwa Ebola rukaba rushobora gutangura gutangwa. Ishami rya ONU rijejwe amagara y'abantu, OMS/WHO rimenyesha ko iyo ari intambwe ikomeye mu rugamba wo kurwanya ico kiza. Ivyigwa vy'intangamarara vyerekana ko urwo rucanco, Ervebo rwakozwe n'ikompanyi Merck rushobora gukinga gushika ku rugero rwa 97,5%. Ivyo vyigwa vyerekana kandi ko urwo rucanco ruhawe abamaze kwandura rushobora kubongerereza amahirwe yo kubandanya babaho. Igihugu ca RD Congo  gihanzwe n'ico kiza kuva mu kwezi kw'umunani 2018 kikaba kimaze guhitana abantu bagera ku 2.249. Umukuru w'ishirahamwe OMS, Tedros Adhanom Ghebreyesus, ati: ""Ni intambwe nshasha  kubona urwo rucanco rwemewe muri ivyo bihugu mu rugamba rwo kurwanya ico kiza ruburakigongwe"". ""Afrika yarashize inguvu hamwe kugira ngo ikomeze intambwe imaze gushikwako bigoranye mu gukingira abanyagihugu bayo umugera wa Ebola"". Nivyo ko igitigiri c'abandura Ebola muri RD Congo cagabanutse bimwe bishimishije, ariko umutekano muke n'amayira ameze nabi mu burere bubangamiwe bibandanya kuba ibibazo ngorabahizi. Ivyo ni ibishikirizwa na muganga Michel Yao ajejwe ibikorwa vy'ubutabazi ku rwego rwa Afrika mw'ishirahamwe OMS, igihe yavugana na BBC ejo ku wa Mungu. Avuga ko muri ino minsi hibonekeje abantu bake cane banduye uwo mugera. Ati: ""Twari dufise uburere bw'ubuvuzi bbubangamiwe bushika 29. Ubu dufise uburere bw'ubuvuzi bubiri gusa bubangamiwe, kamwe muri bwo kamaze iminsi ine ata wanduye, akandi nako haheze iminsi 17"". Avuga kandi ko igitigiri c'abandura ku ndwi ""cagabanutse bimwe biboneka"", akavuga ko ubu ku ndwi hashobora kuboneka hagati ya bane na batanu banduye uwo mugera. Muri kino gihe, hari abashika 1800 bakurikiranirwa hafi, bitandukanye no mu kwa kane kw'umwaka uheze aho babarirwa mu 20.000, ico kibaba ari ikimenyetso ko habaye intambwe, nk'uko bivugwa na bamwe mu bahinga mu vyo amagara y'abantu muri Congo. Abajijwe ko kutoba ari ukwihuta mu kuvuga ko habaye iterambere mu kurwanya ico kiza, siko abibona, akavuga ko ibiharuro vyonyene arivyo bivyerekana."	https://www.bbc.com/gahuza/51529167
entertainment	Whoopi Goldberg yahagaritswe na ABC kubera amajambo yavutse kw’ihonyabwoko ryakorewe Abayahudi	"Whoopi Goldberg yahagaritswe mu biganiro vyo kuri televiziyo yo muri Reta Zunze Ubumwe za Amerika inyuma y'aho avugiye ko ihonyabwoko ryakorewe Abayahudi (rikunze kwitwa ""Holocaust"")  ryavuye ku ""mirwi ibiri y'abazungu"". ABC News ivuga ko Goldberg azomara indwi zibiri atabonetse inyuma ""y'amajambo yiwe y'ibinyoma kandi ababaje"". Uyu munyatugenegene akongera akaba umuntu azwi cane ku mboneshakure yavugiye mu kiganiro ca ABC, The View, ko ihonyabwoko aba Nazi bakoreye Abayahudi ritari ""rishingiye ku bwoko"". Aba Nazi, bo biyita ko ari ""ubwoko busumba amoko yose"" bw'aba Aryens/Aryan, bagandaguye Abayahudi bagera ku miriyoni zitandatu muri iryo honyabwoko. Yarasavye imbabazi ariko aca akora ayandi makosa mu gihe yariko agerageza gusigura amajambo yavuze mu kiganiro kindi cabaye mw'ijoro. Mw'itangazo ryaraye ryandikiwe abakozi mw'ijoro ry'ejo ku wa kabiri, umukuru wa ABC News Kim Godwin  yanditse ati: ""Kuva ubu nyene, ndahagaritse vy'agateganyo Whoopi Goldberg mu kiringo c'indwi zibiri ku majambo yiwe y'ibinyoma kandi ababaje"". ""N'aho Whoopi yasavye imbabazi, namusavye afate akanya ko kwiyumvira yongere yige ku nkurikizi z'amajambo yiwe. ""Ishirahamwe ryose rya ABC News ririfatanije na bagenzacu bose b'Abayahudi, incuti n'umuryango wose w'Abayahudi"". Yongerako ati: ""Izi ngingo ntizoroshe na gato, ariko ni nkenerwa"", nk'uko vyandikwa n'ikinyamakuru Hollywood Reporter co muri Amerika. ""Mu ndwi iheze, namenyesheje ko umuco wa ABC News utomoye, usonera buri muntu, uhuza bose, ugasonera bose kandi ukorera mu muco. Amajambo ya Whoopi ntajanye n'izi ndangagaciro"". Mu masaha ya kare y'ejo ku wa kabiri, Goldberg yasavye imbabazi ubugira gatatu. ""Mu kiganiro, yavuze ati: ""Ejo mu kiganiro naravuze nabi"". ""Ihonyabwoko ryakorewe Abayahudi ubusanzwe rishingiye ku bwoko, kuko Hitler n'aba Nazi bafata ko Abayahudi ari ubwoko bwo hasi"". ""Ubu, amajambo afise uburemere, kandi na rwanje ni uko nyene. Ndababajwe n'amajambo yanje kandi ndemeye ko nakoze amakosa. Ndifatanije kandi n'abayahudi"". Uyu munyatugenegene yigeze gutsindira agashimwe ka Oscar akaba aremesha ikiganiro The View kuva mu 2007, yatanguye kuvuga aya majambo yateje impari mu kiganiro co ku wa mbere igihe yariko avuga ku ngingo y'ishure ryo muri Teneessee yo kubuza igitabo c'ibicapo ku bijanye n'ihonyabwoko ry'Abayahudi ku mvo z'uko ngo cerekana abantu bambaye ubusa, kigacafuza kandi kikerekana abiyahura. Bimaze kuvyura icuka kibi, yaciye asaba imbabazi haciye amasaha make. Ariko  mu kiganiro ca CBS, The Late Show, cari kiremeshejwe na Stephen Colbert ku wa mbere mw'ijoro, mu gihe yariko agerageza gusigura amajambo yashikirije, yavuze ko aba Nazi babeshe kandi ko mu bisanzwe bari bafise ibibazo bishingiye ku bwoko atari ku rukoba, amajambo yateje ibindi bibazo. Si bwo bwa mbere Goldberg ateje ibibazo. Mu 2009, yavuze ko indongozi y'amareresi Roman Polanski  - yari yemeye icaha co gukora imibonano mpuzabitsina n'umwana muto"" mu 1997 - ata caha co ""gufata ku nguvu nya gufata ku nguvu"" yakoze. Yarashigikiye kandi Bill Cosby yagirizwa ivyaha vyo gufata ku nguvu, imbere y'uko yigarura amaze kubona ko yateje icuka kibi."	https://www.bbc.com/gahuza/amakuru-60231461
sports	Umunonotsi wa Afrika 2021: Urutonde rwa BBC rw’abazotorwamwo rwasohotse	"Urutonde rwa BBC rw'abazotorwamwo umunonotsi yenuriye abandi mu 2021 mu banonotsi b'abanye-Afrika (BBC African Sports Personality of the Year) rwashizwe ahabona - kandi urashobora gutora uwo ubona ko ariwe yofata ico kibanza. Abo bahiganirwa iryo teka uko ari batandatu batowe n'umugwi w'abamenyeshamakuru bo hirya no hino muri Afrika hamwe no mu Bwongereza. Uwo mugwi watoye urutonde ushingiye ku ho Afrika yashitse ku rugero rwiza kurusha ahandi mu nkino ku rwego mpuzamakungu mu 2021 (hagati y'ukwezi kwa mbere n'ukwezi kw'icenda). Ico umukinyi yafashije birenze kuba ubwiwe yashitse kure mu nkino navyo vyarashingiweko. Ubandanije usoma hari ayandi makuru menshi kuri abo batoranijwe, aho nawe ushobora gutora uwo ushaka ko atsinda. Gutora bizorangira 23:59 GMT (ni ukuvuga 21:59 mu masaha yo mu Burundi no mu Rwanda)  ku wa mungu , itariki 19 ukwezi kwa 12  hanyuma uwatsinze atangazwe ku wa gatanu,  itariki 7 ukwezi kwa mbere  2022 mu kiganiro  Focus On Africa ca BBC kuri television no kuri radio hamwe no ku rubuga rw'inkino rwa BBC Sport. Iguhugu:  Kenya Imyaka: 37 Ico akinamwo: Yiruka marathon Ashobora kuba ari we mwirutsi wa mbere anyaruka kuri marathon mu bihe vyose hanyuma uyu mwaka,  Eliud Kipchoge yashimangiye ikibanza ciwe  inyuma yo gutahukana umudari w'inzahabu ugira kabiri yikurikiranya mu nkino za Olympic. Mu gihe yabaye uwugira gatatu mu kugwanira kugumana umudari wa Olympic muri marathon, uwo munya-Kenya mu nyuma yaciye ahabwa igihagararo c'umunonotsi  w'umugabo w'urwego mpuzamakungu rw'inkino za Olympic (International Olympic Committee). Gutahukana umudari i Tokyo vyasiguye ko atsinze 13 kuri marathon 15 amaze kwiruka kuva atanguye kwiruka kuri ico kirere mu 2013, mu vyo amaze gushikako  hakaba harimwo umwanya wa mbere mwiza kw'isi wa  2:01:39  yagize i Berlin mu  2018. Ku myaka 36,  yabaye uwutsinze marathon muri Olympic w'imyaka myinshi kurusha abandi kuva umunya-Portugal Carlos Lopez ayitsinze ku myaka 37 mu 1984 kandi akaba yatsinze ku budasa bw'umwanya bwa mbere bunini kuva mu 1972. Igihugu: Kenya Imyaka: 27 Ico akinamwo: Yiruka ibirere biri hagati na hagati Faith Kipyegon yagize umwanya wa mbere mwiza wa Olympic igihe yagwanira kugumana umudari wiwe yari yatsindiye ubwa mbere mu nkino za Rio mu 2016. Uwo mugore w'umunya-Kenya yageneye intsinzi yiwe umwana wiwe w'umukobwa w'imyaka itatu, avuga ko ariwe yatumye agira umwete inyuma yo gufata ikiruhuko  c'amezi 21 ataja mu nkino. Kugenera umwana wiwe iyo ntsinzi vyarushirije kugira insiguro kuko Kipyegon niwe mu kinyi   wa Olympic agira gatatu yagumije umudari wiwe inyuma yo kuvyara hagati y'inkino (abandi n'umunya-Australia Shirley Strickland, mu 1956, n'umunya-Cameroun Francoise Mbango, mu 2008). Imbere y'uko abica bigacika mu Buyapani, yari yagize umwe mu myanya  y'imbere y'isi ku 3:51.07 - umwanya ugira kane kw'isi muri kahise - i Monaco mu kwezi kw'indwi  muri Diamond League - ari naho yavanye iteka ryo kuba umuhizi w'umwaka mu kwezi kw'icenda. Kuva agize umwanya wa mbere wa Olympic, ubu arondera umwanya wa mbere w'isi. Ntando Mahlanguu Igihugu:Afrika y'EpfoImyaka: 19  Ico akina: gusimba ubukika no kwiruka 200m Ntando Mahlangu yaronse umudari wiwe wa mbere w'inkino za Olympic agifise imyaka 14 igihe yaronka ifeza ku 200m mu nkino za Rio mu 2016 - amaze imyaka ibiri yonyene atanguye kwiruka. Uyu mwaka yarongereje igitigiri c'imidari mu gutwara inzahabu ku  200m no gusimba ubukika mu bagabo i Tokyo. Gusimba ubukika vyamuhaye inzahabu anaca umuhigo w'isi ku 7,17m - n'ubwo yari yatanguye kwimenyereza gusimba amayinga atandatu imbere y'uko inkino ziba. Uwu muyabaga afise kazoza mu kwiruka - amaguru yiwe yaciwe kuko atatera imbere, agifise imyaka 10 - afatanya ubunonotsi n'ivyigwa. Mu kwezi kwa kane, yashinze umwanya wa mbere mwiza kw'isi ku masekunda 22.4 ku 200m mu bagabo. Igihugu: Namibia Imyaka: 18 Ico akina: yiruka ikirere kigufi ""Ukwiruka kwa mbere kwiza mu buzima bwanje"" - uko niko  Christine Mboma  yavuze ingene yirutse mu nkino za  Tokyo 2020 mu kuba umugore wa mbere wo muri Namibia  yatahanye umudari wa Olympic. Uwo mudari wabaye uwa mbere wa Namibia mu myaka 25, uwo muyabaga akaba yatahukanye ifeza ku 200m mu gushika inyuma y'umunya-Jamaica amaze gutwara umudari wa Olympic gatanu  Elaine Thompson-Herah. Umwanya w'amasekunda  21,81 yagize niwo wari uwa mbere muto ugizwe n'umugore afise munsi y'imyaka 20. Mu nyuma yabandanije mu gutsinda ihiganwa rya Diamond League  mu kwezi kw'icenda i Zurich, aho umwanya wiwe w'amasekunda 21,78 wongeye gushinga umwanya wa mbere muto kw'isi w'abafise munsi y'imyaka 20 uba n'uwa mbere muri Afrika. Uwo mukobwa w'imyaka 18 yatanguye kwihatira ku 200m mu ntango z'uyu mwaka aho amariye kwakwa amahirwe yo kwiruka 400m n'urwego rw'isi ruraba inkino z'ubunonotsi kubera asanzwe afise urugero ruri hejuru rw'inkabuzo ya testosterone. Igihugu: SenegalImyaka: 29 Ico akina: umunyegori mu mupira w'amaguru Edouard Mendy aratamarirwa i Stamford Bridge kuva atanguye gukinira Chelsea avuye muri Rennes yo mu Bufaransa mu kwezi kw'icenda 2020 akaba yabaye kirumara mu vyo uwo mugwi wo mu burengero bwa Londres washitseko muri Champions League mu kwezi kwa gatanu. Yashitse ku muhigo w'inkino icenda atinjijwe igitsindo mu rugendo rwo gutwara ico gikombe mu mwaka w'inkino wiwe wa mbere muri iryo higanwa. Mendy kandi yanditse amateka mu kuba umunyegoli wambere w'umunye-Afrika akinye mu rukino rwanyuma rwa Champions League aba kandi uwa mbere akinye mu rukino ruhambaye ku mugabane wa Buraya kuva aho umunye-Zimbabwe Bruce Grobbelaar abonekeye mu kibuga mu 1985 mu rukino rw'ihiganwa rya European Cup (igikombe ca Buraya), ryabanjirije Champions League, akaba yakinira Liverpool. Inkino 19 Mendy yamaze atinjijwe igitsindo mu mwaka w'inkino uheruka yaba muri Champions League canke muri Premier League, zatumye atwara agashimwe k'umunyegoli yenuriye abandi i Buraya mu mwaka w'inkino 2020-21 (Uefa Goalkeeper of 2020-21). Uyu munonotsi yanatsindiye Uefa Super Cup, yaranashizwe mu bahiganirwa agashimwe ka Fifa k'umunyegoli yenuriye abandi mu 2021, ariko uyu mugabo yatahukanye umudari w'ikibanza ca kabiri mu gikombe ca FA mu kwezi kwa gatanu, yahushije gutsindira Yashim Trophy ihabwa umunyegoli yenuriye abandi i Buraya, igikombe gitangwa n'ikinyamakuru France Football. Iguhugu: Afrika y'Epfo Imyaka: 24 Ico akina: Breaststroke (ubwoko bwo kwoga) Tatjana Schoenmaker yarabiciye biracika i Tokyo aho uretse gutahana inzahabu n'ifeza mu gihugu ciwe ca Afrika y'Epfo, yanaciye umuhigo w'isi n'uwo mu nkino  za Olynpic ku 200m no ku 100m mu kwoga ivyo bita brasse canke  breaststroke. Mu gukora ivyo yaciye aha Afrika y'Epfo umudari wa mbere wa Olympic mu kwoga mu rwego rw'anbagore kuva mu 2000 aca arangiza imyaka 25 Afrika y'Epfo yari imaze irindiriye umudari w'inzahabu mu nkino za Olympic mu kwoga kuko yahejeje ari uwa mbere ku 200m. Schoenmaker yarahatswe guheba inkino mu 2016 igihe yabura amanota yo kuronka itike yo kwitaba inkino za Rio abuze ic'ijana c'umusekunda. Ariko ntiyataye hasi maze kuva ico gihe amaze guca imihigo yo mu gihugu no ku mugabane, inzahabu zibiri mu nkino za Commonwealth hamwe n'umudari w'ifeza  ku rwego rw'isi. Yavuze ati: ""Ubu ihangiro rikurikira ni irihe, ingene notera imbere kurusha? Nkeneye kubona iyo ukwoga kwanje kuzotera kuja."" Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT."	https://www.bbc.com/gahuza/amakuru-59545225
entertainment	Umwamikazi Elizabeth atanguye urugendo rwa nyuma, abanyagihugu baramwunamira	Urugendo rwa nyuma kandi rubabaje rw’Umwamikazi  Queen Elizabeth II w’ubwongereza rwatanguye kuri uno wa Mungu, ikiziga ciwe kikaba kivanywe i Balmoral kijanwa ku kirimba c’umwami ca Holyroodhouse muri  Edinburgh. Ibihumbi n’ibihumbi baratonze ku mabarabara mu kwunamira ubwa nyuma umwamikazi. Iyi niyo ntambwe ya mbere y’ibikorwa vyo kumushingura vyitezwe mu ndwi iza i Londres/London. Ikiziga kigenda bukebuka n’imodoka gushika Edinburgh uburebure bw’ibirometero 280. Gicishwa mu bibanza bitandukanye kuva Aberdeen, Dundee, na Perth, uru rukaba ari urugendo ruza kumara amasaha atandatu. Kiza gushikanwa i Holyroodhouse – ingoro y’Umwami w’Ubwongereza ku mugwa mukuru wa Ecosse/Scotland – kikaza gushirwa mu cumba kidasanzwe. Ku muhingamo w’ejo ku wa mbere, hazoba ikigandaro mw’Isengero nkuru yitiriwe Umweranda Giles, kizokwitabirwa n’umuryango w’i bwami. Isandugu izohamara amasaha 24, kugira ngo abantu bashobore kumwunamira ubwa nyuma. Umusi uzokurikira Umuganwakazi Anne azoherekeza ikiziga ca nyina wiwe mu gihe kizoba gitwawe n’indege i Londres.  Isandugu y’ikiziga c’Umwamikazi kizovanwa ku kibuga c’indege ca Edinburgh ijanwe i Buckingham n’indege gigishijwe ku kibuga c’indege ca RAF Northolt. Ku wa gatatu, ikiziga c’Umwamikazi kizojanwa mu ngoro ya Westminster (Westminster Hall) inyuma gatoya y’isaha umunani z’umuhingamo, urugeno ruzomara iminota yaba 40, abanyagihugu bakazoronka akaryo ko kumwunamira muri uru rugendo. Niho kizoguma imbere yo gushingurwa. Ibirori vyo gushingura umwamikazi Elizabeth bizoba ku wa mbere igenekerezo rya 19 Nyakanga (9), 2022 mw’isengero Westminster Abbey, nk’uko itangazo ryasohowe n’ikirimba ca Buckingham ribivuga. Uru rusengero ni urusengero rudasanzwe kuko niho abami n’abamikazi bimikirwa, harimwo n’uyu Mwamikazi nyene mu 1953, rukaba ari narwo rwabereyemwo ubugeni bwiwe n’Umuganwa Philip mu 1947. Nta birori vyo gufuba umwami vyari bwigere bibera muri uru rusengero kuva mu kinjana ca 18, n’aho ibirori vyo gushingura nyina w’uyu Mwamikazi ari ho vyabereye mu 2002. Abakuru b’ibihugu bavuye mu bihugu bitandukanye vy’isi bazofata urugendo bagiye kwifatanya n’umuryango w’I bwami kwibuka ubuzima bw’umwamikazi n’ibikorwa vyiwe. Abanyaporitike bakomakomeye n’abahoze ari abashikiranganji ba mbere b’Ubwongereza nabo nyene bazokwitabira ibi birori. Ibirori bizotangurwa no kuvana isandugu y’ikiziga c’umwamikazi mu cumba ca Westminster itwarwe mu Rusengero rwa Westminster mu modoka y’igisata ca gisirikare kirwanira mu mazi. Inyuma y’ibi birori, ikiziga kizovanwa i Westminster Abbey kijanwe ahitwa Wellington Arch, ari naho kizovanwa kigatwarwa gushingurwa i Windsor.	https://www.bbc.com/gahuza/articles/c1wnjpnx3veo
health	Austria: Umuganga yaciwe ihadabu kubera ukwihenda agaca umurwayi ukuguru kutariko	"Umuganga abaga muri Autriche (Austria) yaciwe ihadabu kubera yaciye ukuguru kutariko umurwayi mu munsi iheze. Ukuguru kw'i buryo k'uwo murwayi ageze mu za bukuru kwaraciwe kandi yagomba gucibwa ukw'i bubamfu, ikosa rija kubonwa haheze iminsi vyabaye. Ku wa gatatu, sentare yo muri Linz yasanze uwo muganga w'imyaka 43 yagize ikosa ryo gufata ibintu minenerwe cane aca acibwa ihadabu ry'ama dorari hafi 3000 (hafi miriyoni 6 z'amafaranga y'Uburundi). Umupfakazi w'uwo murwayi, yapfuye imbere y'uko urubanza rushika muri sentare, yanahawe amadorari ashika hafi 6.000 y'indishi. Uwo murwayi yagiye muri ivyo bitaro vyo muri  Freistadt mu kwezi kwa Rusama (ukwezi kwa gatanu) kugira acibwe ukuguru ariko umuganga yashize ikimenyetso ku kuguru kwo gucibwa kutariko, nk'uko bivugwa n'itororokanirizo ry'amakuru AfFP. Iryo kosa ryagiye kugaragara mu gikorwa ca minsi yose co guhindura pansuma hanyuma umurwayi aca abwirwa ko n'ukundi kuguru gutegerezwa gucibwa. Ico gihe, ibitaro vyari vyavuze ko iryo kosa ryari ryabaye  ""biturutse ku rukurikirane rw'ivyashitse bibabaje"". Umuyobozi wavyo yarasavye imbabazi  icese mu kiganiro n'abamenyeshamakuru. Muri sentare, uwo muganga abaga yavuze ko  habaye ikosa  ku murongo w'ingene hahererekanywa ivyo gukora mu cumba co kubaga. Abajijwe igituma yashize ikimenyetso ku kuguru kw'i buryo aho kugishira ku kuguru kw'i bubamfu, uwo muganga w'umugore yavuze yavuze ati ""Ntavyo nzi"". Kuva ivyo bibaye, uwo muganga yimukiye mu bindi bitaro. Iigice c'amafaranga y'ihadabu yaciwe yarahagaritswe. Amakosa nkayo  ntakunze gushika ariko vyari bimaze kuba muri kahise. Mu 1995, umuganga wo muri Reta Zunze Ubumwe za Amerika yamenye agejeje hagati kubaga ko yariko araca ukuguru kutariko umuntu yari arwaye diabete. Vyabaye  ngombwa ko abandanya kuko yari amaze guhimbura ibitari bike."	https://www.bbc.com/gahuza/amakuru-59505985
sports	Imvo n'imvano: Amateka y'umupira w'amaboko, Volley Ball na Basket Ball mu Rwanda	Amateka y'umupira w'amaboko, Volley Ball na Basket Ball mu Rwanda mu ruhererekane rw'ibiganiro bine twabateguriye turi i Paris, muri Studio za Radio France.	https://www.bbc.com/gahuza/articles/c998ke1pnx4o
business	Maroc iri mu bihugu vya mbere bishora cannabis i Buraya	Maroc iri mu bihugu vya mbere bishora cannabis i Buraya naho ico kiyovyabwenge kitemwe n'amategeko muri ico gihugu	https://www.bbc.com/gahuza/amakuru-58821726
entertainment	Burundi: Girumuco Téline atambukira inzu y'imideli Yves St Laurent ati: 'Nakunze umudeli kubera dawe'	"Umurundikazi Girumuco Téline Féerie afitaniye amasezerano y'umudeli n'inzu rurangiranwa yo mu Bufaransa Yves Saint Laurent, avuga ko yabikunda kuva akiri umwana. Uwo mwigeme avuga ko yatanguye umwuga w'umudeli mu 2016 mu nzu [agence] yitwa Winners' fashion. Agira ati:"" Nabikunze nkiri umwana. Ngira aho nabirabira cane hari ku muvyeyi wanje, dawe; yakora mu bintu vy'impuzu."" Indoto za Téline ngo zari izo kwambika abantu, agakora impuzu mu Burundi abantu ntibabe bakizikura mu mahanga. Uwo mwigeme yiga mu gisata co gutumatumanako amakuru ngo afise umugambi wo kuva muri ico gisata aje gutangura kwiga gushona imideli. Agitangura ivyerekeye imideli mu Burundi ngo abantu ntibabibona neza. Agira ati:"" Abantu babona umenga ndiko ndata akaranga. Abavyeyi banje naragize Imana barantahura bakaza baranshigikira, ariko nk'abandi babibona mu mibano, ntibabibona neza, ariko ubu bariko barabitahura kubera babona urwego maze gushikako."" Abandanya avuga ko akiri mu Burundi yagize ivyigwa nkarisha bwenge vyo gushona impuzu, abantu bakabifata nabi, kuko ntibatahura ingene yari azi ubwenge mw'ishure ariko akaja mu vyo gushona impuzu. Yaragira kandi n'ibindi vyigwa bijanye no gushona ku buhinga bwa internet, abamwigisha bakaba bari mu gihugu c'Ubufaransa. Téline afise uburebure bwa metero 1.76, akaba apima ibiro 48. Atera akamo urwaruka na cane cane abigeme gukora cane kuko kenshi mu Burundi imyuga itamenyerewe badakunze kuyishigikira, bigasaba kugira inguvu nyinshi. Nta Mwuga Udakiza ni ikiganiro c'uruhererekane (Series) kizajya gihita kuri radio buri wa gatatu, no ku rubuga rwa BBC Gahuzamiryango. BBC Gahuzamiryango ihaye ikaze ibitekerezo vyanyu kuri iki kiganiro."	https://www.bbc.com/gahuza/amakuru-59222728
religion	Burundi: 'Turiyamirije abatwitiranya n'umugambwe' - Abepiskopi gatolika	"Inama y'Abepiskopi b'i Burundi imenyesha ko ibabajwe n'uko hari bamwe bashaka kuyitiranya n'umugambwe biturutse ku gikorwa bakoze mu matora aheruka nk'indorerezi, mbere bakanashikiriza amahinyu bayabonyewo. Biri mw'itangazo ryasomwe n'umukuru w'iyo nama musenyeri Joachim Ntahondereye atanga umuco ku ruhara rwayo muri ayo matora. Iyo nama imenyesha ko itishimiye ingene sentare ijejwe kwubahiriza ibwirizwashingiro yavuze ivyo yashikirijwe ""nk'uko yoba yaritwaye ku vyerekeye amatora"". Ku wa 04 z'uku kwa gatandatu, iyo sentare niho yashikiriza ivyavuye mu matora yo ku wa 20/05/2020, aho yanavuze ko utunenge twashikirijwe n'inama y'abepiskopi b'i Burundi, co kimwe n'ibirego vyatanzwe n'umugambwe CNL utavuga rumwe n'ubutegetsi ata shingiro bifise. Mw'iryo tangazo, musenyeri Joachim Ntahondereye  arongoye inama y'abepiskopi amenyesha ko itigeze yitwara muri sentare ijejwe kwubahiriza ibwirizwashingio. Ati: ""Ico yakoze kwabaye ukugira ico ishikirije icese ku vyerekeye igikorwa c'uburorerezi yari yaronkeye uruhusha"". Abasenyeri b' i Burundi bavuga ko ata mvo n'imwe yari ihari y'uko bitwara ngo kuko uruhara rwabo muri ayo matora cari igikorwa c'umurorerezi kandi bakagendera ku ngingo ngenganyifato y'abarorerezi b'amatora. Avuga ko igikorwa c'abarorerezi kwari ukwandika n'ukugumya gusa amahinyu y'ivyabaye yiboneye n'amaso yiwe gusa. Musenyeri Ntahondereye ati: ""Turababajwe n'uko Inama y'abepiskopi yafashwe mu buryo butumvikana nk'uko yoba yaritwaye , ivyo navyo bigatera agapfungu mu mitima y'abantu"". ""Turanse ko twitiranywa n'umugambwe canke n'umuntu uwo ari we wese yahiganywe mu matora"". Inama nkuru y'abepiskopi b'i Burundi, CECAB, yararungitse abarorerezi bayo barenga 2,700 mu makomine yose bashoboye kuja mu tuzu tw'amatora bahisemwo, nk'uko babivuga mw'itangazo ryabo ryo ku wa 26/05, iminsi ine inyuma y'ayo matora. Mw'iryo tangazo bari bamenyesheje ko ayo matora yabayemwo utunenge twari gushobora gutuma ivyari gutangazwa ko vyayavuyemwo bishobora kutizigirwa. Inyuma y'iryo tangazo, hari bamwe babonye ko Ekleziya Gatorika mu Burundi itari yishimiye ivyari vyaraye bitangajwe n'umurwi CENI ko ari vyo vyavuye mu matora. Hagati aho, inyuma y'aho Evariste Ndayishimiye w'umugambwe CNDD-FDD uri ku butegetsi atangarijwe burundu na sentare ijejwe kwubahiriza ibwirizwashingiro ko ari we yatsinze ayo matora, iyo nama y'abepiskopi yaranamukeje mw'itangazo ryayo ryo ku wa 05/06, inamusaba kuba ""umukuru w'igihugu wa bose""."	https://www.bbc.com/gahuza/amakuru-52953834
entertainment	Africa mu mafoto muri iyi ndwi: Kuva 27 z'ukwa munani gushika 2 z'ukwa cenda 2021	Ihitamwo ry'amafoto meza kurusha ayandi yo muri Africa n'ahandi. Amafoto yose yitirwa bene yo	https://www.bbc.com/gahuza/amakuru-58432506
religion	Abavugabutumwa bo muri Africa bariko basabira Trump ngo atsinde amatora	"N'aho asanzwe afise imvugo y'agasuzuguro kuri Afrika, Perezida Donald Trump wa Leta Zunze Ubumwe za Amerika arakunzwe cane na bamwe mu bihaye Imana bo kuri uyu mugabane. Mu nyigisho ziwe yatanze mu kwa gatandatu, Pasitori wo muri Nijeriya, Chris Oyakhilome, umuvugabutumwa azwi cane ku mboneshakure, yagize ati: ""Mumusengere [Trump] kuko iyo Imana ishize imbere umwe mu bana biwe, shetani rimwe na rimwe ikora ibishoboka vyose kugira ngo imusambure"". Agabisha kandi ko abanegura uyu mukuru w'igihugu akomoka mu mugambwe w'aba Repubulika ariko arondera kwitoreza ikiringo kigira kabiri mu kwa cumi na rimwe banka urunuka abamushigikiye. Uyu mupasitori akunzwe cane kw'isi yose, harimwo na Amerika avuga ati: ""Bafitiye ishavu ryinshi Trump kubera arwanira abakristu/abakristo, ico mukimenye. Rero abankwa ni mwebwe abakristu"". Ikigo Pew Research gikora ubushakashatsi ku mibereho y'abantu kivuga ko mu gihe Perezida Trump azwi ko ari umutegetsi yacanishijemwo isi, mu bihugu nka Nijeriya na Kenya arakundwa cane nk'uko amatohoza y'iki kigo yavyerekanye mu kwa mbere uno mwaka. Kivuga ko amajambo yavuze mu 2018 yo kugereranya ibihugu vya Afrika ""nk'imisarani"" bobo ko ata kibazo ateye. Ibi bihugu vyompi bisanzwe bizwi ko bigendera cane ku madini. Mu bumanuko bwa Nijeriya, igihugu ca Afrika gifise abantu benshi, harangwamwo amashengero menshi, mu gihe muri Kenya naho abanyapolitike bakoresha cane amashengero mu gutanga ubutumwa ku banywanyi babo, ari naco gituma amadini afise ikibanza kinini muri ibi bihugu. Amashengero menshi ya kikristu muri Afrika, asanzwe arwanya cane ivyo gukorora inda, abubakana bahuje ibitsina, bakongera bagashigikira Israyeli, ntibigeze biyumvamwo uwasubiriwe na Trump, umu Democrate Barack Obama, n'aho afise amamuko muri Kenya. Richard Chogo, Pasitori mu rusengero rwa Deliverance ku mugwa mukuru wa Kenya, Nairobi, yabwiye BBC ati: ""Ubutegetsi bwa Obama bwarahimirije umugambi w'ukwigenga (liberalisme) hano muri Afrika, kandi uwu mugambi wateje impungenge mu bategetsi bamwe bamwe b'amadini. Rero kabaye agahengwe ku butegetsi bwa Trump yahisemwo gusubiza ibirenge inyuma"". Arashimagiza ubutegetsi bwa Trump kubona bwarashoboye guhagarika imfashanyo zahabwa amashirahamwe nka Marie Stopes, yafasha mu buryo bwo kugabanya imvyaro n'ugukoroza inda mu bihugu bitari bike vya Afrika. Iri shirahamwe ryaraneguye iyi ngingo ya Amerika yo guhagarika izi mfashanyo, rivuga ko rishira ""ubuzima bw'abakenyezi mu kaga"". Impari ku bijanye no gukoroza inda zimaze imyaka n'imiburiburi irenga 40. Kuva ico gihe, abavugabutumwa b'abazungu bagize uruhara rukomeye mu matora ku ruhande rw'aba Repubulika kandi ivyiyumviro vyabo vyarakwiye kw'isi yose, cane cane muri Afrika. Ibi bimeze uku mu gihe Abaporotesanti b'abirabure benshi muri Amerika bashigikiye umugambwe uharanira Demokarasi kandi bakanegura ubutegetsi bwa Trump, nk'uko icegeranyo gishasha ca  Pew Research kivyerekana. Emeka Ezeji, umupasitori mukuru mw'ishengero rya Anglicani mu ntara ya Enugu iri mu bumanuko bushira ubuseruko bwa Nijeriya, avuga ko ivyiyumviro vyiwe vya politike bishingiye ""ku vyanditswe"" gusa. Avuga ati: ""Abakristu ba Afrika bazi ko umukuru w'igihugu w'umu Repubulika ari we mwiza kuri Amerika no kw'isi"". Abandanya asengera Perezida Trump ko yotsinda umukeba wiwe wo mu mugambwe w'abaharanira Demokarasi Joe Biden mu matora ategekanijwe mu kwa cumi na rimwe, kandi ko yari yafashe umwanya iminsi yose wo gusengera uyu mukuru w'igihugu ngo akire igihe aheruka mu bitaro  kubera coronavirus. Nk'uko bimeze kuri Pasitori Chogo, na we nyene abona ko ""intege nke"" za Trump zidategerezwa kurengera ""inyungu rusangi"". Nk'akarorero, ariyamiriza rya sekeza rya Black Lives Matter (Ubuzima bw'abirabure ni kirumara), isekeza Trump afata ko ari ""ikimenyetso c'urwanko"", akavuga ko ""ryanyazwe intumbero yaryo"". Yibaza ibibazo vyinshi aho avuga ati: ""Abandi bantu atari abazungu nta vanguraruhu bakorerwa? Ubuzima bw'umwirabure abayabaye ubu bwoba ari bwiza ugereranije n'imyaka indwi iheze? Canke umwirabure abayabaye ubu yoba ageramiwe ubu kuri Trump gusumba kuri Obama?"" Bwana Trump arirata ko ari we mu perezida wa Amerika amaze gukorera ivyiza vyinshi Abanyamerika bakomoka muri Afrika gusumba abandi baperezida bose  mu mateka ya  Amerika, kenshi agafatira ku rugero ruto rw'ubushomeri mu myaka itatu ya mbere y'ubutegetsi bwiwe, ico Bwana Ezeji akenguruka cane. Ubunyamabanga bujejwe akazi buvuga ko igitigiri c'abashomeri b'abirabure mu kw'icenda ari co gitigiri gito cane cabayeho kuva butanguye kwegeranya ibiharuro nk'ibi mu myaka ya 1970, n'aho ibi vyahindutse kubera coronavirus. Ariko Pasitori Ezeji  avuga ko Bwana Trump agifise igikorwa kinini ategerezwa gukora ku neza ya bose, aha akaba afatira ku mwami Cyrus (Kuro) w'umu perse avugwa muri Biblia ko yari yatoranijwe n'Imana kugira ngo yigarurire Babiloni, maze abanya Isirayeli bari bahunze  banona gusubira i Yerusalemu. Avuga ati: ""Trump niwe we Kuro wa kino gihe"". Bwana Emeka  avuga ati: ""Imana irabivuze....ni umusuku wanje azorangura ishaka ryanje"". Pasitori Juliet Eyimofe Binite ari mu gisagara ca Lagos muri Nijeriya aremeranya nawe. Yabwiye BBC ati: ""Yatowe n'Imana"". Buri ku ndwi, uyu mupasitori w'umugore yama asengera  Trump ngo atsinde amatora ku ncuro ya kabiri. Avuga ko Imana yamuhaye ubutumwa imbere y'amatora ya 2016 ko hari umuntu atunze cane yinjiye muri politike kandi ko ashigikiye ubwigenge bw'amadini, abakristu babona ko bubangamiwe. Avuga ati: ""Yambwiye ko yariko irarondera umukozi, umuntu w'intungane kubera hari ibikorwa bimwe bimwe abantu beza badashobora gukora"". ""Dukeneye umuntu ashobora kurwanira agateka k'abemera"". Avuga kandi ko Trump ataronka amashimwe akwiriye kuri politike yiwe mpuzamakungu, nk'akarorero amasezerano y'amahoro hagati ya Isirayeli na Emira Zunze Ubumwe z'Abararu (Emirats Arabes Unis). Pasitori Chogo na we nyene niko abibona: ""N'aho woba uri Saddam Hussein cane Muammar Gaddafi, ntihabuze nk'ikintu kimwe canke bibiri vyiza wakoreye abanyagihugu bawe"". Avuga ko Trump ashigikiwe ku mugabane wa Afrika kubera ukuntu atarya umunwa, aho avuga ko abategetsi ba Afrika bakeneye kubwirwa mu majambo yeruye kugira ngo bashobore gutunganya ibihugu vyabo. Mu butumwa butandukanye yanditse ku rubuga rwa Twitter, Bwana Trump aherutse kwibutsa abakristu bamushigikiye ko ubwisanzure mu vyo gusenga hamwe n'urugamba rwo kurwanya umugenzo wo gukoroza inda bishobora gukwama mu gihe atotsinda amatora yo mu kwa cumi na rimwe. Ariko Pasitori Ezeji afata ibintu yishimikije ubuhanuzi bwa Bibiliya buvuga ibihe vya nyuma. Ati: ""Ko azotsinda canke atazotsinda, ico si ikibazo ca Trump, ahubwo ni ikibazo c'ivyo Imana ivuga"". ""Trump ni nka ca giti co muri Biblia abihweza ibirere bafatirako mu kwihweza ibimenyetso vy'ibihe...aramutse atsinze, tuzoba tugifise igihe co kubaho, nayo akaramuka atsinzwe nta gihe tuzoba tugisigaje""."	https://www.bbc.com/gahuza/amakuru-54538870
