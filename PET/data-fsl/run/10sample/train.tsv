religion	Ni nde yanditse Bibiliya ?	"Na Edison Veiga BBC News Brazil Kuba Katolika, Bibiliya igizwe n’ibitabo 73. Ku baporoti hari 66, nayo aba-orthodoxe bavuga ko hari 78. Ni mu gihe Abayahudi bemera ibitabo 39 gusa, ibi bikaba ari ivyo abakirisu bavuga ko ari ivyo mw’isezerano rya kera. Aha turiko tuvuga igitabo kigurishwa cane gusumba ibindi vyose muri kahise k’isi, Bibiliya Nyeranda, ikonganirizo ry’ibitabo vyahinduwe mu ndimi zababa 3.000 – aho ibirenga imiriyaridi 3.9 bimaze kugurishwa kw’isi yose, nk’uko bivugwa n’umuryango wa Bibliya wa Brezili (Société biblique du Brésil). Ariko none, ni bande banditse ibi bitabo? Dufashe ko ari ibitabo vya kera cane, imbere y’uko abanditsi ba none batangura kwandika uko bandika, biragoye kuronkera iki kibazo inyishu nyayo. Intango y’iki kiyago ni ukubanza kumenya nimba ari ukugifatira ku bijanye n’idini gusa, canke nimba gikwiye gufatira ku buhinga n’ubumenyi. Umuhinga mu vya kahise no mu vyigwa bijanye no kwemera Imana Gerson Leite de Moraes asanzwe yigisha kuri kaminuza Mackenzie Presbyterian University avuga ati: ""Ni ikibazo kitoroshe kubera hari imbono zibiri. Imbono ya mbere ishingiye ku kwemera Imana gushingiye ku masengero, aha tukaba dufise abiga ibijanye no kwemera Imana kubera bashaka kuba abapasitori/abapatiri mu muryango kanaka, imbono kama ». Kubw’iwe, inyigisho z’amasabamana ziganisha ku busaseredoti/ubupasitori, zitegerezwa « kugendera ku nyigisho z’uko ivyanditswe vyavugishijwe, ni ukuvuga ko ari ivyavuzwe n’Imana yo nyene ubwayo, iciye kuri Mutima Mweranda/Mpwemu Yera ». Avuga ati : ""Ku rundi ruhande, inyigisho ku bijanye no kwemera Imana zishingiye ku buhinga ntizirajwe ishinga n’iyo mbono, ahubwo zozo zirondera kwihweza uko izi nyandiko zaje ufatiye ku bihe vya kahise ». Muri iyi nzira, turashobora gutahura ibitabo vya mbere vya Bibiliya, ibigize vya bitabo bitanu vya mbere bizwi nka Pentateuque (canke nka Torah y’Abayahudi), ko ari icegeranyo c’inyandiko zanditswe ubwa mbere imyaka hafi 1.000 imbere y’umuzo wa Yezu/Yesu. Ibi ni Amamuko/Itanguriro, Ihunga, Abalewi, Guharura/Kubara  hamwe na Gutegeka kwa Kabiri  (Deuteronome)  - ibitabo bivuga ivyerekeye kuva kw’irema ry’isi gushika ku rupfu rwa Musa. Kubera ari ivya kera, abahinga bavuga ko bigoye kumenya neza na neza abavyanditse. Kubw’amayagwa y’idini, ibi bitabo bitanu vyanditswe n’umuntu umwe, Musa. José Luiz Goldfarb, umwigisha wa kaminuza ya Katorika y’i São Paulo akaba arongoye n’igisata c’imico y’ikiyahudi mu murwi A Hebraica, avuga ati : ""Nsomye nkongera nkavugana n’umusiguzi akongera akaba n’umukinyi w’ivyese, Haroldo de Campos (1929-2003), nahakuye icigwa ko hari inzira zibiri zishoboka. Iyo yo mw’isinagoga ivuga ko Musa ari we yanditse Torah. Tubifata nk’uko twama ‘twumviriza’ Musa buri ndwi [ibisomwa], kandi ibi bifise agaciro mu mico y’abantu ». Ihengama ry’abahinga ntiryemera ibivugwa ko ibi bitabo vyanditswe n’umuntu umwe. Ati : ""Ku bijanye n’inyigisho za Bibiliya, tuvuga ibitabo vyanditswe mu myaka irenga 600 ». ""Uku niko umwihwezo wa Harold urangira hampande y’ubushakashatsi yagize kuri Bibiliya, kubisigarira vy’ivya kera (archeoloie), ku bisigarira no ku nzandiko zo guhayagiza ». Avuga ko umwihwezo wimbitse w’izi nzandiko ufasha kubitadukanya ufatiye ku nyubako, amajambo azigize, n’ibirimwo ufatiye ku banditsi mu bihe bitandukanye vyo muri kahise. Ni iciyumviro cemerwa neza. Uri Lam wo mu muryango Templo Beth-El w’abanya-Israel muri São Paulo asigura ati: ""Biragoye cane kuvuga ivy’ibihe canke abanditsi kuko umuntu atakara. Amatohoza y’abahinga yemeza ko izi nyandiko zifise imyaka iri hagati ya 2.700 na 3.000 canke gusumba aho kubera vyahererekanwa ku munwa ». Kubw’iwe, izo nyandiko zaratagatifujwe – ni ukuvuga ko zegeranijwe hanyuma zifatwa ko ari izigize Bibiliya y’Abahebreyi– amaja mu kinjana ca IV imbere y’umuzo wa Yezu/Yesu. Lam yemera ati : ""Ariko n’aho nyene, hari impari nyinshi, kandi ntidushobora kurangiza iki kibazo ». Goldfarb abona akarusho muri ibi vyo gufatira hamwe izi nyandiko hamwe no kuzifatira mu mice itandukanye. Yibaza ati : ""Nimba ari inyandiko zamaze imyaka 600, ibi ni vyiza ku bantu bakunda ibikorwa. Ni bangahe bashoboye gusohora inyandiko mu karere kamwe canke akandi ? ». Muri ico gihe nyene ivy’abanditsi bitandukanye n’ivy’ubu, ingorane nk’izi nyene zo kumenya koko uwanditse zirabandanya mu bindi bitabo biri muri Bibiliya y’Abayahudi – ikonganirizo ry’ibitabo bigize isezerano rya kera muri bibliya ya gikirisu. Goldfarb ati: ""Nk’akarorero, zaburi za Dawudi. Ni agatabo gato abantu bakoresha cane mu bisabisho n’indirimbo vya misi yose kegeranya indirimbo Dawudi yakunda kuririmba mw’isinagoga. ""Tuvuga ko yari umuririmvyi kandi ko ibi bisabisho vyaririmbwa. Ni nde abizi ? Ni ikibazo ciza:  ku vyo nize ngasoma, jewe ntavyo nokwemeza… ». Moraes nawe ati: ""Ikiri ukuri ni uko habaye benshi banditse ibiri muri Bibiliya ». ""Igishoboka cane ni uko inkuru ziri mu vyanditswe muri bibiliya muri kino gihe imbere y’aha vyahanahanwa ku munwa igisekuru ku kindi. Kandi iri ryagumye ari itunga karanga ry’idini ry’aba bantu ». Uyu mwigisha wa kaminuza ati: ""Ni ukumenya kandi ko ivyo abitirirwa inyandiko mu gihe ca kera bitandukanye n’ivyo dufise ubu. Ico gihe, vyari bikunze kuba ko inyandiko kanaka yitirirwa umutware mukuru, umutegetsi akundwa, umuntu akomeye ». Aha niho rero, abanywanyi b’inyigisho zimwe zimwe, iyo bahinduye ivyo bazi bakabishira mu nyandiko, bakunda kuzitunganya nk’uko umengo ni ikintu canditswe na ba shebuja. Moraes  yongerako ati : ""Kubiraba Torah, ushaka kuvuga ko izi nzandiko zanditswe na Musa? Bishobora kuba atari vyo. Kumbure afise kuba yarabigizemwo uruhara. Hari bamwe bavuga ko ata ruhara na rutoya yagize. ""Ariko ni inyandiko zitirirwa Musa."" Kubw’iwe, igikenewe ni uko izi nyandiko nyeranda birangira zitiriwe amadini. Moraes yibaza ko ari ibintu vyumvikana ko ibitabo vyeranda vyanditswe, nk’akarero, inyuma y’ishingwa ry’igihugu ca Israel gusumba ibihe bivugwamwo, nk’ibijanye n’ihunga ry’Abayahudi bava mu Misiri, barongowe na Musa. Ati: ""Iyumvire igico c’abantu bayerera mu bugaragwa. Ivyo kwicara ngo bandike si vyo bibaraza ishinga. Ikiraje ishinga uwuriko arayerera mu bugaragwa ni ukurondera ingene abaho. Mu myaka itari mike, vyabaye ngombwa ko bategura intambara kugira ngo baronke ubutaka…nta n’umwe yari anezwe ivyo kwandika ibitabo."" Uyu mushakashatsi ati: ""Ikintu kinini gishoboka, ni uko ibi vyagiye kuba hashinzwe umuryango wiyubatse neza."" Ariko zari inkuru zidakomeye cane, z’ubwoko butandukanye, vyarangiye zegeranijwe zigashirwa  hamwe n’umwanditsi umwe canke benshi. Umuhinga mu nyandiko nyeranda, Thiago Maerki akaba n’umushakashatsi kw’ishure kaminuza rya São Paulo (Unifesp), akaba kandi ari mw’ishirahamwe Hagiography Society, muri Amerika, arashima cane iciyumviro co gukoresha ubumenyi bwa none mu vy’indimi mu kugerageza gushira hamwe canke gutandukanya inyandiko zigize Bibiliya. Kubw’iwe, abanditsi nk’umwigisha wa kaminuza Robert Alter, umunyamerika yigisha kw’ishure kaminuza ya California, ""babivuga neza "", nk’igihe avuga ko ari vyiza ""gukoresha uburyo bumwe bumwe bukoreshwa mu kwiga ibijanye n’ivya kahise k’indimi n’inyandiko mu kwiga inyandiko za Bibiliya"". Maerki ati: ""Arihweza ubuhinga bw’inyandiko, impinyanyuro z’amajambo yakoreshejwe, ubudasa mu gushikiriza ivyiyumviro, imyumvikano ikurikizwa mu bwoko bumwe bumwe bw’inyandiko ya Bibiliya, na buri mwanditsi. ""Igihe cose kugira ngo ntihabe kuzana ivyataye igihe."" Indinganizo y’amayagwa nayo nyene ishobora kwisungwa mu mwihwezo w’ibitabo bine vy’injili, ibitabo bivuga ubuzima bwa Yezu, bikaba vyitirirwa Matayo, Mariko, Luka na Yohani. Umushakashatsi kuri kahise k’idini rya Gikristu kw’ishure kaminuza Université pontificale grégorienne i Rome akongera akaba n’umuhinga ku bijanye na Vaticano Mirticeli Medeiros, arabishingira intahe ko, ata gukekeranya, abanditse ibi bitabo bine ari abo bagabo bane. Asigura ati : ""Ku vy’Injili, nta mpari zihari [kuba zitirirwa], n’imiburiburi ufatiye ku bushakashatsi bwa vuba. Aha ni ukwibuka ko babiri mu banditsi bazo, Matayo na Yohani, bari abatumwa ba Yezu/Yesu. Aba bandi babiri, Mariko na Luka, ku ruhande rwabo, bateguye inyandiko zabo bisunze ivyo abatumwa bashingiye intahe."" Maerki arasangamwo ubudasa mu mpinyanyuro z’amajambo muri ibi bitabo bine. Asigura ati : ""Matayo afatwa nk’umwanditsi adakoresha impinyanyuro itaziguye, akoresha impinyanyuro isanzwe. Yohani akoresha ururimi rugoye, rwuzuye imizunguruko, imvugo ngereranyo. Luka akoresha imvugo inonosoye, ihanitse."" Nimba mw’isezerano rya kera hari ibibazo vyinshi gusumba ibizwi ku bijanye n’abitirirwa ibitabo, inyandiko zo mw’isezerano rishasha, n’aho ari iza vuba kandi n’abazitirirwa bavugwa hafi muri zose, naho nyene harimwo ibibazo. Birazwi ko bimwe muri vyo vyatanguye kwandikwa imyaka 30 canke 40 inyuma y’urupfu rwa Yezu. Moraes avuga ko ""bishoboka cane ko aya mazina yose [y’aba banditsi b’Injili bane] yaje biciye mu mico n’imigenzo."" Ashimangira ati : ""Nta zina ry’umuntu yitirirwa ibi bitabo vya kera cane."" Igisa n’uko ata mpari gitera ni uko iya mbere muri izi njili ari iya Mariko. Ati: ""Mu gihe hari igisekuru, igisekuru cakurikiranye ubuzima bwa Yezu gushika apfe, ni ngombwa ko kigumana inyandiko ku vyabaye. Rero nico gitangura ubwoko bushasha bw’impinyanyuro y’amajambo, ari yo Njili."" Mu gushira hamwe imico n’imigenzo hamwe n’ivyahanahanwa ku munwa, uyu mwanditsi w’injili arandika neza ivy’ubuzima bwa Yezu. Ariko ahagarara cane ku gice yashaka guhagararako ico gihe: aha ni ukuvuga ko ata kigoro agira ko kuvuga ku vyerekeye ivuka canke ubwana bwa Yezu, ahagarara cane cane ku gikorwa ciwe, ku rupfu rwiwe, ku butumwa bwiwe bwa Pasika. None uyu Mariko yari umuntu ki ? Umuhinga mu vyigwa bijanye no kwemera Imana (théologien) arerekana ko yari umwigishwa w’intumwa Petero. Ati: ""Ariko abandi bazokubwira ko yari umwigishwa wa Paulo. Ivyo ari vyo vyose, ico tuzi ni uko atari umwigishwa wa Yezu."" Injili ya Yohani nayo nyene irimwo amakenga. Ahari amakenga ni aho avuga  «umwigishwa yakundwa cane», aha amayagwa akerekana ko yari Yohani. Moraes ati : ""Ariko hariho abahinga mu vyigwa bijanye no kwemera Imana babona ahubwo ko yashobora kuba ari Lazaro, kuko mu njili harimwo umurongo [mu gice kivuga urupfu rwa Lazaro] uvuga ko Yezu yarize,  ‘hanyuma raba ingene yamukunda."" Mu kinjana ca 20 ni ho abakristu batanguye kmwemeza ko Yohani ari we yanditse iyi Njili. ""Amayagwa yabigize uko nyene, tubandanya tumwita Yohani. Ariko ntivyoroshe kumenya uwayanditse, ishobora mbere kuba yanditswe n’umurwi wa benshi."" Kubw’uyu muhinga mu vyigwa bijanye no kwemera Imana, ni vyiza ko tugumana iciyumviro c’uko ari « Injili zanditswe na» ugaca ushirako izina rimwe rimwe muri ayo, hakubafata nk’abanditsi b’ibitabo nk’uko bafatwa mu gihe ca none. Ariko nimba ikibazo ari Isezerano rishasha, ni ukwerekana uruhaha rwa Paulo, intumwa yandikiye amabaruwa menshi imiryango ya mbere ya gikristu. Medeiros avuga ati : ""Amabaruwa ya Paulo, nk’uko iri zina ribivuga, [yanditswe] na Paulo hamwe n’abigishwa biwe. Nk’akarorero, ibaruwa ryandikiwe Timoteyo, rishobora kuba ryanditswe na Paulo, rero abahinga bamwe baryita Deutéro-Paulin"". ""Hagati aho, hari impari ku vyerekeye amabaruwa yitirirwa Petero, kandi ashobora kuba atanditswe na we nyene ubwiwe. Co kimwe kandi n’irya Paulo yandikiye abahebreyi, rishobora cane kuba ryagiye kurangizwa n’umwe mu bigishwa biwe ». Paulo yumvikana ko ari we yatanguye kwandika kuri Yezu, kuva mu mwaka wa 57 canke 58. Moraes  avuga ati : ""Ikibazo nyamukuru ni ukumenya nimba yari azi ko yariko yandika inyandiko nyeranda. Ashobora kuba atari abizi."" ""Hari uburyo yakoresha mu kuvugana n’amasengero hanyuma agasiga amakete. Amwe muri yo yaratakaye, amwe muyo twita ko ari amabaruwa yiwe yanditswe kumbure n’abigishwa biwe, ariko ashirwa mu murwi w’ayanditswe na Paulo."" Uyu muhinga mu vyigwa bijanye no kwemera Imana avuga ati: ""Iyo tuvuga amabaruwa ya Petero, kumbure yanditswe n’abamwegereye, kuko Petero ntiyari azi kwandika, kandi arabitomora mw’ibaruwa ryiwe [rya mbere].  Yakoresha umwanditsi mu kwandika. Kumbure afise kuba yabwira icegera ciwe, yitwa Silvano, ivyo yandika."""	https://www.bbc.com/gahuza/articles/c807zj0p20do
health	Kenya: Imisi 13 niyo yahawe abakozi ba reta bataricandagisha Covid-19	Abakozi ba reta muri Kenya bahawe imisi 13 gusa ngo babe bahejeje kwiteza urucanco rwo kwikingira Covid-19 canke naho bafatirwe ingingo. Mw'itangazo yasohoye, umukuru w'igisata kijejwe abakozi ba reta yavuze ko iyi ngingo yafashwe kubera igitigiri gito c'abakozi ba reta baronkejwe uru rucanco, cane cane abigisha n'abo mu gisata kijejwe umutekano. Avuga ko hari abakozi ba  reta batari bake bataye akazi kugira bahunge uru rucanco. Ejo ku wa mbere, Kenya yatangaje ko abantu 745 bashasha banduye uwu mugera wa corona, bituma abamaze kwandura kuva iki kiza gishika mu gihugu bashika 212.573. Mu ndwi iheze, reta yavuze ko imaze gutanga incanco imiriyoni 1,7 za AstraZeneca, nyinshi muri izi zikaba ari doze ya mbere. Kenya itegekanya ko gushika mu mpera z'uno mwaka izoba imaze gucandaga abantu imiriyoni cumi.	https://www.bbc.com/gahuza/amakuru-58160301
politics	Burundi: Kugira umunsi w'akaruhuko itariki Pierre Nkurunziza yashengeye vyakiriwe gute?	"Abarundi babona ugutandukanye icemezo c'inama nshingamateka y'u Burundi yemeje ko umusi mukuru uhariwe kuzirikana,  gukunda no gukundisha  igihugu uhuzwa n'umunsi uwari prezida Pierre Nkurunziza yashengeye. Inama nshingamateka kuwa kane yatoye kuri 76,9% - amajwi 87 avyemera, 26 abihakana  - ko buri tariki ya 8 ukwezi kwa gatandatu uzohora uba umunsi w'Imboneza mu kuzirikana, gukunda no gukundisha igihugu. Uwa mbere yatewe iryo teka rwo kuba  iyo mboneza ni uwahoze ari umukuru w'igihugu Pierre Nkurunziza. Uwo munsi uhuriranye n'umunsi uwo yatwaye Uburundi imyaka 15 yashengereyeko mu 2020. Igihe iryo tegeko ryemezwa mu 2020, uwo munsi wari washizwe mu kwezi kw'indwi, ibirori vyawo bigahagarikikwa n'iyo mboneza nyene. Ubu rero iyo mboneza itakiriho, umushikiranganji w'ubutungane yasiguriye inama nshingamateka ko vyari ngombwa ko hagira ibihindurwa muri iryo tegeko. Ibi vyemejwe bitegerezwa guca mu nama nkenguzamateka - aho vyitezwe ko bizoshigikirwa kuko umugambwe uri ku butegetsi uhafise ubwiganze, imbere yo guterwako igikumu n'umukuru w'igihugu. Ku rubuga rwa Facebook rwa BBC Gahuza, iyo nkuru ni imwe mu zatanzweko ivyiyumviro vyinshi kandi bitandukanye mu zatangajwe muri uku kwezi. Mu kwezi kwa mbere 2020 iyo nteguro y'ingingo yo guha iteka Pierre Nkurunziza - yari akiri ku butegetsi - yashikanwa mu nama nshingamateka, yateje impari zikomeye. Abashingamateka bo mu mugambwe uri ku butegetsi CNDD-FDD barashigikiye cane iyo nteguro, abo ku ruhande rutavuga rumwe nawo barayirwanije. Inyuma y'ivyemejwe n'inama nshingamateka kuwa kane, ibi ni ivyo bamwe bamwe bavuze ku rubuga rwacu rwa Facebook: Remy Muheto Sinibazako abikwiye uravye ibintu yakoze nko gukingira ikibaba umurwi w'imbonerakure,guhimiriza iyicwa ry'abatavuga rumwe na leta yiwe,mukuvuga ngo,bazohera nk'ifu y'imijira.ngo mujeri aba police bazirase...... Bénigne Niyonzima Ni igiki yakoze karuhariwe gituma ahabwa iryoteka kirenze kuba umukuru w'igihugu? Ndaziko muza kuntera amabuye ariko imbere yuko muyantera munyishure. Elie Niyonkuru Bénigne Niyonzima  yateje imbere igihugu, akuraho amacakubiri y'intara n'amoko, mbere no mumyaka itanu yanyuma harerekana ko igihugu gishobora kubaho atamfashanyo y'abazungu kironse, kikitegurira amatora atawo hanze abayemwo, ivyo kera wari nk'umugani. Etc amatora atawo hanze abayemwo, ivyo kera wari nk'umugani. Etc Bénigne Niyonzima Elie Niyonkuru urakoze kunyishura ariko ivyo umbwiye igihe mperuka i Burundi ntavyo nabonye. Ntibagirirwa Etienne Nahora nibaza igituma twagumye mu gacerere mukuterekana ko uwu muntu wacu atari asanzwe . Uburundi kuva bw kabaho bwaribwaronke umukuru w'igihugu nk'uyu ??!! Mais vaut mieux tard que jamais !! James Muligande Iryo teka mwarimuhaye kubera yishe abatutsi ,akabacinyiza ,mugabo Imana nayo ntiyemeye ko aribamwo ngo ari vive ari muzima ,kuko atari arkwiye ,iramutwara . Iyo arenga kahise agatunganiriza abarundi bose, yari kuba abikwiye,ku Mana Nta mwana n'ikinono . Ahubwo nimurihe Ndayishimiye niwe numva avuga ubumwe bw'Abarundi . Chriss John Naruhuke Amahoro Nyakubahwa ...Tuzokwama tumwibuka tunazirikane iragi ryiwe ryiza ryo gukunda igihugu cacu ...Turamwibuka avuga ati""Ntamunyamahanga azoza akunda igihugu cacu ciza kurusha twebwe Abarundi "".Rest in peace David Mushapa Yabesi Kereni Sha uti mugukunda igihugu??? Nubwo mumwita gutyo ntibikuraho ko yapfuye knd abo yishe ubu barikumwe nawe kugitanda kimwe.  2015 yabaye imboneza yo gukunda igihugu kweri? JeandeDieu Deus Nimubona Uwu yatubereye intwari, imboneza, umu leader, umuhuza...sinobidonda ngo ndangize. Yari ntagereranywa Issa Wasaf Kimwe Imana ntanzigo,muribuka2010,aba FNL batawe muri Rusizi?2015,abatutsi n'abahutu bishwe?sha imana,ica iziroranye ntihengama,himbazemwebwe muzi icoyabakoreye,jewe n'intuntu !!!!!!!!!,mwobaye abandi mukazomufasha,gusamba kumana ariko arabazwa,ivya2010,hamw na 2015 hamwe na2020 mwishomwisho. Claver Nzohayimana Sinarinzi Ndabashimiye muvyubahiro vyanyu kuciyiyumviro ciza mwagize nakare barayamaze bati lmana yirigwa i Rwanda igataha i Burundi none iryavuzwe riratashe bona bomushira mugitabu cakahise akana kanje kakazosoma inkuru y'uyomuhizi. Sibomana Adrien Nivyo nivyo kugira turushirizeho kumenya ivyamuranze n'ugukunda igihugu gusumba kandi bigafasha n'abariko barakura ubu kumumenya nk'intwari y'Uburundi nk'uko tuzi vyinshi kuncungu ya democratie  n'iya indépendance. Iamnawaar Iamnawaar Iamnawaar Ntamu perezida u Burundi bwagize w'intwari nka Petero Nkurunziza urebye ibihe yanyuzemo byose akihagararaho mpaka ageze ku ntego ye amahanga agasakuza ariko akabereka ko n'abirabura bafite ijambo ku bihugu bavukamo ko abazungu batagomba kudutegeka ibyo bashatse byose Gabriel Ndimurigo Ahubwo iyo bashiraho umusi wo kumusenga,ivyovyo birasanzwe.imboneza umuntu yamaze abantu?kubwanje ntiyokwiswe imboneza yagize impfuvyi n'abapfakazi benshi,nabo yahekuye sibake. Dismas Nibaruta Cissoko Bizatuma n'abazovuka bamenya ko higeze kubaho umugabo w'abagabo mu Burundi.Intwari ihashitse maze aze y'inspirer benshi mubazokwaruka. Remy Muheto Sinibazako abikwiye uravye ibintu yakoze nko gukingira ikibaba umurwi wimbonerakure,guhimiriza iyicwa ryabatavuga rumwe na leta yiwe,mukuvuga ngo,bazohera nk'ifu y'imijira.ngo mujeri aba police bazirase...... West Joy Mil Kevin Cane gose ntanumwe atobishima kuko yarakoze birashimwa n'intwari ibushitse kuko yitanze uko bishoboka kwose kugira Uburundi bugire aho bugeze uyu munsi , yatwaye atwarira bose, Imana ibandanye imuha igitsibo c'abahizi ahari iruhande yayo.#thank-You #Nkurunzuza"	https://www.bbc.com/gahuza/amakuru-57197323
business	Brexit: Boris Johnson arashima amasezerano y'ubudandaji hagati ya UK na EU	"Ishirahamwe ry'ubumwe bwa Buraya, EU, n'Ubwongereza bashitse ku masezerano azogenga ubudandaji inyuma ya Brexit, aje kurangiza amezi yo kutumvikana ku burenganzira bwo kuroba n'amategeko agenga ubudandaji. Mu kiganiro n'abamenyeshamakuru ku biro iwe, Boris Johnson yagize ati:""Twasubiranye ubwigenge ku mategeko yaco hamwe na kazoza kacu."" Umushikiranganji wa mbere yongeyeko ko, n'aho ibiganiro ""vyari bigoye"" ari ""amasezerano meza ku Buraya bwose"" azotanga akazi n'iterambere. Umukuru w'ishirahamwe rya Buraya Ursula Von der Leyen yavuze ko ari amasezerano ""ata ho yegamiye"". Mu kiganiro n'abamenyeshamakuru I Bruxelles, umukuru w'akanama k'ubumwe bwa Buraya yavuze ati:""Rwari urugendo rurerure rurimwo ibihuhusi ariko twaronse amasezerano meza twerekana. ""Ni nyayo, nta ho yegamiye, kandi n'ikintu ciza cari gikwiriye gukorwa ku mpande zose."" Yongeyeko ko ubu ari ""igihe co kwibagira kahise tukaraba muri kazoza"" kandi ko Ubwongereza ""buguma ari ncuti nyakuri"". Yavuze ko hazoba ikiringo mfatakibanza c'imyaka itanu n'igice mu bakora mu gisata c'uburovyi. Hanyuma imigenderanire izobandanya ku bibazo bijanye n'ihindukagurika ry'ibihe, amasoko ntanganguvu, umutekano hamwe no mu gutwara abantu n'ibintu. Mw'itangazo, ibiro vy'umushikiranganji wa mbere mu Bwongereza bigira biti:""Turagarukanye amahera yacu, imbibe, amategeko, ubudandaji hamwe n'amazi turobamwo,"" Risubiramwo icivugo ca Johnson co kwiyamamaza mu matora, ryongeyeko  ""Brexit iragiye mu bikorwa"". Johnson yashize kuri Twitter ifoto yiwe ariko aramwenyura, yashize intoke z'ibikumu hejuru. Mu kiganiro yatanze, yavuze:""Turarangije amasezerano akomeye aciye imiriyaridi 668 y'amapawundi ku mwaka. ""Amasezerano yumvikana ameze nk'aya Canada hagati y'Ubwongereza na EU. Amasezerano azokingira ubuzi muri iki  gihugu cose, azotuma ibidandazwa vyo mu Bwongereza bigurishwa ata makori, ata n'ibice bitanzwe kw'isoko rya Buraya. ""Amasezerano azoha uburenganzira amakompanyi gukorana n'ibihugu vy'incuti vy'i Buraya."""	https://www.bbc.com/gahuza/amakuru-55441169
health	Tanzania : Samia Suluhu Hassan abona ko ata kubandanya bahakana Covid	"Uwo yasubiriye azwi ko yavugana uburakari, ariko uyu we avuga atuje. Mu gihe hari abamubona nk'umuntu w'amahane, Perezida Samia Suluhu Hassan aboneka ko ashaka umwumvikano gusumba. Mu guhe yafatwa nk'uwutwaza umukazo, Perezida Suluhu aboneka ko ashaka guha ijambo bose. Haciye amezi ari musi y'abiri uwahoze ari umukuru w'igihugu ca Tanzania, John Magufuli ashengeye ku myaka 61, aca asubirirwa n'uwari icegera ciwe aboneka ko ashaka guhindura ingene abona ibintu. Haba ku kungene afata coronavirus, ubwigenge bw'ibinyamakuru canke ingene afata abatavuga rumwe n'ubutegetsi, Perezida Samia yarahinduye ururimi, uravye ingene avugana ubwitonzi ariko ashimitse. Hagati aho, ntiyiyumva neza iyo hari abariko bamugereranya na Magufuli, mbere akaba aherutse gusaba abashingamateka ko batomugereranya na we. Amaze ukwezi arahiye, yabwiye abashingamateka ati: ""Magufuli na Samia, mu bisanzwe ni umuntu umwe. Ngize imisi nihweza impari zihari, kandi ni ngombwa ko mvuga ko atari vyiza ku gihugu cacu"". Ariko, umunyamakuru Jesse Kwayu akunze gukurikiranira hagufi poritike, avuga ko ""bisa n'ibidakunda ko abantu bareka kubagereranya"", akabona ko hari itandukaniro rinini cane hagati ya Magufuli na Samia. ""Aritondera ivyo avuga. Ni umuntu atahura neza uburyo nyabwo bwo gushikiriza ijambo no gukosora"". Umusi wa mbere gusa afata ijambo nk'umukuru w'igihugu, inyifato yiwe n'amajambo yashikirije vyerekanye ko azanye ubundi butegetsi butandukanye cane n'ubwahahora. Ubutegetsi Abatanzania batari bwigere babona kuva Perezida Magufuli yari yataziriwe ""Tingatinga""ashitse ku butegetsi mu 2015. Umuyobozi w'ikinyamakuru Jamhuri Media Limited, Deodatus Balile, agira ati: ""Aho abandi baza n'ishavu ryinshi, we avugana ubwitonzi"". ""Arabona ko Abatanzania badashobora kubaho nk'agati kirebanga, ko dutegerezwa kuba kumwe n'abandi, kandi tukifatanya n'amakungu mu gukemura ibibazo bimwe bimwe"". Kumbure ikintu gikomeye cane atandukaniyeko n'uwo yasubiriye, ni ingene afata ikizakaranda ca Covid-19. Magufuli azwi nk'umuntu yakengera cane akamo katerwa n'amakungu ku bijanye na coronavirus yafata minenerwe, akanka ko n'incanco za Covid-19 zinjira mu gihugu. Harageze n'igihe atangaza ko umugera watsinzwe n'amasengesho muri Tanzania. Gushika ubu, nta biharuro vyo kwizera vyerekana abamaze kwandukirwa canke guhitanwa na coronavirus muri Tanzania kuko kuva mu kwa gatanu umwaka uheze, reta ya Magufuli yahagaritse gutanga ivyo bitigiri. Ku ruhande rwiwe, Perezida Samia abona ko Tanzania idashobora kubandanya ihakana uwu mugera. Haciye indwi zitatu gusa, yaciye ashiraho umurwi w'abahinga boza baramugira inama ku kungene Covid-19 yifashe mu gihugu bakanamwereka ingingo nkenerwa zikwiye gufatwa kugira akingire abanyagihugu. Aranaboneka kenshi mbere yambaye agapfukamunwa, ikintu Magufuli atigeze akora. Hasigaye kumenya nimba ivyo avuga n'ingendo nshasha yafashe hari ico biriko birahindura ku kungene Covid-19 ifatwa mu gihugu. Ikizwi kandi, ni uko gushika ubu ata ngingo nshasha zirigera zifatwa n'aba bahinga. Mu gihe ubwoko bushasha bwa Covid-19 bubandanya burandagara kw'isi yose, abenshi baripfuza cane kumenya ico avuga ku bijanye n'incanco. Abantu kandi bararindiriye kubona nimba ashobora gufata ingingo za guma mu ruko n'uguhagarika uruja n'uruza mw'ijoro mu ntumbero yo guhagarika uwu mugera, ivyo uwo yasubiriye atashaka kwumva. Ingingo nk'izi zishobora kugira ingaruka mbi cane mu mamiliyoni y'Abatanzania bakenye, harimwo n'ababandaza bato bato ari nabo mushinge w'umugambwe uri ku butegetsi - Chama Cha Mapinduzi (CCM). Mu gihe yoramuka afashe izi ngingo, hoba hageze ko Perezida Samia yerekana ububasha afise bwo gushobora kwumvisha abanyagihugu ko zoba zifashe ku nyungu zabo. Ariko kubwa Jesse Kwayu, ubu bubasha arabufise. Mu ngingo zikomeye ziherutse gufatwa mu ntumbero yo kurwanya Covid-19, kuwa mbere mw'ijoro reta yasohoye urwandiko rwerekana ingingo ngenderwako nshasha zitegerezwa kuja mu ngiro kuva kuri uyu wa kabiri. Muri izi ngingo harimwo ko abantu bose bazokwinjira mu gihugu bazotegerezwa gushirwa ubwabo mu kiringo c'imisi 14. Iyo ngingo izofata abanyamahanga hamwe n'abenegihugu bazotegerezwa kwerekana urukaratasi rwerekana ko bapimwe bagasanga ata mugera bafise. Uru rwandiko ruvuga kandi ko abazoba binjiye bavuye mu bihugu bibangamiwe n'uwu mugera bazotegerezwa gusubira gupimwa Covid ku buryo bwabo. Perezida Samia yatanguye kumenyekana mu gihugu mu 2014 igihe agenwa ubwa mbere kuba icegera c'umukuru w'umurwi washinzwe ngo utegure ibwirizwashingiro rishasha. Yagiye kuboneka ko ari ""umutegetsi abushitse, w'ijunja n'ijambo kandi afise ubushobozi bwo kwitondera ivyiyumviro bimunegura"", nk'uko bivugwa n'umunyamakuru akurikiranira hafi ivya poritike. Uku gushaka kwumviriza abo batavuga rumwe ni kwo kwamutumye afata iyindi ngendo ku bijanye n'ibinyamakuru. Ubutegetsi bwa Magufuli buzwi ko bwugaye ibinyamakuru, bukagirizwa ko bwatoteje bukanapfunga abamenyeshamakuru. Abanyaporitike hamwe nabo mu mashirahamwe adaharanira ivyicaro vya poritike bubahuka kunegura Magufuli na bo  nyene barapfunzwe. Ariko Perezida Samia aboneka ko afise intumbero yo kwugurura urubuga kuri bose. Yategetse ubushikiranganji bw'ukumenyesha amakuru gusubiramwo ingingo zari zafashwe, aho avuga ko reta ""idakwiye guha akaryo abantu bavuga ko turiko turahonyanga ubwigenge bw'ukumenyesha amakuru"". Uyu mukuru w'igihugu aramaze no kubonana n'abatavuga rumwe n'ubutegetsi mu ntumbero yo kuganira ""ingene bakwiye gukora ibikorwa vyabo vya poritike ku nyungu z'igihugu"". Yari asanzwe azwi ko ari umunyamahoro inyuma y'aho agendeye wa munyaporitike atavuga rumwe n'ubutegetsi Tundu Lissu mu 2017 igihe arasiwe amasasu menshi n'abantu bitwaje inkoho bashaka kumwica. Ni we mutegetsi wenyene muri reta yamugendeye. Inyuma y'amezi indwi yonyene amaze ku butegetsi, Perezida Samia yitezwe kuri uyu wa kabiri mu rugendo rugira kabiri mu makungu, aho yerekeje muri Kenya. Agereranije n'ingendo cumi zonyene Magufuli yakoze mu mahanga mu myaka itandatu yamaze ku butegetsi, Jesse Kwayu arizeye ko uyu mukuru w'igihugu mushasha azokorana cane n'amakungu. Ati: ""Ndazi neza cane ko Tanzania igiye gusubira ku rubuga mpuzamakungu. Izogira uruhara mu migambi y'akarere nk'iyijanye n'ukugarukana amahoro, kandi izoserukirwa mu makoraniro mpuzamakungu, nk'Inama nkuru y'ishirahamwe ONU"". Kubw'iwe, kubona Perezida Samia yafashe inzira itandukanye mu gutegeka igihugu, ntibifise intumbero yo gucafuza uwo yasubiriye, ahubwo ni ikibazo ""co guhitamwo demokarasi...hamwe no gukuraho"" ivyatuma igihugu kitisanzura. Abona ko agifise igikorwa co guhuza reta yahahora - nawe yari asanzwe arimwo - hamwe n'ubutegetsi bwiwe bushasha buboneka ko bwemera kwumviriza abo badahuje ivyiyumviro."	https://www.bbc.com/gahuza/amakuru-56977330
entertainment	Africa muri ino ndwi mu mafoto: 30 z'ukwa cumi - 5 z'ukwa cumi na rimwe 2020	Ihitamwo ry'amafoto meza yo muri ino ndwi ku mugabane no hanze yawo:	https://www.bbc.com/gahuza/amakuru-54841891
sports	Barcelona yemeje ko Xavi Hernandez yagarutse nk'umumenyereza	"Uwahoze akina hagati muri Barcelona Xavi Hernandez yagarutse muri uyu murwi wo muri Espagne nk'umumenyereza mu masezerano yo gushika mu 2024. Uyu munya Espagne w'imyaka 41 yahora amenyereza umurwi Al Sadd  wo muri Qatar kuva mu 2019, ariko ejo ku wa gatanu uyu murwi waremeye kumurekura kugira agende muri Barcelona inyuma y'aho iyi mirwi ishikiye ku masezerano. Barcelona ivuga ko aya masezerano azotangurana n'igice gisigaye c'umwaka w'inkino 2021-22 abandanye mu yindi myaka ibiri izokurikira. Yitezwe muri Espagne muri iyi misi y'impera z'iyi ndwi, akaba yiteze kwerekanwa ku mugaragaro i Nou Camp ku wa mbere. Mw'ireresi yarungikiye abafana, uyu yahoze ari umukinyi yafashije igihugu ciwe gutahukana igikombe c'isi yose mu 2010 hamwe n'ibikombe vya Bulaya incuro zibiri yavuze ati: ""Si nari nasezeye burundu, nari navuze nti 'tuzosubira vuba'.  Nou Camp hamye ari muhira kuri jewe"". ""Muri abafana banje, abantu banje, uyu murwi nkunda cane. Ubu rero ndagarutse muhira. Vuba turi kumwe bagenzi.  Forca Barca."" Inyuma y'inkino 767 agatsindira ibikombe 25 mu myaka 17 yose yamaze muri Barcelona, Xavi yasezeye uyu murwi mu 2015 aja muri Al Sadd, aho yashikiye ubwa mbere nk'umukinyi. Yahavuye aba umumenyereza wayo mu 2019 inyuma y'aho akukurukiye nk'umukinyi, akaba yarawufashije mu mwaka w'inkino uheze gutahukana igikombe c'ihiganwa. Mu nkino 36 zose Al Sadd ntirigera itsindwa. Kuva Barcelona yirukanye Ronald Koeman ku wa 27 z'ukwa cumi, Xavi yaravuzwe cane ko yashobora gusubira i Nou Camp ari na ho yamaze igihe kinini cane mu mwuga wiwe w'umupira w'amaguru. Barcelona ubu iza mu kibanza c'icenda mw'ihiganwa La Liga  rya Espagne, imaze gutsinda inkino zine gusa mu nkino cumi na rumwe za mbere imaze gukina, ikaba isumbwa na Real Sociedad iza mu kibanza ca mbere amanota icenda yose. Uyu murwi wo mu ntara ya Catalonia ihanganye n'ikibazo c'ubukene bw'amafaranga, mbere ukaba waranananiwe no kugumana umukinyi rurangiranwa yahoze akinana na Xavi, Lionel Messi, kubera ikibazo c'umushahara wiwe. Barcelona yarananiwe no gusohora ayandi mafaranga kugira ngo igure abandi bakinyi mu ci riheze, ikaba yaronse Memphis Depay, Sergio Aguero na Eric Garcia kuri gusa, hanyuma umusatirizi Luuk de Jong nawe akinjira avuye muri Sevilla nk'intizo. Imbere y'umuzo wa Xavi, umukuru wa Barcelona Joan Laporta yigeze kuvuga ati: ""Namye ndabivuga kuva kera ko impera n'imperuka (Xavi)  azoba umumenyereza wa Barcelona, ariko sinzi igihe""."	https://www.bbc.com/gahuza/imikino-59188771
politics	Ukraine: Putin yategetse ingabo kubandanya zisatira inyuma yo gufata Lysychansk	"Perezida Vladimir Putin w’Uburusiya yategetse umushikiranganji wiwe wo kwivuna abansi kubandanya basatira Ukraine inyuma y’aho ingabo z’ico gihugu zigaruriye igisagara ca Lysychansk. Perezida Putin yerekanywe ku mboneshakure y’Uburusiya atera akamo ingabo ziri hakurya kubandanya intumbero yazo nk’uko biri “mu nteguro zamaze kwemezwa”. Ifatwa rya Lysychansk risigura ko ubu intara ya Luhansk yose iri mu minwe y’Uburusiya. Mu ntango buramatari w’umunya-Ukraine yavuze ko iki gisagara bakivuyemwo kugira ngo Abarusiya ntibagisambure bibereye kure. Abasirikare ubu bagiye ku bindi birindiro bishasha vyakomejwe, nk’uko buramatari Serhiy Haidai yabibwiye BBC. Avuga ko guhebera Abarusiya iki gisagara n’intara ya Luhansk cabaye ikintu kibabaje, ariko akongerako ati: “Iyi ni intambara imwe gusa dutakaje, nti dutakaje urugamba”. Yasavye ibindi birwanisho biva mu Burengero kugira ngo bashobore guhangana n’inguvu z’Uburusiya. Perezida Volodymyr Zelensky arizeza ko ingabo za Ukraine zizosubirayo kugira zisubize Lysychansk ""kubera ibirwanisho bigezweho biriko birongerezwa”. Uburusiya bwarongereje inguvu mu bitero vy’amabombe mu bisagara vyegereye akarere ka Donbas, aho uduce turi mu micungararo ya Sloviansk n’ibarabara riri hagati ya Lysychansk na Bakhmut ari two twiziziwe, nk’uko ingabo za Ukraine zibivuga. Intara za Donetsk na Luhansk zose hamwe nizo zigize akarere k’amahinguriro ka Donbas. Perezida Putin yabonetse abwira umushikiranganji wo kwivuna abansi  Sergei Shoigu ko ingabo zagize uruhara mw’ifatwa rya Luhansk zikwiye “kuruhuka kugira ngo zitegurire urundi rugamba”. Avuga ati: ""Iyindi mirwi y’ingabo, harimwo umurwi wo mu Buseruko n’umurwi wo mu Burengero, itegerezwa kurangura imirimo yayo hakurikijwe integuro zamaze kwemezwa”. Yizeye kandi ko no kuri izo mpande zindi bazoshika ku ntambwe nk’iyatewe mu ntara ya Luhansk. Imbere gato y’uko atanguza igitero kuri Ukraine ku wa 24 Ruhuhuma (2), Putin yari yemeje Luhansk na Donetsk nk’ibihugu vyigenga. Inyeshamba zegamiye Uburusiya zatanguje intambara muri ako karere mu 2014 - umwaka nyene Uburusiya bwigarurira akarere ka Crimea. Haraciye indwi irenga ingabo z’Uburusiya zigaruriye Severodonetsk – igisagara cabaye umunyota kubera ibibombe vy’Uburusiya. Avuga ku ngingo yo kuva muri Lysychansk, Haidai yavuze ati: ""Igisirikare cacu kiba caragumije iki gisagara igihe kirekire, ariko ingabo z’Uburusiya ubu zifise amahirwe menshi ku birwanisho vya rutura n’amasasu. Zari gusambura iki gisagara zibereye kure, rero ntaco vyari bimaze kugumayo”. Haidai avuga ko ubu ingabo zimukiye ku birindiro biri mu ntara ya Donetsk ihana urubibe na Luhansk, ariko ko abantu 10.000 bakiri muri iki gisagara."	https://www.bbc.com/gahuza/articles/cj5rvqej93no
health	"OMS yihagazeko ku miti y'inkorora ""ibangamye"" ikorerwa muri India"	"OMS ivuga ko n'ubu igihagaze hahandi nyene   inyuma y'aho Ubuhindi buvugiye ko imiti ine y'inkorora ifitaniye isano n'impfu z'abana muri Gambia yujuje ibisabwa igihe yapimwa muri ico gihugu. OMS yari yasohoye  imburi mu kwezi kwa Gitugutu  (10) igira inama abacungera ibijanye n'imiti kudasubira kugurisha iyo miti inyobwa (Sirop/syrup) ikorwa na kompanyi yo mu Buhindi. Umutegetsi wo muri reta y'Ubuhindi yabwiye BBC ko OMS ""yahurudutse"" mu kwagiriza iyo miti. Ariko iryo shami rya ONU riraba amagara kw'isi ryavuze ko ryakoze ico rijejwe. Umutegetsi wo muri OMS yabwiye BBC kuri email ati: ""Inshingano za OMS n'ukuburira isi ku bishobora kubangama. OMS ihagaze ku co yakoze."" OMS yongeyeko ko izo ""sirop zibangamye kandi zidakwiye kuba mu muti n'umwe, na gato. Mu mpera z'ukwezi kwa Mukakaro (kw'indwi) abategetsi muri Gambia babonye ko hari ukwiyongera mu gukomereka amafvyigo mu bana bafise munsi y'imyaka itanu. Reta mu nyuma yavuze ko abana 69 bapfuye  biturutse kuri izo ngorane ku mafyigo. Mu kwezi kwa Gitugutu (10) , OMS yavuze ko izo mpfu zishobnora kuba zifitaniye isano n'imiti y'inkorora inyobwa ine  ikorwa na Maiden Pharmaceuticals, kompanyi yo mu Buhindi. OMS ivuga ko yapimye iyo miti - romethazine Oral Solution, Kofexmalin Baby Cough Syrup, Makoff Baby Cough Syrup na  Magrip N Cold Syrup - hanyuma igasanga yarimwo urugero rutemewe rwa diethylene glycol  na  ethylene glycol nk'ibihumanya"". Diethylene glycol na ethylene glycol ni ubumara ku muntu kandi ishobora kwica umuntu ayifashe. \n\nUbuhidi bwaciye buvuga ko bugiye gutohoza kuri iyi miti buca butegeka Maiden Pharmaceuticals guhagarika kuyikora mw'ihinguriro ryayo rikuru riri mu ntara ya Haryana iri mu buraruko. Ku wa  13 Kigarama (12), Muganga  VG Somani, umugenduzi mukuru w'imiti mu Buhindi, yandikiye ikete OMS avuga ko ibipimo vyakozwe kur iyo miti muri laboratoire ya reta  vyerekanye ko iyo miti ""itari ihumanijwe"" n'ivyo OMS yavuze. Yongeyeko ati: ""Dukurkije ivyegeranyo vya laboratoire ya reta , ibipimo vyo gusuzuma kuri iyo miti yose uko ari ine vyatoye ko yari yujuje ibisabwa ."" Ivyerekanywe n'ibimo biriko birihwezwa kandi n'umugwi w'abahinga b'Abahindi. Umujenama mukuru mu bushikiranganji bw'Ubuhindi bujejwe amakuru yabwiye BBC ko OMS ""yahurudutse"" mu kwagiriza ko iyo miti y'inkorora ko ariyo yateye impfu  z'abana. Kanchan Gupta yavuze ko OMS yihuse kwemeza ibintu ata vyemeza vy'ubuhinga ifise. Yoyo (OMS), ivuga ko ""iyo abana bapfuye ku bwinshi bitewe n'indwara y'amayobera, kaba ari akaga bisigura ko OMS itegerezwa gufata ingingo  yihuta"". OMS ivuga ko ""Laboratoire zatumwe na OMS muri Ghana no muri Suisse zapimye izo sirop ziketswe muri Gambia hanyuma ziremeza ko harimwo urugero rurengeje rwa  ethylene glycol na  diethylene glycol,"" ikabandanya ivuga ko buno nyene yaciye imenyesha ivyavuyemwo abategetsi bo muri Gambia n'Ubuhindi, yongera ibimenyesha abategetsi ba Maiden Pharmaceutical. Mw'ikete ryiwe, Muganga  Somani avuga ko uwo mugwi w'abahinga wasavye OMS  izindi nkuru zihariye zifasha kwemeza ko iyo miti ishobora kurwaza ariko ko gushika ubu utarayabwa. Iryo kete ntiryavuga neza neza ico uwo mugwi wasaba ico ari co. BBC irondeye ibiro vya Muganga  Somani, vyayibwiye kubariza mu bushikirnganji bw'Ubuhindi bujejwe amagara. BBC yabwandikiye ngo bugire ico buvuze. Ubuhindi buhingura ica gatatu c'imiti yo kw'isi, cane cane mu buryo bwa ""generique"". Mu Buhindi niho habarizwa amwe mu mahinguriro  y'imiti atera imbere ku muvuduko mununi cane, ico gihugu ubu kikaba gifatwa nka ""farumasi (pharmacie) y'isi"" ,kandi  nico ahanini gikora imiti ikoreshwa muri Africa."	https://www.bbc.com/gahuza/articles/cq57kvv91pro
politics	Malawi: Ishavu kubera ikigongwe ku bategetsi bariye ibiturire	Umushikirizamanza mukuru muri Malawi yagirijwe gukingira abanyaporitike bo muri ico gihugu inyuma yo gutangaza  ikigongwe ku bantu bivye reta  canke bariye ibiturire. Thabo Chakaka-Nyirenda  yavuze ko mu mezi abiri ari imbere umuntu wese azokwemera ko yivye canke yariye igiturire/ruswa atazojanwa mu bucamanza mu gihe azoba yasubije amafaranga yagirizwa. Ivyo bishitse um gihe ibiro vya Malawi bigwanya ibiturire biriko biragerageza gufata umushikiranganji ajejwe ubutaka, Kezzie Msukwa, kubera ubusuma buvugwamwo amafaranga aharurwa muri miriyoni z'amadorari  burimwo umugwizatunga w'umwongereza  aba muri Malawi, Zuneth Sattar. Abo bagabo bompi  bavuga ko ata caha bakoze. Umukuru w'ikigo ca Malawi ca Demokrasi n'iterambere ry'ubutunzi, Sylvester Namiwa, yavuze ko gutangaza ico kigongwe vyerekanye ko uwo mushikirizamanza mukuru yitesheje agaciro ka poritike aca amusaba gutanga imihoho. Amaze kubona ko ariko aranegurwa cane, uwo mushikirizamanza mukuru yahaye ikiganiro abamenyeshamakuru avuga ko ico kigongwe kitazoba cerekeye ibintu vyoze bijanye no kwiba canke n'ibiturire.	https://www.bbc.com/gahuza/59958693
religion	Uwahoze ari Pope Benedict ntaco yakoze kw'ihohoterwa, biri mu cegeranyo gishasha	"Uwahoze ari Papa Benedicto XVI yarananiwe  no kugira ico akoze ku mabi yo guhohotera abana igihe yari akiri musenyeri mukuru i Munich , nk'uko bivugwa n'amatohoza yo mu Budagi ku bijanye na Ekereziya Katorika. Papa Benedicto, ico gihe yari azwi nka  Josef Ratzinger, yari muri ico kibanza hagati ya 1977 na 1982. Yarahakanye ko ivyo vyabaye. Ariko icegeranyo gishasha ku mabi avugwa ko yakozwe muri kahise cakozwe n'ikigo c'amategeko co mu Budagi kiragiriza uwo yahoze ari umwungere mukuru. Ihohoterwa ryarabandanije igihe yari musenyeri mukuru, nk'uko bivugwa, kandi abapatiri bagirizwa bagumye mu mabanga bari bafise mu masengero bakoramwo. Uwo yahoze ari papa, ubu afise imyaka 94, yabaye indongozi ya mbere ya Ekereziya yatanze imihoho (yeguye)  mu myaka irenga 600 mu 2013, avuga ko arushe. Kuva ico gihe, abayeho mu buzima buhwekereye i Vaticano aho azwi nka papa 'emerite'. Ico cegerenyo gishasha c'ico kigo c'amategeko co mu Budagi citwa Westpfahl Spilker Wastl  casabwe na Ekereziya Katorika. Umunyamategeko Martin Pusch  ashikiriza ico cegeranyo yavuze ati: ""Habiri  muri aho vyabaye  vyakozwe  ku gihe ciwe hanyuma birenzwako amaso na reta."" ""Kuri vyompi, ababikoze bagumye bakora amabanga y'ubupatiri yo kwitaho abantu."" Hari hamwe bivugwa ko yari azi umupatiri yagirizwa guhohotera abana b'abahungu yimuriwe muri diyoseze yiwe, ariko abandanya gukora amabanga yo kwitaho abakristu  - aho hakaba harimwo rimwe na rimwe kugendera no gushigikira  abantu mu kibano iwabo. Uwo yahoze ari Papa bivugwa ko yarungitse impapuro nyinshi z'inyishu ku bibazo vy'ico kigo, aho yerekanye ko ashigikiye iryo tohoza ariko agahakana kuba yarigeze amenya canke yanka kugira ico akoze kuri iryo hohoterwa rivugwa. Ico cegeranyo, yamara, kirimwo  inyandiko zisa n'izerekana bikomeye ko yari ari mu nama aho ico kibazo cavuzwe. Vaticano yavuze mw'itangazo ko izokwihweza ido n'ido ry'ico cegeranyo niyo camara gusohoka. Vaticano yongeyeko iti: ""Nk'uko twongeye guterwa  isoni n'ukwicuza twatewe n'amabi yakorewe abana bakiri bato n'abapatiri, Icicaro Ceranda kirashikirije ko gishigikiye abahuye n'ayo mabi bose kandi kiremeza inzira yo gukingira abatarakura n'uko haba ibibanza vy'aho ata kibi bashobora gukorerwa"". Icegeranyo caheruka ku mabi yakozwe muri kahise mu Budagi cerekanye ko abantu bashika 3.600 mu gihugu cose bari barakorewe amabi n'abantu bo mu mu nzego za ekereziya  hagati ya 1946 na 2014. Benshi mu bayakorewe bari abana bakiri bato kandi bakora nk'abahungu b'abakorezi kuri arutari. Ico cegeranyo gishasha cibanze ku turere twa Munich na Freising  catoye vyihariye ko nibura abantu 497 bakorewe ihohoterwa kuva mu 1945 gushika mu 2019. Uretse uwo yahoze ari papa, ico cegeranyo kiranegura abandi bantu bo muri  ekereziya, harimwo umusenyeri mukuru w'iyo ntara muri iki gihe, Cardinal Reinhard Marx. Abakoze amatohoza basanze nawe hari aho ataco yakoze ku hantu  habiri havugwa ihohoterwa. Uwo mu karidinari aramaze gusaba  Papa François gutanga imihoho mu kwezi kwa gatandatu mu 2011 avuga ko akwiye kwumva nawe hari ico yobazwa ku ""kaga"" k'ihohoterwa riguma rishirwa ahabona. Papa François ariko yaranse ubusabe bwiwe bwo gutanga imihoho. Imbere yaho, papa yari yahinduye amategeko ya Vaticano ajanye n'ivyaha, aho yakajije cane aho ekereziya ihagaze ku vyerekeye ihohoterwa rishingiye ku gitsina."	https://www.bbc.com/gahuza/amakuru-60072926
politics	Uwahoze ari umuhuza w'Abarundi Sheikh Mohamed Rukara yaryamiye ukuboko kw'abagabo	"Umushingamateka Sheikh Mohamed Rukara yahoze ari umuhuza w'Abarundi yaraye aryamiye ukuboko kw'abagabo. Uyo mu nyapolitike yahoze ari umunywanyi akomeye w'umugambwe CNDD-FDD yapfiriye i Bruxelles mu gihugu c'u Bubirigi. Aciye ku rubuga rwiwe rwa Twitter, umukuru w'igihugu Petero Nkurunziza abuva ko Abarundi bazokwama iragi ry'urukundo n'ubumwe ""vyamye bimuranga. Urupfu rwiwe ruravugwa cane ku mbuga hwaniro cane cane Twitter, aho abatari bake bamenyesha ko bababaye, banashimagiza ivyo yakoze. Selemani Bonke ati: ""…ndamwibuka igihe yavuga ati 'Ujinga ni mzigo' (bivuga mu Kirundi ngo ubujuju ni umuzigo)"". Bwana Rukara yavutse mu mwaka wa 1955, akaba yari mu banywanyi bakomeye b'umugambwe uri ku butegetsi CNDD-FDD, yigeze kuba no mu nama y'inararibonye zawo. Azwi ko yize amashure mu gihugu ca Arabia Saoudite, akaba yarabaye mu bihugu vya Costa Rica hamwe na Tanzania. Yaranakoze kw'iradiyo y'igihugu, aho yashikiriza amakuru mu rurimi rw'igi Swahili akaba ariwe yashinze radiyo na televiziyo Salama. Umuhisi Rukara yatowe mu mwaka wa 2010 kuba umuhuza w'Abarundi, ico gihe akaba yari umusenateri, aho yaciye atangura ayo mabanga mu ntango za 2011. Igikorwa ciwe nticari coroshe. Mu kwezi kwa gatanu 2012, amaze umwaka umwe urenga atanguye amabanga, yatangaje ko hari akarwi k'abantu bashaka kumugandagura, aho umuvugizi wiwe ico gihe, Jerome Ndiho, yavuze ko kari akarwi k'abiba ikigega c'igihugu. Umuhisi Rukara yagiye kurangiza amabanga yiwe nk'umuhuza w'Abarundi mu kwezi kwa cumi na rimwe umwaka wa 2016, akaba yasubiriwe na Edouard Nduwimana yahoze ari umushikiranganji w'intwaro yo hagati mu gihugu."	https://www.bbc.com/gahuza/amakuru-50613787
health	South Africa: Hoba hagire haze umupfunda wa 5 wa Covid-19?	Abandura Covid muri Afrika y'epfo ku munsi bariyongereye gushika ku rugero rwa 60% hagati yo kuwa gatatu no kuwa kane bigatera impungenge z'uko hoba hagire haze umupfunda ugira gatanu w'iyo ndwara muri ico gihugu. Haraharuwe abantu 9.757 bashasha banduye mu gihe kwandura no kwinjira ibitaro biriko biriyongera ku rugero ruri hejuru, nk'uko bitangazwa n'ikigo c'ico gihugu kijejwe indwara zandukira. Ubushikiranganji bujejwe amagara buvuga yuko ubwoko bubiri bwamuka kuri Omicron ari bwo buriko buratuma ibitigiri biduga, bikigaragaza mu ntara nini zitatu - Gauteng, Western Cape na KwaZulu-Natal. Bamwe mu bahinga b'indwara zandukira bavuga yuko bafatiye ku ruhande rw'ubuhinga, bovuga yuko Afrika y'epfo imaze gushikirwa n'umupfunda wa gatanu wa Covid, kandi bikaba bibaye kare kurusha uko vyategekanywa. Kuwa kane, ikigo c'igihugu kijejwe ivy'amagara, National Department of Health, congeye amezi atatu ku ngingo zimwe zo gukumira iyo ndwara; zirimwo kwambara agapfukamunwa mu mazu, kugabanya igitigiri c'abemerewe guhurira ahantu hamwe co kimwe n'ic'abinjira mu gihugu. Ico kigo cigije inyuma itariki ntarengwa yo gutangaza ingingo zivuguruwe zijanye n'ivy'amagara, kugira habe ukundi kuganira kwa bose nyuma y'ikurwako ry'ibihe bidasanzwe vy'ikiza bimaze imyaka ibiri kubera Covid. Abanye-Afrika y'epfo bari biteze kuja mu bihe vy'ukwisanzura nyuma y'ikurwako ry'amategeko adasanzwe, ariko leta iracariko iragerageza guhangana n'ubuzima busanzwe bushasha. Iki gihugu nico cashegeshwe cane na covid kurusha ibindi ku mugabane kandi cararanzwemo amategeko akomeye cane ajanye no gukumira ikiza. Ariko abajejwe intwaro barahanganye cane n'igitigiri c'abapfa, ubu kikaba kiri ku rugero rw'indwi mu masaha ari hagati ya 24 na 48 aheruka.	https://www.bbc.com/gahuza/amakuru-61354204
entertainment	Dolly Parton: ‘Nivyo, ubuzima bw’abirabure ni kirumara”	"Umunyamuziki rurangiranwa wo mu mudiho wa country music, Dolly Parton, nawe yifatanije n'abandi mu gushigikira isekeza Black Lives Matter (ubuzima bw'abirabure ni kirumara), mu gihe yariko ashikiriza aho ahagaze ku bijanye n'ubuzima bw'igihugu, ibidakunze kuba. Yabwiye ikinyamakuru c'utugenegene Billboard ati: ""Mbega burya wibaza ko aba bazungu bacu ari bo bonyene bafise akamaro? Oya"". Uyu muririmvyi aasanzwe afise  abakunzi mu mpande zose, asanzwe adakunda kugira ivyo avuga ku bijanye na politike. Aya majambo yiwe aje mu gihe igihugu cose kiri mu bihe bidasanzwe mu bijanye n'umubaho hagati y'abadasangiye ubwoko vyagize ingaruka mu bice vyose vy'ubuzima muri Amerika, harimwo na country music. N'aho umupfasoni Parton atashoboye kuja mu myiyerekano muri rya sekeza rya Blakc Lives Matter, avuga ko ashigikiye uburenganzira bw'abiyamiriza ivanguramoko rishingiye ku rukoba. Yabwiye ico kinyamakuru ati: ""Ndatahura neza ko ari uburenganzira bw'abantu guserura akari ku mutima no kwumvirizwa"". Urupfu rwa wa mwirabure George Floyd hamwe n'imyiyerekano yaciye ikurikira vyaragize ingaruka mbi mu bisata bitandukanye, haba mu nkino canke no mu muziki, ivyatumye abanyamuziki bamwe baja muri iyo myiyerekano, abandi nabo biba ngombwa ko basubiramwo bakihweza ibijanye n'imigenderanire yabo n'abandi badasangiye urukoba. Perezida Donald Trump wewe abona ukundi iyo myiyerekano, aho afata abari muri yo nk'abagumutsi, mbere yiyamiriza bikomeye abari bafashe ingingo yo gupfukama igihe ururirimbo rw'igihugu ruriko ruraririmbwa mu kwerekana akababaro kabo. Umupfasoni Parton yashikirije ayo majambo mu gihe imyiyamamazo mu matora y'umukuru w'igihugu yimirije yashushe, ingendo itandukanye n'iyo yari afise mu myaka ine iheze aho  yirinda cane kunegura Bwana Trump igihe yahiganwa na Hillary Clinton. Eka no mu 2017 yashimye kutagira ico avuze mu gihe we na bagenziwe Emmys, Lily Tomlin na Jane Fonda bari mu giteramo, aho aba bandi bobo bafashe akanya ko kwiyamiriza Perezida Trump. Ubu bwa vuba naho ati: ""None nimba wanka urunuka umukuru w'igihugu, kubera iki tutomusengera?"" Sibwo bwa mbere uyu muririmvyi w'imyaka 74 - aboneka nk'umwe mu bashigikiye abagore bagendera ku vyiyumviro bikaze vy'ukwigenga (feministes) akaba kandi anashigikiye abahuza ibitsina babisangiye - ashigikira abipfuza ko ibintu bihinduka. Mu 2014, yarashigikiye abubakana badahuje ibitsina, umwaka umwe imbere y'uko itegeko ribirekura mu gihugu cose. Hagati aho, ariyubara cane muvyo ashikiriza mu ntumbero yo kwirinda uko bishoboka kugira uwo ababaje, akenshi akama ahanura abantu ""kwirinda gucira abandi imanza kugira ngo nabo ntibahave bacirwa izindi""."	https://www.bbc.com/gahuza/amakuru-53789598
sports	C﻿ristiano Ronaldo: Manchester United yafashe ivyemezo nyuma y'ikiganiro mu binyamakuru	Ubuyobozi bwa Manchester United buvuga yuko buriko burafata “ingingo zibereye” nyuma y’aho Cristian Ronaldo atangiye ikiganiro akavuga yuko “yagambaniwe n’iyi kipe”. Uyu musatirizi w’umunye-Portugal yavuze yuko ata “cubahiro” afitiye umumenyereza Erik ten Hag ngo kandi ariko arahindirwa kure ya Old Trafford. Mu rwandiko handitswe hati “Manchester United muri iki gitondo yafashe ivyemezo bibereye mu gusubiza ku kiganiro Cristiano Ronaldo aheruka guha ibitangazamakuru”. Iyo kipe nta bindi izorenzako gushika “ivyemezo vyafashwe bishitse ku musozo wavyo”. Nyuma y’ikiganiro cerekeye ibintu bitandukanye yagiranye n’umunyamakuru Piers Morgna wa TalkTV, kazoza ka Ronaldo muri Man United karacumbagira. Uwo mugabo w’imyaka 37 azoba ari kapitene wa Portugal mu gikombe c’isi i Qatar, urukino rwabo rwa mbere mu mugwi H rukazobahuza na Ghana ku munsi wa kabiri. Ntarasubira gukina kubera uburwayi butatangajwe kuva aho abereye kapitene mu rukino United yatsinzwe 3-1 na Aston Villa, itariki 6 Munyonyo (11). Ten Hag ntiyashize Ronaldo mw’ikipe mu rukino rw’ihiganwa rya Premier League aho bahura na Chelsea mu kwezi guheze, nyuma y’aho yankiye kwinjira mu kibuga nk’uwusubirira uwundi mu rukino na Tottenham, iminsi itatu imbere yaho. Aba Red Devils, baheruka gutsinda Fulham 2-1 kuwa Mungu, ni aba gatanu muri Premier League mu mwaka w’inkino wa mbere wa Ten Hag nk’umumenyereza w’iyi kipe.	https://www.bbc.com/gahuza/articles/c51256n806zo
sports	Ayavugwa mu mupira w'amaguru kuri uyu wa Mungu: Kane, Rodgers, Mourinho, Haaland, Toney	Mauricio Pochettino arashaka cane gukorana n'umusatirizi wa Tottenham n'umurwi nserukiragihugu w'Ubwongereza, Harry Kane w'imyaka 27 muri Paris St-Germain mu gihe Kylian Mbappe w'imyaka 22 canke mugenziwe bakinana, umunya Brezili Neymar w'imyaka 29 bova muri uyu murwi w'Ubufaransa mu ci riza.  (Sunday Mirror) Umumenyereza wa Leicester, Brendan Rodgers niwe ari imbere mu bantu bashobora kuzosubirira Jose Mourinho nk'umumenyereza wa Tottenham  - mu myaka hafi icenda amaze akora iki gikorwa. (Football Insider) Umusatirizi wa Borussia Dortmund, umunya Norvege Erling Braut Haaland w'imyaka 20 ariko asaba imirwi imwipfuza mu ci riza amasezerano y'imyaka itanu azomwinjiriza imiriyoni zirenga 109 z'amadorari y'abanyamerika. (Sunday Mirror) Barcelona yamaze gutegura urutonde rw'abo ishobora gutoramwo umusatirizi, harimwo Haaland  hamwe n'umusatirizi wa Manchester City na Argentina, Sergio Aguero w'imyaka 32. (Mundo Deportivo) Leicester iriko iraraba ingene mu ci riza yogura umusatirizi akomeye, umwongereza Ivan Toney w'imyaka 24 asanzwe akinira umurwi Brentford wo mu cicaro ca kabiri mu Bwongereza. (Sunday Mirror) Arsenal yashize umunya cote d'Ivoire Odilon Kossounou w'imyaka 20 akina hagati mu murwi Club Bruges wo mu Bubirigi ku rutonde rw'abakinyi nyamukuru ishobora kurondera mu ci riza. (Sunday Mirror) Eka na Wolves nayo nyene iriko irihweza ingene yoshobora kugura uyu mukinyi afise igiciro kigera ku miriyoni 28 z'amadorari y'abanyamerika. (Sun) Tottenham yiteze kuba mu mirwi iriko irarondera umukinyi wo hagati wa  RB Leipzig umunya Autriche Marcel Sabitzer w'imyaka 26 mu ci riza.  (Team Talk) Umukinyi w'inyuma wa Brighton, umwongereza Ben White w'imyaka 23 abandanya akurikiranirwa hagufi na Liverpool,  kugira irabe ko yomugura mu kiringo c'igura n'igurisha ry'abakinyi mu ci riza.  (Football Insider) Manchester United iriko ikurikiranira hagufi umukiny w'inyuma wa Everton umwongereza Jarrad Branthwaite w'imyaka 18 asanzwe yaratijijwe muri Blackburn. (Mail on Sunday) Manchester United ntiravugana n'abaserukira umukinyi w'inyuma wa Real Madrid na Esupanye, Sergio Ramos w'imyaka  34 azorangiza amasezerano yiwe mu ci riza akaba ashobora kuja gukinira umurwi uwo ari wo wose ku buntu.  (Fabrizio Romano, via Caught Offside) Umukinyi wo hagati wa Newcastle United,  umwongereza Kyle Scott w'imyaka 23 ari mu biganiro, kandi bigeze kure, kugira ngo ashobore kwimukira burundu mu murwi FC Cincinnati ukina mw'ihiganwa ryo muir Reta Zunze Ubumwe za Amerika (Football Insider) Umukinyi w'umudagi Max Kruse w'imyaka 32 ubu asanzwe akinira umurwi Union Berlin, avuga ko yahatswe kwimukira muri Liverpool mu ci ryo mu 2019 imbere y'uko Divock Origi avyifatamwo neza cane mw'ihiganwa rya Buraya (Champions League) bigatuma Jurgen Klopp ahindura imigambi yari afise. (Der Kickbase podcast, via Mail Online) Umuyobozi nshingwabikorwa wa Brighton Paul Barber asaba abarongoye umupira w'amaguru gukora ivyo bashoboye vyose bakihweza nimba gutera umupira n'umutwe vyoba bifise ingaruka mbi mu buzima bwo muri kazoza k'umuntu.  (Argus)	https://www.bbc.com/gahuza/imikino-56144635
business	Burundi: Kwugara ububare 21h 'birababaje kubura ico ukeneye mu mwanya wipfuza'	"Inyuma y'igisagara ca Bujumbura, ubu na Gitega eka no mu ntara ya Muyinga - ihana urubibe n'u Rwanda -  ububare bwose butegerezwa gupfunga isaha zitatu z'ijoro, abanyagihugu bamwe barabishimye abandi bavuga ko ari ihohoterwa. Buramatari w'intara ya Muyinga na musitanteri wa komine Gitega intara ya Gitega ubu nabo nyene batangaje izi ngingo bavuga ko ari izo kubungabunga umutekano. Abo bategetsi bompi batangaza ko ""amasaha yo kwugurura ubunywero ku minsi y'ikirimo ari kuva isaha cumi n'imwe z'umuhingamo gushika isaha zitatu z'ijoro"". Izo ngingo ziriko zirafatwa mu gihe ubutegetsi bw'u Burundi bubandanya bumenyesha ko igihugu cose kirangwa mwo umutekano. Izo ngingo zifashwe inyuma y'igitero mu ntara ya Cibitoke, abategetsi bavuze ko cagizwe n'abavuye mu Rwanda bateye ikirindiro c'abasirikare bagasubira muri ico gihugu. Abo bategetsi ntibavuga nimba izo ngingo zifitaniye isano n'ico gitero co mu ntara ya Cibitoke. Umukuru w'igisagara ca Bujumbura wewe, Freddy Mbonimpa, avuga ko ata sano rihari, ahubwo izo ngingo zatangajwe bahejeje ukwisuzuma bagasanga harabayeho ukudebukirwa mu gucungera umutekano. Ku biraba ivyo kwugara akabare vyovyo, Bwana Mbonimpa yavuze ko yafashe izo ngingo kubera ko hari abantu bata akazi, bakigira mu kabare aho kuba bari ku kazi. Muri Komine Gitega bamwe bishimira izo ngingo mu gihe abandi babona ko bahotowe. Ntibipfuje gutangazwa amazina yabo. Umunyagihugu umwe avuga ko izo ngingo zari zaratevye, akabona ko zigiye gushira ku murongo ibitari bike, hampande y'umutekano. Agira ati: ""Ubu nta muntu azokwiraza ahantu atamvo iboneka ihari, nta n'uwuzoraza umuntu mukinyegero, ahubwo lmana yakoze gukoresha izo ndongozi kugira bagire ico ciyumviro "". Uwundi abona ko gufata izo ngingo bifise imvo, ariko kwugara akabare isaha zitatu hakiri kare cane. Ati: ""Ntivyumvikana ukungene isaha zitatu ubunywero bwose buzoba bwugaye. Izo ni ingorane kandi abantu benshi bagiye guherera mu gasho"". Eka n'abadandaza inzoga babona ko bagiye kuhahombera, na rirya ngo isaha betegekwako kwugara ariho abakiriya baba batanguye kunywa. Uwundi munyagihigu abona ko abafashe iyo ngingo bibagiye ko hari vyinshi bituma umuntu aja mukabare, atari uko aba agira ate umwanya gusa. Ati: ""Murashobora kuba muri no kwi'jambo ryofasha benshi, canke uvuye ahantu. ""Ubundi twizera abarongozi bacu ko ingingo badufatira baba babona ko ari zo zikwiriye, ariko si ukuvuga ko bihimbaye kubura ico ufata wari ugikeneye mu mwanya wipfuza""."	https://www.bbc.com/gahuza/amakuru-50591751
business	Ntahokatarondererwa: Ornella Uwimana yize ivyo kuvura kuri kaminuza ariko akora intebe mu mapine	"Umwigeme Ornella Uwimana yahejeje ivyigwa vy'amagara y'abantu muri kaminuza mu 2020 ubu akaba akora akazi ko gukora intebe mu mapine. Intebe za mbere yazikoze mu 2016 akiri ku ntebe y'ishure, umuvyeyi wiwe aca arazimugurira kugira amutere intege. Agira ati:""Naguze amapine umunani ku bihumbi mirongo ine, hanyuma nca ndayakoramwo intebe. ""Mu kuntera intege, umuvyeyi wanje arazishima aca arazingurira azishira kw'ibaraza"" Ornella avuga ko akunda kwiyigisha gukora ibintu bitandukanye kuri YouTube. Ahejeje kaminuza mu gisata c'ivy'amagara y'abantu ""Sante Publique"" mu 2020, ivyo gukora intebe mu mapine yaciye abigira umwuga. Avuga ko abona ko amaze gutera imbere ugereranije n'aho yatanguriye. Agira ati: ""Natanguye nkorera muhira ariko ubu narakotesheje ikibanza nkoreramwo ndiha ku kwezi. ""Nkoresha abakozi batatu baza buri musi, n'abandi bane baza igihe mba ndabakeneye."" Gushika ubu avuga ko yoba ageze ku mutahe wa miliyoni zine z'amarundi. Ornella Uwimana ahanura urwaruka kwubahuka gukora ico ari co cose rubona gishobora kuruteza imbere. Avuga ko hari benshi bagaya akazi canke ntibashiruke umwete wo kugakora. Ati: ""Hari abambona ndiko ndahiga amapine bagatangara. Bakanayanyima nkarinda guca ku bafundi b'imodoka ""Hari n'abantwenga bambonye ndiko ndatobora amapine kandi baheruka nari nagiye gusigisha inzara. ""Ubu ariko batanguye gutahura kuko babona ntanguye gutera imbere. Uburundi buherutse gushinga umugambi wa PAEEJ (Programme d'Autonomisation Economique et d'Emploi des Jeunes Diplômés), werekeye urwaruka ruhejeje amashure kugira rwishingire imigambi yo gukora. Uwo mugambi reta yawuhaye imiriyaridi 48 z'amafaranga y'amarundi. Ariko n'ubu hari abacibaza uruhara nyarwo rwa PAEEJ, mu gihe abandi bafise amakenga ko bashobora gufasha koko urwaruka kwigenga mu butunzi rukareka kuzera inze."	https://www.bbc.com/gahuza/amakuru-60988470
business	Burundi: OLUCOME iriyamiriza ingingo yo kwugara ibiryo vy'abavunjayi (bureau de change)	"Umukuru w'ishirahamwe ryishinze kurwanya igiturire n'isesagurwa ry'itunga ry'igihugu, OLUCOME, aranegura ingingo y'Ibanki Nkuru y'u Burundi yo kwugara amazu adandaza amafaranga  mvamakungu. Mw'itangazo yasohoye kuri uyu wa kabiri, Gabriel Rufyiri arongoye Olucome avuga ko iyo ngingo itazotorera umuti ikibazo c'ikena ry'amafaranga mvamakungu cibonekeza mu gihugu. Ku wa 07 z'uku kwa kabiri, Ibanki Nkuru y'Uburundi, BRB, yarafashe ingingo yo kwaka impusha amashirahamwe yose acuruza amafaranga mvamakungu mu Burundi. Iyagiriza ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyagize ingaruka mbi ku butunzi bw'igihugu, nk'uko BRB ibivuga. Mw'iryo tangazo, Bwana Rufyiri avuga ati: ""Iyo ata mafaranga y'agaciro ahari, ingingo nk'iyo siyo iza gukemura ikibazo kuko ibiciro vy'amafaranga y'agaciro bivana n'ingene aboneka kw'isoko ryayo"". Yibutsa ko iryo kena ry'amafaranga y'agaciro rituma ibidandazwa bimwe bimwe mu gihugu bikena kubera hakenerwa ayo mafaranga kugira ngo hagurwe ibikoresho nkenerwa mu guhingura ivyo bidandazwa. Atanga akarorero k'isima, amafanta, ibiyeri n'ibindi, avuga ko ""iyo bibonetse usanga bigurishwa ku biciro vy'umurengera"". Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyarahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena. Leta y'u Burundi yagiye ifata ingingo mu ntumbero yo kugenzura ko urudandazwa rw'amafaranga mvamakungu, ariko cagumye ari ikibazo ngorabahizi, arico catumyeIbanki Nkuru y'igihugu yugara amashirahamwe yose adandaza ayo mafaranga. Olucome isaba leta kuvyura imigenderanire n'ibihugu bitanga imfashanyo, kwongereza ibidandazwa bishorwa hanze, guhimiriza abarwizatunga b'banyamahanga kuzana imitahe yabo mu gihugu, kunagura igisata c'ingenzi, ivyo vyose kugira ngo amafaranga mvamakungu yinjire mu Burundi."	https://www.bbc.com/gahuza/51460922
health	Coronavirus: Iki kiza kiriko gikora ibara mu turere tw’abirabure b’Abanyamerika	"Ibiharuro biteye agahinda bitangwa n'abajejwe amagara y'abantu mu gisagara ca Chicago vyerekana ibitigiri vy'umurengera vya coronavirus mu banyamerika b'abirabure. Abirabure bo muri Chicago bangana hafi igice c'abamaze kwandura coronavirus muri ico gisagara, hamwe n'ibice birenga 70% vy'abamaze guhitanwa n'uwo mugera, n'aho bangana n'ibice 30% vy'abanyagihugu baba muri ico gisagara. Eka n'ibindi bisagara bifise abirabure benshi, harimwo Detroit, Milwaukee, Nouvelles Orléans na New York, navyo nyene vyabaye ikiririmbiro rya coronavirus. Leta Zunze Ubumwe za Amerika ziharurwamwo hafi abantu 370.000 bamaze kwandura uwo mugera, hamwe n'abashika 11.OOO bamaze gupfa. Gushika ku wa 05 z'uku kwa kane, abantu 1824 kuri 4680 bari bamaze kwandura Covid-19 muri Chicago, bari abirabure, nk'uko vyashikirijwe n'abarongoye ico gisagara ejo ku wa mbere. Aho ni mu gihe abazungu bari bamaze kwandura ari 847, aba Hispanic (abanyamerika bava muri Amerika y'Epfo bavuga iki Espagnole) 478, hamwe na 126 bakomoka muri Aziya. Gushika ku wa Mungu, Chicago yari imaze guharurwamwo abantu 98 bamaze gupfa, muri bo ibice 72% bakaba ari abirabure. Ubwo busumbane buribonekeza mu ntara yose ya Illinois, aho abamaze guhitanwa na Covid-19 ibice 41% ari abirabure, mu gihe bagize ibice 14% vy'abanyagihugu bose baba muri iyo ntara. Umukuru w'igisata kijejwe amagara y'abantu mu gisagara ca Chicago, Dr Allison Arwady, avuga ko abirabure bari basanzwe babayeho mu buzima bubayabaye ugereranije na bagenzi babo b'abazungu. Umukuru w'ico gisagara, Lori Lightfoot, avuga ko coronavirus ""ibandanya  yiha inkumbi mu birabure ba Chicago"". Avuga ko abagenzuzi b'igisagara bashobora kuzunguruka mu maduka kugira ngo barabe ko bose bakurikiza ingingo zo kutegerana. Umupfasoni Lightfoot, avuga y'uko bibaye ngombwa bashobora gutera umukwabu bagahagarika uruja n'uruza mu turere abantu bakoraniramwo bihereza inzoga zikaze cane, nk'uko vyandikwa n'ikinyamakuru gikorera aho muri Chicago, Sun-Times. N'aho coronavirus ivugwa ko ""itarenganya"", ibiharuro birerekana ko uburere bwose butabangamiwe ku rugero rumwe. Muri Michigan, Abanyamerika b'abirabure bangana ibice 14% vy'abanyagihugu bose, ariko mu bantu bose bamaze kwandura abirabure bangana n'ibice 33%, nayo mu bamaze kuhasiga ubuzima abirabure bangana n'ibice 41%, nk'uko vyerekanwa n'igisata kijejwe amagara y'abantu muri iyo ntara ejo ku wa mbere. Muri abo bamaze kwandura muri iyo ntara nyene, abazungu ni ibice 23% , hamwe na 28% vy'abamaze gupfa, nk'uko ivyo biharuro bivyerekana. Mu gisagara ca Detroit muri iyo ntara ya Michigan, abirabure bangana n'ibice 80%, abashizwe ukwabo muri ico gisagara no mu micungararo yaco bakaba ari ibice 80%. Ubwo busumbane kandi buribonekeza mu gisagara ca Milwaukee c'intara ya Wisconsin, kiri mu bisagara vyashizwe inyuma cane muri Amerika. Mu bantu hafi 1000 banduye ku wa gatanu w'indwi iheze muri Amerika, hafi inusu y'abanduye mu gisagara ca Milwaukee bari abirabure, bakaba kandi bangana n'ibice 81% muri 27 bapfuye muri ico gisagara, n'aho abirabure baba muri co bangana n'ibice 26%, nk'uko vyerekanwa n'icigwa cakozwe n'ikigo ProPublica. Mu ntara ya Louisiana, ibice hafi 40% vy'abamaze guhitanwa na coronavirus biri mu karere ka Nouvelle-Orléans gasanzwe gatuwemwo n'abirabure benshi gusumba abandi. Muri Amerika, ico kiza kiriko kirunyura ubusumbasumbane bufatiye ku butunzi n'amoko, nk'uko Dr Cameron Webb, umunyamerika w'umwirabure ariko yiyamamariza ubukenguzamateka mu ntara ya Virginia yabibwiye BBC. Ati: ""Ni ukuri kiriko kiragaragaza ubusumbasumbane buri mu gihugu cacu""."	https://www.bbc.com/gahuza/amakuru-52200669
health	Ingene twumva ico dukozeko n'ubushuhe vyaronse agashimwe ka Nobel	"Abahinga batoye ingene imibiri yacu yumva ubushuhe canke uguhoberwa n'uwo ukunda batsindiye agashimwe ka Nobel. David Julius na Ardem Patapoutian bo muri reta Zunze Ubumwe za Amerika, basangiye ako gashimwe ko mu gisata c'ubuvuzi n'ico kwiga ingene ingingo z'umubiri zikora (physiologie) kubera igikorwa cabo ku kwumva ico ukozeko canke kigukozeko  hamwe n'ubushuhe. Batoye ingene bigenda kugira imibiri yacu ihindure ico umubiri wumva hari ikiwukozeko mu butumwa bw'umuyagankuba (amashanyarari) buca buja mu nzira z'ubwonko. Ivyo batoye bishobora gushika ku nzira nshasha z'ingene hagwanywa ububabare. Ubushuhe, imbeho (ubukonje) bifise ikibanza gikomeye mu kwumva ibiri iruhande yacu kugira dushobore  kubaho. Ariko ingene umubiri wacu ubikora canke ubigenza vyari bikiri  amayobera mu cigwa c'ubuzima (biologie). Abavumbuye Hepatite C bahawe igihembo cya Nobel Igihembo cy'amahoro cya Nobel cyahawe PAM Thomas Perlman, wo mu mugwi w'abatanga agashimwe ka Nobel, yavuze ati: ""Ivyatowe ni ibintu bikomeye kandi vyimbitse cane."" Yongerako ati: ""Ibi vy'ukuri vyuguruye bimwe mu vyari bikiri ibinyegezwa ku bibaho"". Ivyo Professeur David Julius yashitseko kuri kaminuza ya California, San Fransisco, vyavuye mu bushakashatsi ku bubare twumva iyo turiye ipiripiri ibaba, ico umuntu yovuga nk'ubumara (chemical ) bwitwa capsaicin. Yakoze ku nkomoko canke isoko ry'ukubaba mw'ipiripiri. Yatoye igice cihariye cakira/cumva  (recepteur) (nk'ikigize  uturemangingo  twacu twumva ibintu biri iruhande yacu)   ari naco giheza kigatanga ubutumwa ko  cumvise capsaicin. Ibindi bipimo vyerekanye ko iyo recepteur itanga ubutumwa ko yumvise ubushuhe kandi bubaye bwinshi ikabimenyesha. Ibi nivyo bishika , nk'akarorero, iyo intoke zituriwe n'igikombe c'icayi. Ivyo yatoye vyamushikanye ku  gutora utundi duce twinshi twakira canke twumva ubushuhe. Iyo uriko uraca ku musenyi ukawumva munsi y'ibirenge vyawe - izo 'recepteurs' nizo ziba zirungitse ubutumwa mu bwonko. Umugwi utanga agashimwe ka Nobel wavuze ko ""Ubwo bumenyi buriko burakoreshwa mu kurondera ingene hovurwa ibiva ku ndwara zitandukanye harimwo ububabare buguma bugaruka."" Abo babiri bazogabura ako gashimwe gaciye miriyoni cumi z'amafaranga ya Suede ( arenga umuriyoni w'ama dorari). Agashimwe ka Nobel gahabwa umuntu yagize igikorwa gifasha abantu mu kubaho kwabo. Ako gashimwe kitiriwe Alfred Nobel, umunya-Suede yatoye dynamite (bakoresha nko  mu guturitsa ibibuye binini binini nk'iyo bariko baraca/barubaka  amabarabara."	https://www.bbc.com/gahuza/amakuru-58790070
religion	Abavugabutumwa bo muri Africa bariko basabira Trump ngo atsinde amatora	"N'aho asanzwe afise imvugo y'agasuzuguro kuri Afrika, Perezida Donald Trump wa Leta Zunze Ubumwe za Amerika arakunzwe cane na bamwe mu bihaye Imana bo kuri uyu mugabane. Mu nyigisho ziwe yatanze mu kwa gatandatu, Pasitori wo muri Nijeriya, Chris Oyakhilome, umuvugabutumwa azwi cane ku mboneshakure, yagize ati: ""Mumusengere [Trump] kuko iyo Imana ishize imbere umwe mu bana biwe, shetani rimwe na rimwe ikora ibishoboka vyose kugira ngo imusambure"". Agabisha kandi ko abanegura uyu mukuru w'igihugu akomoka mu mugambwe w'aba Repubulika ariko arondera kwitoreza ikiringo kigira kabiri mu kwa cumi na rimwe banka urunuka abamushigikiye. Uyu mupasitori akunzwe cane kw'isi yose, harimwo na Amerika avuga ati: ""Bafitiye ishavu ryinshi Trump kubera arwanira abakristu/abakristo, ico mukimenye. Rero abankwa ni mwebwe abakristu"". Ikigo Pew Research gikora ubushakashatsi ku mibereho y'abantu kivuga ko mu gihe Perezida Trump azwi ko ari umutegetsi yacanishijemwo isi, mu bihugu nka Nijeriya na Kenya arakundwa cane nk'uko amatohoza y'iki kigo yavyerekanye mu kwa mbere uno mwaka. Kivuga ko amajambo yavuze mu 2018 yo kugereranya ibihugu vya Afrika ""nk'imisarani"" bobo ko ata kibazo ateye. Ibi bihugu vyompi bisanzwe bizwi ko bigendera cane ku madini. Mu bumanuko bwa Nijeriya, igihugu ca Afrika gifise abantu benshi, harangwamwo amashengero menshi, mu gihe muri Kenya naho abanyapolitike bakoresha cane amashengero mu gutanga ubutumwa ku banywanyi babo, ari naco gituma amadini afise ikibanza kinini muri ibi bihugu. Amashengero menshi ya kikristu muri Afrika, asanzwe arwanya cane ivyo gukorora inda, abubakana bahuje ibitsina, bakongera bagashigikira Israyeli, ntibigeze biyumvamwo uwasubiriwe na Trump, umu Democrate Barack Obama, n'aho afise amamuko muri Kenya. Richard Chogo, Pasitori mu rusengero rwa Deliverance ku mugwa mukuru wa Kenya, Nairobi, yabwiye BBC ati: ""Ubutegetsi bwa Obama bwarahimirije umugambi w'ukwigenga (liberalisme) hano muri Afrika, kandi uwu mugambi wateje impungenge mu bategetsi bamwe bamwe b'amadini. Rero kabaye agahengwe ku butegetsi bwa Trump yahisemwo gusubiza ibirenge inyuma"". Arashimagiza ubutegetsi bwa Trump kubona bwarashoboye guhagarika imfashanyo zahabwa amashirahamwe nka Marie Stopes, yafasha mu buryo bwo kugabanya imvyaro n'ugukoroza inda mu bihugu bitari bike vya Afrika. Iri shirahamwe ryaraneguye iyi ngingo ya Amerika yo guhagarika izi mfashanyo, rivuga ko rishira ""ubuzima bw'abakenyezi mu kaga"". Impari ku bijanye no gukoroza inda zimaze imyaka n'imiburiburi irenga 40. Kuva ico gihe, abavugabutumwa b'abazungu bagize uruhara rukomeye mu matora ku ruhande rw'aba Repubulika kandi ivyiyumviro vyabo vyarakwiye kw'isi yose, cane cane muri Afrika. Ibi bimeze uku mu gihe Abaporotesanti b'abirabure benshi muri Amerika bashigikiye umugambwe uharanira Demokarasi kandi bakanegura ubutegetsi bwa Trump, nk'uko icegeranyo gishasha ca  Pew Research kivyerekana. Emeka Ezeji, umupasitori mukuru mw'ishengero rya Anglicani mu ntara ya Enugu iri mu bumanuko bushira ubuseruko bwa Nijeriya, avuga ko ivyiyumviro vyiwe vya politike bishingiye ""ku vyanditswe"" gusa. Avuga ati: ""Abakristu ba Afrika bazi ko umukuru w'igihugu w'umu Repubulika ari we mwiza kuri Amerika no kw'isi"". Abandanya asengera Perezida Trump ko yotsinda umukeba wiwe wo mu mugambwe w'abaharanira Demokarasi Joe Biden mu matora ategekanijwe mu kwa cumi na rimwe, kandi ko yari yafashe umwanya iminsi yose wo gusengera uyu mukuru w'igihugu ngo akire igihe aheruka mu bitaro  kubera coronavirus. Nk'uko bimeze kuri Pasitori Chogo, na we nyene abona ko ""intege nke"" za Trump zidategerezwa kurengera ""inyungu rusangi"". Nk'akarorero, ariyamiriza rya sekeza rya Black Lives Matter (Ubuzima bw'abirabure ni kirumara), isekeza Trump afata ko ari ""ikimenyetso c'urwanko"", akavuga ko ""ryanyazwe intumbero yaryo"". Yibaza ibibazo vyinshi aho avuga ati: ""Abandi bantu atari abazungu nta vanguraruhu bakorerwa? Ubuzima bw'umwirabure abayabaye ubu bwoba ari bwiza ugereranije n'imyaka indwi iheze? Canke umwirabure abayabaye ubu yoba ageramiwe ubu kuri Trump gusumba kuri Obama?"" Bwana Trump arirata ko ari we mu perezida wa Amerika amaze gukorera ivyiza vyinshi Abanyamerika bakomoka muri Afrika gusumba abandi baperezida bose  mu mateka ya  Amerika, kenshi agafatira ku rugero ruto rw'ubushomeri mu myaka itatu ya mbere y'ubutegetsi bwiwe, ico Bwana Ezeji akenguruka cane. Ubunyamabanga bujejwe akazi buvuga ko igitigiri c'abashomeri b'abirabure mu kw'icenda ari co gitigiri gito cane cabayeho kuva butanguye kwegeranya ibiharuro nk'ibi mu myaka ya 1970, n'aho ibi vyahindutse kubera coronavirus. Ariko Pasitori Ezeji  avuga ko Bwana Trump agifise igikorwa kinini ategerezwa gukora ku neza ya bose, aha akaba afatira ku mwami Cyrus (Kuro) w'umu perse avugwa muri Biblia ko yari yatoranijwe n'Imana kugira ngo yigarurire Babiloni, maze abanya Isirayeli bari bahunze  banona gusubira i Yerusalemu. Avuga ati: ""Trump niwe we Kuro wa kino gihe"". Bwana Emeka  avuga ati: ""Imana irabivuze....ni umusuku wanje azorangura ishaka ryanje"". Pasitori Juliet Eyimofe Binite ari mu gisagara ca Lagos muri Nijeriya aremeranya nawe. Yabwiye BBC ati: ""Yatowe n'Imana"". Buri ku ndwi, uyu mupasitori w'umugore yama asengera  Trump ngo atsinde amatora ku ncuro ya kabiri. Avuga ko Imana yamuhaye ubutumwa imbere y'amatora ya 2016 ko hari umuntu atunze cane yinjiye muri politike kandi ko ashigikiye ubwigenge bw'amadini, abakristu babona ko bubangamiwe. Avuga ati: ""Yambwiye ko yariko irarondera umukozi, umuntu w'intungane kubera hari ibikorwa bimwe bimwe abantu beza badashobora gukora"". ""Dukeneye umuntu ashobora kurwanira agateka k'abemera"". Avuga kandi ko Trump ataronka amashimwe akwiriye kuri politike yiwe mpuzamakungu, nk'akarorero amasezerano y'amahoro hagati ya Isirayeli na Emira Zunze Ubumwe z'Abararu (Emirats Arabes Unis). Pasitori Chogo na we nyene niko abibona: ""N'aho woba uri Saddam Hussein cane Muammar Gaddafi, ntihabuze nk'ikintu kimwe canke bibiri vyiza wakoreye abanyagihugu bawe"". Avuga ko Trump ashigikiwe ku mugabane wa Afrika kubera ukuntu atarya umunwa, aho avuga ko abategetsi ba Afrika bakeneye kubwirwa mu majambo yeruye kugira ngo bashobore gutunganya ibihugu vyabo. Mu butumwa butandukanye yanditse ku rubuga rwa Twitter, Bwana Trump aherutse kwibutsa abakristu bamushigikiye ko ubwisanzure mu vyo gusenga hamwe n'urugamba rwo kurwanya umugenzo wo gukoroza inda bishobora gukwama mu gihe atotsinda amatora yo mu kwa cumi na rimwe. Ariko Pasitori Ezeji afata ibintu yishimikije ubuhanuzi bwa Bibiliya buvuga ibihe vya nyuma. Ati: ""Ko azotsinda canke atazotsinda, ico si ikibazo ca Trump, ahubwo ni ikibazo c'ivyo Imana ivuga"". ""Trump ni nka ca giti co muri Biblia abihweza ibirere bafatirako mu kwihweza ibimenyetso vy'ibihe...aramutse atsinze, tuzoba tugifise igihe co kubaho, nayo akaramuka atsinzwe nta gihe tuzoba tugisigaje""."	https://www.bbc.com/gahuza/amakuru-54538870
politics	Abantu bashika 30 bahitanywe n'ibisasu hirya no hino muri Afuganisitani	Abantu bashika 30 bahitanywe n'urukurikirane rw'ibisasu vyaturikiye mu mpande zitandukanye z'igihugu ca Afuganisitani. Abashika ku munani baguye ku murwa mukuru Kabul, igihe ibisasu bitatu vyaturika bikurikirana mu mwanya muto. Ubushikiranganji bw'intwaro yo hagati bwavuze ko mu gitero kimwe, umwiyahuzi yagereye ibisi yari itwaye abakozi ba leta. Mu ntara ya Takhar, mu buraruko bwa Kabul, igitero c'aba Taliban kuri bariyeri zibiri cahitanye abapolisi batandatu, nayo i Nangarhar, abandi bantu indwi bahitwanywe n'igisasu caturikiye mu mpande z'ibarabara. Abahinga mu vy'umutekano bavuga ko ibitero vy'aba Taliban bigenda biraba vyinshi kugira biyongere igihagararo mu gihe bari mu biganiro na Leta Zunze Ubumwe za Amerika.	https://www.bbc.com/gahuza/amakuru-49112957
business	Umushikiranganji wa mbere w’ Ubuyapani aragabisha Afrika ku madeni y’umurengera	"Umushikiranganji wa mbere w'Ubuyapani aragabisha abategetsi ba Afrika ku ngaruka z'ugufata amadeni menshi, nk'uko bishikirizwa n'itororokaniriza ry'amakuru AFP. Ayo majambo ya Shinzo Abe afatwa nk'igabisha ku ruhara rw'Ubushinwa muri Afrika mu gihe buvugwa ko bushira imbere amakompanyi yabwo mu migambi ikomeye kuri uwo mugabane. Yabwiye abategetsi bari mu nama i Yokohama muri ico gihugu yerekeye iterambere rya Afrika ko Ubuyapani bwipfuza guteza imbere imitahe ""ngirakamaro"" yoshigikirwa n'amashirahamwe y'Ubuyapani. AFP ivuga ko ico gihugu gitegekanya kwigisha abahinga 30 bava mu bihugu vya Afrika  mu myaka itatu iri imbere ku buryo bwo guhangana n'ibiza n'amadeni ku gihugu. Avuga ko abakora imigambi y'iterambere boterwa intege kugira ngo bashobore guteza imbere ubutunzi ku mugabane wa Afrika. Umushikiranganji wa mbere w'Ubuyapani yasubiwemwo amajambo avuga ati: "" Mu gihe ibihugu bigenzi vyugarijwe n'amadeni y'umurengera, bica biba inzitizi kuri uyo wese yari afise imigambi y'ukuzana imitahe yabo"". Bwana Abe ari mu barongoye inama mpuzamakungu ya Tokyo kw'iterambere rya Afrika (Ticad), ikaba yateguwe mu gihe Ubushinwa buriko bushinga imizi muri Afrika. Ubuyapani buvuga ko intumbero bufise kuri Afrika ari ukuyifata mu mugongo mu buryo bw'amafaranga n'ikoreshwa ryayo, intumbero itandukanye n'iyo Ubushinwa."	https://www.bbc.com/gahuza/49512963
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."	https://www.bbc.com/gahuza/amakuru-55458765
politics	Afghanistan: Igituma aba Taliban bariko barafata igihugu ku muvuduko udasanzwe	"Umuvuduko aba Taliban bariko mu kwifatira uturere muri Afghanistan uratangaza abantu batari bake - mu gihe imigwa mikuru y'intara igenda yigarurirwa nk'uwinjira mu nzu iwe. Abarwanyi baboneka ko bafise inguvu, mu gihe reta ya Afghanistan igerageza kwita ku rutare ngo igumane ubutegetsi. Muri ino ndwi. inkuru yavuye mu gisata kijejwe igendereza ca Amerika yerekana ko umugwa mukuru Kabul ushobora guterwa mu ndwi nkeya ziri imbere, nayo reta yoyo igashobora gusenyuka mu misi itarenga 90. None ni ukubera iki ibintu binyarutse ukuraho? Reta Zunze Ubumwe za Amerika n'ibihugu bigenzi vyayo vyo mw'ishirahamwe OTAN/NATO - harimwo n'Ubwongereza - vyari bimaze imyaka 20 yose vyigisha ingabo za Afghanistan, vyongera biziha ibikoresho. Abajenerali batari bake b'abanyamerika n'abongereza bahora bivugira ko bashinze igisirikare ca Afghanistan gikomeye kandi gishoboye. Ibi bikaba muri kino gihe bisa n'uko yari amajambo gusa. Reta ya Afghanistan mu bisanzwe yategerezwa kuba ari yo ifise ibintu mu minwe uravye ibitigiri binini vy'ingabo ifise. Uravye ku mpapuro, inzego zijejwe umutekano za Afghanistan zigera ku  300.000. Aha harimwo igisirikare ca Afghanistan, ingabo zirwanira mu kirere hamwe n'igiporisi. Ariko mu vy'ukuri, igihugu camye gifise ingorane zo gushika ku ntego zaco mu bijanye no  kwinjiza abasirikare. Igisirikare ca Afghanistan  gifise kahise kabi karanzwe n'abapfa ku bwinshi, abahunga urugamba n'ibiturire - aho hari intwazangabo zimwe zimwe zidaterwa isoni no gusaba imishahara y'abasirikare batahari. - bazwi nka ""soldats fantômes/ghost soldiers"". Mu cegeranyo aherutse gushikiriza inama nshingamateka na nkenguzamateka ya Amerika, uwujejwe gukurikirana ibikorwa vyo gusanura Afghanistan (Special Inspector General for Afghanistan, SIGAR) yarerekanye ""amakenga akomeye ku ngaruka mbi cane z'igiturire...hamwe n'igitigiri kidatomoye c'ingabo nyezina"". Jack Watling wo mu kigo Royal United Services Institute (RUSI), avuga ko igisirikare ca Afghanistan kitigeze kimenya igitigiri nyezina c'abasirikare gifise. Hambavu y'ibi, avuga ko hamye hari ingorane yo kubungabunga ibikoresho na morale. Akenshi abasirikare bakunze kurungikwa mu turere basanzwe badakomokamwo batanafisemwo imiryango n'incuti. Iki kiboneka nka kimwe mu bishobora kuba bituma bihuta guta ibirindiro vyabo batanarwanye. Biranagoye no kumenya inguvu z'aba Taliban. Igisata ca Amerika kijejwe kurwanya iterabwoba, US Combating Terrorism Center, kiri kw'ishure rya gisirikare rya West Point, kivuga ko aba barwanyi boba bangana na 60.000. Hiyongereyeko n'iyindi mirwi y'abarwanyi n'ababashigikiye, iki gitigiri gishobora kuba kirenga 200.000. Ariko Dr Mike Martin yahoze ari intwazangabo y'umwongereza avuga ururimi rw'igi Pashto akaba yarakurikiranye intambara yo mu ntara ya Helmand akanavyandika no mu gitabo ciwe yise An Intimate War, aragabisha abafata aba Taliban nk'umurwi umwe rudende. Ahubwo avuga ko ""aba Taliban ari nk'ihuriro ry'imirwi itandukanye yigenga - kandi igira ivyo ihurirako mu gihe kanaka"". Avuga ko na reta ya Afghanistan nayo nyene ifise ingorane z'imirwi irondera inyungu zayo. Akahise kagenda gahindagurika karerekana ingene imiryango, imirwi y'amoko mbere n'abategetsi ba reta bagiye baba mahindagu - akenshi barondera ko boba baramaze na kabiri. Hanyuma kandi, reta ya Afghanistan yategerezwa kuba ifise akarusho gasumbirije mu bijanye n'amafaranga hamwe n'ibirwanisho. Yararonse amamiriyaridi n'amamiriyaridi y'amadorari yo kuriha imishahara y'abasirikare no kugura ibikoresho - ahanini bahabwa na Amerika. Mu cegeranyo cayo co mu kw'indwi 2021, SIGAR  ivuga ko imiriyaridi zirenga 88 z'amadorari y'abanyamerika zakoreshejwe mu bijanye n'umutekano wa Afghanistan. Ariko mu buryo buteye impungenge congera ko kiti: ""Ivyo kumenya nimba ayo mafaranga yakoreshwa neza bizovana n'ingene bavyifashemwo ku rugamba"". Igisirikare ca Afghanistan kirwanira mu kirere categerezwa kuvyifatamwo neza ku rugamba. Ariko camye mu ngorane zo kubungabunga no kugendesha izi ndege zingana na 211 (ikibazo kigenda gikomera mu gihe aba Taliban batera n'ibigirankana abadereva bazo). Nta n'ubwo gishobora no kuronsa ivyankenerwa intwazangabo ziri ku rubuga rw'intambara. Ari co gituma vyabaye ngombwa ko igisirikare ca Amerika kirwanira mu kirere kiza gufasha mu bisagara nka Lashkar Gah catewe n'abarwanyi b'aba Taliban. Aba  Taliban bakunze kuronka amahera bakura mu rucuruzwa rw'ibiyayuramutwe, ariko kandi bararonka n'izindi mfashanyo ziva hanze - ahanini muri Pakistan. Ubuheruka, aba Taliban barafashe ibirwanisho n'ibindi bikoresho bavyatse  ingabo za Afghanistan - bimwe muri vyo bikaba ari ivyatanzwe na Amerika - harimwo n'ibimodoka Humvees vya burende (blindés), ibikoresho bifasha kubona mw'ijoro, inkoho zikomakomeye hamwe na vya muzinga. Afghanistan yari isanzwe yuzuye ibirwanisho inyuma y'intambara yayihuje n'icahoze ari Repubulika Zunze Ubumwe y'aba Soviet (URSS), kandi aba Taliban barerekanye ko bashobora gutsinda igisirikare gikomeye cane n'aho boba bakoresha ibirwanisho bishaje. Iyumvire ingene inganda zatikiye mu ngabo za Amerika n'iz'Ubwongereza bakoresheje ya mabombe ategwa mu kuzimu ( Improvised Explosive Device, IED). Iki, gifatanye n'ingene bazi akarere, caratumye bavyifatamwo neza. N'aho aba Taliban bamye baboneka ko batari hamwe, biraboneka ko muri izi ntambara bafise integuro itomoye. Ben Barry yahoze ari intwazangabo mu gisirikare c'Ubwongereza avuga ko aba Taliban bashobora kuba bashika ku vyo bashikako giturumbuka, ariko akongerako ati: ""Mu gihe wogira uti utegure ibijanye n'isekeza, vyogorana cane kuronka ikintu ciza kirenze kuri ibi"". Yerekana ingene ibitero vy'aba Taliban vyibanze mu buraruko no mu burengero, hakwihutira intara zahoze ari ibirindiro vyabo vyo mu bumanuko, aho bagenda bigarurira imigwa mikuru y'intara imwe ku yindi. Aba Taliban barigaruriye imihora mikuru mikuru ijana mu bihugu vyo hanze, ibi bigatuma banyuruza amafaranga menshi ava mu makori yari kwegeranywa na reta isanzwe iri mu bukene bw'amafaranga. Barongereje akariro kandi mu kwica abategetsi bakuru bakuru, abaharanira agateka ka muntu n'abanyamakuru. Bukebuke bagenda bafuta bimwe mu vyashitsweko muri ino myaka 20 iheze. Nayo ku bijanye n'integuro ya reta - aha ntivyoroshe gusigura. Ivyo kwisubiza uturere twigaruriwe n'aba Taliban bigenda biba nk'umugani. Barry avuga ko bisa n'uko hari integuro yo gukingira ibisagara bikuru bikuru. Ariko kugeza ryari? Igitigiri c'ingabo zidasanzwe za Afghanistan ni gito cane, hafi 10.000 kandi zinyanyagijwe irya n'ino. Aba Taliban kandi baboneka ko bariko baratsinda intambara ya propagande n'iy'amajambo. Barry avuga ko inguvu zabo ku rugamba zatumye morale yabo iduga kandi bibatuma bumva ko bategerezwa gukorera hamwe. Ariko ku rundi ruhande ntibimeze uko, reta ya Afghanistan igenda isubira inyuma nk'ibirenge, baterana amajambo, birukana intwazangabo z'abajenerali. Ibintu bimeze nabi cane kuri reta ya Afghanistan. Ariko Jack Watling wa RUSI avuga ko n'aho atari heza na gato ku gisirikare ca Afghanistan, ""poritike ishobora gusubiza ibintu mu buryo"". Mu gihe reta yoshobora kwigarurira abarongoye amoko, abona ko reta ishobora kugira amahirwe yo kwihagararako. Ibi kandi niko Mike Martin abibona, akabona ko kubona uwahoze ari umukuru w'abarwanyi Abdul Rashid Dostum agaruka mu gisagara ca Mazar-i-Sharif kigira kane c'igihugu, ari ikintu gikomeye cane. Yanatanguye n'ibiganiro. Iyi ntambara yo mu ci mu misi irarangira mu gihe urushana ruzoba rutanguye muri Afghanistan - iki gihe kikaba kitorosha ibintu ku barwanyi. Biracashoboka ko Afghanistan ishika mu mpera z'umwaka icihagazeko, ikagumana Kabul n'ibisagara bikuru bikuru bimwe bimwe. Vyongeye, mu gihe aba Taliban boramuka bacanyemwo, ibintu bishobora kubahindukana bikaba nabi. Ariko ubu, bisa n'uko utwigoro twa Amerika na OTAN two kugarukana amahoro, umutekano n'ituze muri Afghanistan twabaye impfagusa, nk'uko vyagendeye aba Soviet imbere yabo."	https://www.bbc.com/gahuza/amakuru-58200399
entertainment	Tiwa Savage na Burna Boy ntibazoja muri Afrika y’Epfo kubera ubwicanyi ku banyamahanga	"Umuririmvyi rurangiranwa w'umunya Nigeria, Burna Boy, yarahiye ko atazosubira guhonyoza ikirenge muri Afrika y'Epfo, eka na mugenziwe Tiwa Savage ahagarika igiteramo yari afiseyo. Mu butumwa yacishije mu rubuga rwa Twitter, Burna Boy avuga ko yaheruka muri ico gihugu mu 2017, kandi ko atazosubirayo gushika leta ya Afika y'Epfo yisubiyeko. Tiwa Sawage nawe avuga ko ibiriko biraba bikomeye kandi ko atawungukira mu kumeneka kw'amaraso. Ati ""kwica uwariwe wese w'umunyafrika bimuraba"". Igipolisi c'ico gihugu carahagaritse abantu batari bake bari muri iyo migumuko imaze iminsi mu bisagara vya Johannesburg, Pretoria n'ahandi. Abantu bashika batanu baramaze kwicwa. Umukuru w'ico gihugu, Cyril Ramaphosa, n'abandi bakuru b'ibihugu vya Afrika bariyamiriza ivyo bitero. Umukuru w'igihugu ca Nigeria, Muhammadu Buhari, yarungitse intumwa muri Afrika y'Epfo itwaye ""ubutumwa bwo kwerekana akababaro ku kuntu abanyagihugu baco bafashwe nabi"". Umuririmvyi akomoka muri Nigeria azwi cane no muri Afrika, Tiwa Savage yanditse kuri Twitter ko yiyamirije yivuye inyuma ubwicanyi ku bantu b'iwe muri Afrika y'Epfo. Ati: ""Kuri iyo mvo, sinshobora kuririmba mw'isabukuru rya DSTV ryimirije i Johannesburg ku wa 21 z'uku kwezi kw'icenda"". Tiwa azwi cane mu ndirimbo nka ""Eminado"" na ""All Over"" amenyesha ko ""kwica uwariwe wese w'umunyafrika bimuraba atarindiriye kuba umunyanigeria gusa"". Mugenzi wiwe Burna Boy nawe akomoka muri Nigeria avuga ko ubwicanyi bushingiye ku rwanko ku banyamahanga buteye kubiri n'ivyo yarwaniye. Avuga ko Afrika yashigikiye abanya Afrika y'Epfo igihe bariko barwanya intwaro karyanishamiryango y'abazungu ya Apartheid kuva mu myaka ya 1960  gushika mu 1994 irangira. Burna Boy yanditse ati: ""Ndatahura ko abanya Afrika y'Epfo bataye umutwe kubera imyaka bamaze bacurwa bufuni na buhoro, ku buryo basigaye bafata nk'abansi abantu babafashije mu gihe bariko bacurwa bufuni na buhoro, ahubwo  bagashimagiza ababahohoteye"". Yongeyeko y'uko hari abanya Afrika y'Epfo ""bameze neza, bafise ivyiyumviro birashe, n'aho atari benshi"". Ishavu ryavuye kuri iyo migumuko ryatumye ishami rimwe ry'ikigo c'ubudandaji ca Afrika Afrika y'Epfo, Shoprite, giterwa kikanyagwa urukombamazi muri gisagara ca Lagos."	https://www.bbc.com/gahuza/49576957
politics	Ingene ibintu bimeze muri Ukraine: Ubuzima i Mariupol buri mu minwe ya Putin – umukuru w’igisagara	"Mu kiganiro yagiranye n'itororokanirizo ry'amakuru Reuters, umukuru w'igisagara ca Mariupol Vadym Boychenko yavuze ko ubuzima bw'abanyagihugu bazibiriwe muri ico gisagara kigeze ahatemba buri mu minwe ya Perezida Vladimir Putin w'Uburusiya. Boychenko yerekanye akababaro kiwe ku bikorwa vyo guhungisha abantu i Mariupol kuva intambara itanguye. Avuga ko Uburusiya ""bwaburijemwo iri hungisha"", bari batanguye ""mu misi ya mbere y'ukwezi kwa Ntwarante (3)"". ""Badusavye ko tubaha ikarata y'aho iri hungisha rizotangurira - twarabahaye ikarata. ""Baratubajije igitigiri c'amamodoka dufise, turabaha igitigiri c'amamodoka. ""Ariko barononye bongera barasambura ivyo bibanza vyose, barasambuye n'amamodoka yacu"". Boychenko avuga ko hakiri abantu 100.000 bakizibiriwe muri ico gisagara mu gihe abasirikare bari mu ruganda rw'ivyuma rwa Azovstal batariko barishikana. Yongerako ati: ""Ni ngombwa gutahura ko hari abagifise ubuzima bakiriyo, kandi buri mu minwe y'umuntu umwe rudende - Vladimir Putin"". Kuri uwu wa gatanu, yateye akamo gashasha ko hoba ibikorwa vyo guhungisha abantu bose muri ico gisagara co mu bumanuko Perezida Putin avuga ko hafi cose kigenzurwa n'ingabo z'Uburusiya. ""Dukeneye ikintu kimwe gusa - guhungisha abantu bose. Hafi 100.000 baracari i Mariupol"", niko yavugiye ku mboneshakure y'igihugu, nk'uko vyandikwa na Reuters. Ejo ku wa kane, Putin yategetse ingabo ziwe kuzibira rwose akarwi ka nyuma k'abarwanyi ba Ukraine bakiri muri urwo ruganda rw'ivyuma. Mariupol imaze amezi abiri icucagirwa ibibombe vy'urutavanako kandi ata kintu na kimwe kirangwayo kuko Abarusiya bazibiye amayira y'imfungurwa, bakata amazi n'umuyagankuba. Vya muzinga nivyo bibandanya bikora mu ntambara yo mu buseruko bwa Ukraine. Nivyo vyaraye birasirana mw'ijoro ryakeye. Abanyamakuru bamaze ijoro bari ahitwa Sloviansk ku birometero birenga 20 uvuye ku rwasiro. Mu gihe bibazako bari ahantu hatekanye, inyuma y'isaha indwi z'ijoro, bavyuwe n'ikibombe c'Uburusiya caturitse cane batari banaciteze, bica biba ngombwa ko bahungira mu nzu yo mu kuzimu. Bukeye bihweje ivyononekaye, aho basanze ibibombe vyaguye ku metero 200 y'abo bari binyegeje. Intsinga zitwara umuyagankuba zari hasi, vyumvikana ko ata muyagankuba uhari. Uko niko ibintu bimeze mu bisagara vy'intara ya Donbas. Ingabo z'Uburusiya zibandanya zugariza Kharkiv, nk'uko bivugwa n'igisirikare ca Ukraine kuri uwu wa gatanu. Ingabo z'Uburusiya zariko zigerageza kumenera mu bumanuko zivuye mu gisagara ca Izyum kiri mu ntara ya Kharkiv, kugira ngo zizingurize ingabo za Ukraine ziri mu ntara ya Donbas, nk'uko igisirikare ca Ukraine kibivuga. Mu bice vyose vy'ubuseruko, ingabo z'Uburusiya zongereje akariro muri ano masaha 24 arangiye, cane cane mu turere twa Zarechny, Rubezhny, Popasnaya, Novotoshkovsky na Marinka, nk'uko kibandanya kibivuga. Ukraine ivuga ko yakoroye indege 15 z'Uburusiya mu masaha 24 aheze. BBC ntishobora guhinyuza aya makuru. Uburusiya buvuga ko bwateye ibibanza 58 vya gisirikare muri Ukraine mw'ijoro ryakeye, harimwo ivyari vyuzuyemwo ingabo, ibitoro n'ibikoresho vya gisirikare, nk'uko bivugwa n'ubushikiranganji bwo kwivuna abansi bw'Uburusiya. Buvuga kandi ko bwateye ibibanza bitatu vya gisirikare bikoresha ibisasu vya misire bidahusha, harimwo misire S-300 ya Ukraine irasa indege, ivyo bibanza kandi bikaba vyari vyuzuye ingabo nyinshi za Ukraine zifise n'ibikoresho vyazo. BBC ntishobora guhinyuza aya makuru. Umushikiranganji wa mbere w'Ubwongereza Boris Johnson yamenyesheje ko ingabo za Ukraine ziri mu Bwongereza mu nyigisho z'ukungene bakoresha imodoka z'intambara iki gihugu gitanga mu ntumbero yo kwirukana ingabo z'Uburusiya. Ari ku rugendo atera aja mu Buhindi, yabwiye abanyamakuru bari kumwe ati: ""Ndashobora kumenyesha ko turiko turigisha abanya Ukraine muri Pologne ingene bakoresha ibikoresho vyo gukorora indege, mu Bwongereza naho tukabigisha ingene bakoresha imodoka z'intambara"". Umunyamabanga ajejwe kumenyesha amakuru mu biro kwa Johnson avuga ko abanya-Ukraine ""baharurwa muri mirongo"" bari mu Bwongereza mu nyigisho. Ingabo za Ukraine zatanguye inyigisho ku modoka z'intambara zatanzwe n'Ubwongereza muri kuno kwezi, nk'uko bivugwa n'umuvugizi wa Johnson. Uyo muvugizi avuga ko Ubwongereza n'incuti zabwo bariko baraha abasirikare ba Ukraine ibikoresho vy'ubwoko bushasha bashobora kuba batari bwigere bakoresha imbere y'aha. Avuga ati: ""Birumvikana ko baronswa inyigisho nkenerwa z'ingebe bikoreshwa. Igihe cose twama tuzi ikintu ico ari co cose gishobora gutuma ibintu vyunyuka ariko ibintu biratomoye neza ko igituma ibintu vyunyuka ubu ari intwaro ya Putin""."	https://www.bbc.com/gahuza/amakuru-61186036
business	Ukraine: 'ntihagire ikindi mugurira muri Russia kiretse umwavu n’ingano' - niko US igabisha Africa	"Uwuserukira Reta Zunze Ubumwe za Amerika mw’ishirahamwe ONU  yaragendeye ibihugu vya Afrika, kimwe mu vya mugenza, kwari ukugabisha ko bitohirahira ngo bigurire ikintu kindi mu Burusiya kiretse intete n’umwavu, anagabisha ko bishobora gufatirwa ibihano. Mu kiganiro n’abanyamakuru i Kampala muri Uganda, Linda Thomas-Greenfield yavuze ati:  “Uburusiya bwama buvuga ngo ibihano bwafatiwe ku mfungurwa no ku bindi bifitaniye isano n’uburimyi vyatumye ibiciro biduga mu bihugu bitari bike. [...] Nagomba kumenyesha ko ata bihano twafatiwe ibintu ivyo ari vyo vyose vy’uburimyi biva mu Burusiya. “Uburusiya burashobora gushora hanze ibidandazwa vyabwo vyo mu gisata c’uburimyi, harimwo umwavu n’ingano, kandi n’ibindi bihugu birashobora kubigura”. “Nayo ku bihano vyafatiwe Uburusiya”, niko Linda Thomas-Greenfield abandanya avuga, “nk’akarorero ku bitoro, mu gihe igihugu cofata ingingo yo gukorana n’Uburusiya mu bisata bwafatiwemwo ibihano, aho coba gihonyanze ibi bihano[…].  Aha rero tugabisha ibihugu ko bitohirahira ngo birenge kuri ibi bihano”. Ibihugu hafi vyose vya Afrika bishima kutegamira kuri Ukraine muri ino ntambara yayo n’Uburusiya. Ibi mu bisanzwe bisigurwa n’ukutagirira icizere Uburengero, imyaka vyamaze mu bukoloni, be n’impuhwe z’incabwenge mu bihugu bitari bike vya Afrika zize mu Burusiya. Aho nyene, ibihugu bimwe bimwe vya Afrika ni abakiriya bakomeye b’intete za Ukraine, bakaba bahanzwe n’ikibazo c’ubukene bw’imfungurwa kigenda ciyongera. Ni mu gihe ku rubuga, intambara zibandanya ziha inkumbi muri Ukraine. Mu turere tw’intara ya Donetsk tugenzurwa na Ukraine, abasivire batanu baraye bishwe n’ingabo z’Uburusiya, nk’uko bivugwa n’umukuru wa gisirikare muri Donetsk Pavel Kirilenko. Yanditse ku rubuga rwa Telegram ati: ""Kw’igenekerezo rya 5 Myandagaro (5), Abarusiya bishe abasivire batanu ba Donbass. Abandi 14 barakomeretse”. Ni mu gihe hari amakuru avuga ko hari igice kigira kabiri c’imfashanyo Amerika iha Ukraine gifise agaciro k’umuriyaridi umwe cimirije gutangwa. Isoko ryabwiye Reuters ko ibiro vy’umukuru w’igihugu wa Amerika mu ndwi iza - ari nko ku wa mbere – bizotangaza iyindi mfashanyo ingana n’umuriyaridi w’amadorari y’abanyamerika izorungikirwa Ukraine. Muri ino mfashanyo harimwo ibisasu vya za muzinga zitera ibisasu vyinshi, zizwi nka HIMARS, ibirwanisho vyo gukorora indege vyo mu bwoko bwa NASAMS, hamwe n’ibimodoka ntamenwa vyo m ugisata c’ubuvuzi, bizwi nka 50 M113. Perezida Joe Biden ntaratera igikumu kuri uru rupapuro, bikaba bishoboka ko ibigize iyi mfashanyo, ibi navyo bikaba ari ibitigiri hamwe n’ubwoko bw’ibirwanisho, bishobora guhinduka. Mu gihe Biden yoterako igikumu, iyi yoba ari yo mfashanyo nini cane itangiwe icarimwe ihabwa Ukraine kuva intambara itanguye. Amerika imaze kurungikira Ukraine imfashanyo y’agaciro k’imiriyaridi 8.8 igizwe n’ibirwanisho n’ibindi vya nkenerwa. Maison Blanche/White House yanse kugira ico ishikirije ku vyerekeye iyi mfashanyo yimirije."	https://www.bbc.com/gahuza/articles/c4npqng4rgeo
religion	Ethiopia: Umusigiti wa mbere muri Africa, al-Nejashi, wasambuye n'ibibombe muri Tigray	"Reta ya Ethiopia yemeye ko igiye gusanura umusigiti wa kera cane wasambuwe mu kwezi guheze mu ntambara ya Tigray mu buraruko bw'ico gihugu. Umusigiti wa al-Nejashi uvugwa ko watewe ibibombe, ivyari muri wo biranyagwa, eka mbere n'imva z'abategetsi b'idini rya Isilamu bo muri kahise zirononekara. Reta ivuga ko n'urusengero rwasambuwe muri ico gihe c'intambara na rwo nyene ruzosanurwa. Abanyagihugu baba muri ako karere bazi ko umugisiti wa al-Nejashi wubatswe n'Aba-Isilamu ba mbere bimukiye muri Afrika mu gihe c'Intumwa Muhammad. Bari bahunze amabi bariko barakorerwa i Makka baca bahabwa ubuhungiro mu cahoze ari ubwami bwa Aksum. Aba-Isilamu bo muri ako karere bazi ko abasangirangendo 15 b'Intumwa Muhammad bahambwe muri izova zasambuwe . Bazi kandi  ko uwo musigiti ari wo wa mbere watanguye kwubakwa muri Afrika, n'aho hari abandi bavuga ko uwa mbere wubatswe muri Afrika uri muri Misiri. Uwo musigiti uri mu gisagara ca Wukro kiri ku birometero hafi 800 uvuye ku mugwa mukuru wa Ethiopia, Addis Ababa. Urusengero Emanueli Mweranda (Saint Emmanuel) rw'Abakristu b'idini rya Orthodoxe na rwo nyene rwarasambuwe ariko nta nsiguro zatanzwe. Mu mwaka wa 2015 hari ishirahamwe ryo muri Turukiya ryatanguje ibikorwa vyo gusanura uwo musigiti, rivuga ko ryashaka ""kubungabunga uwo mutungo wo muri kahise"", rigahindura ako karere kugira ngo gashobore kwirukirwa n'ingenzi. Uwu musigiti hamwe n'urusengero rwari hafi yawo vyasambuye mu bitero vya gisirikare vyamaze ukwezi kumwe  bifise intumbero yo kwomora ubutegetsi bw'umugambwe Tigray People's Liberation Front (TPLF) wari urongoye akarere ka Tigray. Ishirahamwe ryigenga ry'Ububirigi rikorera muri Afrika rivuga ko ku wa 18 z'ukwa cumi na kabiri uwo musigiti wa al-Nejashi ""wabanje guterwa ibombe mu nyuma unyagwa urukombamazi n'abasirikare ba Ethiopia na Eritrea"". Iryo shirahamwe rivuga kandi ko ibinyamakuru vya Tigray vyatangaje ko abantu batari bake bishwe bariko bagerageza gukingira uwo musigiti. Reta ntaco irashikiriza kuri ivyo vyegeranyo vy'iryo shirahamwe. Ariko, reta za Ethiopia na Eritrea zompi zirahakana ko hari abasirikare ba  Eritrea bari muri Tigray gufasha mu ntambara yo kurwanya TPLF. Mu kiganiro yagiranye na BBC igisata ca Amharic, icegera c'umukuru w'igisata kijejwe gukingira umurage wo muri kahise, Abebaw Ayalew, yavuze ko ko komite idasanzwe izoshikanwa muri ako karere kugira ngo yige ingene uwo musigiti n'urwo rusengero vyasambuwe imbere y'uko ibikorwa vyo gusanura bitangura. Ati: ""Ubu burere ntibuzwi gusa ku bijanye n'ugusenga, ariko kandi ni umutungo wo muri kahise kuri Ethiopia yose"". Mu ntango z'ukw'icumi na rimwe, intambara yaradutse mu karere ka Tigray igihe umushikiranganji wa mbere wa Ethiopia, Abiy Ahmed, yagomora ingabo mu ntumbero yo gutuza abarwanyi ba TPLF. Hari haciye amezi atari make hari ukutumvikana hagati ya reta ya Abiy n'abategetsi ba TPLF, umugambwe wari urongoye Tigray."	https://www.bbc.com/gahuza/amakuru-55555863
entertainment	LONG WAY yaririmbwe na Rist Shimwa Muyizere: umuhungu wa Victoire Ingabira	LONG WAY yaririmbwe na Rist Shimwa Muyizere:  umuhungu wa Victoire Ingabire	https://www.bbc.com/gahuza/amakuru-60365405
health	Amakuru avugwa ahandi kw'isi kuri Covid-19	"Ikompanyi y'u Bushinwa ihingura imiti, Sinopharm, itangaza ko yiteze kuba yakoze urucanco imbere 'yuko uyu mwaka urangira. Umukuru w'iyi kompanyi, Liu Jingzhen, yabwiye abanyamakuru ko uru rucanco ubu rugeze ku ntambwe ya gatatu rugeragezwa kandi ko ruzoshobora kuja kw'isoko imbere 'y'uko ukwa cumi  na kabiri kurangira. Gushika ubu incanco zirenga 200 ziriko zirageragezwa kw'isi, kandi izirenga 20 ubu ziri ku ntambwe yo kugeragerezwa ku bantu. OMS/WHO igabisha ko 'incanco ziriko zigunganywa n'ibihugu bimwe' Iki kiza kiriko kirunyurwa n'uko hari ibihugu biriko birigungana urucanco rwa Covid-19, nk'uko bivugwa n'ishami ryitaho amagara y'abantu kw'isi. Mu nama yakorewe ku mbuga ngurukanabumenyi, Tedros Adhanom Ghebreyesus, umukuru wa OMS,  yavuze ati: ""Muri kino gihe, igikenewe ni uko ibihugu vyose bikorera hamwe ku nyungu za buri gihugu - mu gihe hazoba hari uwudatekaniwe, nta n'umwe azoba atekaniwe"". ""Dukeneye kurwanya ko urucanco rwa Covid-19 rwigunganwa n'ibihugu kanaka"". Urukino rwa mbere rwo kwugurura ihiganwa ry'umupira w'amaguru mu Bufaransa, Ligue 1 rwari rutegekanijwe kuri uyu wa gatanu rwungururijwe ku wa 16 canke 17 z'ukw'icenda. Iyo ngingo ifashwe inyuma y'aho hari abandi bakinyi batatu ba Olympique de Marseille (OM) batangajwe ko banduye umugera, bakaba babaye bane bo muri uyo murwi banduye, vyumvikana ko urukino rwari rutegekanijwe n'umurwi wa Saint Etienne vyabaye ngombwa ko rwunguruzwa. Brezili ni kimwe mu bihugu bibangamiwe n'ikiza ca coronavirus, aho abamaze kuwandura baharurwa mu miliyoni zitatu n'inusu, nayo abarenga 100.000 bamaze gupfa. Umukuru w'ico gihugu Jair Bolsonaro yafashe minenerwe ingaruka z'iki kiza, aho yagifashe n'ibicurane bisanzwe. Mu kiganiro na BBC, icegera c'umukuru w'igihugu, Hamilton Mourão, yashigikiye ingendo yafashwe na leta, avuga ko n'aho igihugu catakaje abanyagihugu baco, leta iriko irakora igikorwa gikomeye. Abandanya avuga ko ubugaba buri mu banyabrezili aribwo bwatumye ingingo zo gutandukana zidakurikizwa. Abantu ibihumbi n'ibihumbi muri Argentine birengagije ingingo za guma mu rugo ku mugwa mukuru Buenos Aires  baja mu myiyerekano yo kwiyamiriza leta ejo ku wa mbere. No mu bindi bisagara kwari uko. Abari muri iyo myiyerekano bari bafise uburakari, bamwe biyamiriza ingene leta yafashe iki kiza. Leta y'ico gihugu yarafashe ingingo za guma mu rugo kuva ku wa 20 z'ukwa gatatu, ariko zikaba zagiye ziratezurwa mu gihugu hagati, ariko umukuru w'ico gihugu Alberto Fernández akaba yarakomeje izo ngingo ku mugwa mukuru Buenos Aires no mu micungararo yaho gushika ku wa 30 z'uku kw'umunani."	https://www.bbc.com/gahuza/amakuru-53826949
business	Ghana: Abashingamateka barwanye bapfa ikori ku mahera aca ku materefone ngendanwa	Hadutse imishamirano mu nama nshingamateka ya Ghana mw'ijoro ryo kuwa mbere buca ari ku wa kabiri igihe abashingamateka bariko biga ikori ryotangwa ku mafaranga acishwa ku materefone ngendanwa. Abashingamateka barateranye inkokora, barasunagurana, bahana amangumi, mu gihe abandi nabo bagerageza kubanguranya. Iyi mishamirano yadutse igihe abashingamateka bo ku ruhande rutavuga rumwe n'umugambwe uri ku butegetsi bahaguruka bakaja kubuza icegera c'umukuru w'inama nshingamateka Joseph Osei Owusu ko ahaguruka ngo aje gutora, nk'uko bivugwa n'ibinyamakuru vyo muri ico gihugu. Niwe yari arongoye ino nama yahavuye yunguruzwa kubera uru ruhagarara. Umugambwe National Democratic Congress (NDC) utavuga rumwe n'uwuri ku butegetsi uriyamiriza iri kori ringana na 1.75% ku mafaranga acishwa ku materefone ngendanwa, harimwo no kuriha ibicuruzwa ukoresheje terefone ngendanwa. Uyu mugambwe uvuga ko iri kori rizohohotera abadafise amikoro manini hamwe n'abo bose bari hanze y'igisata c'amabanki. Ariko umushikiranganji w'ikigega ca reta Ken Ofori-Artta avuga ko ari ukwagura igisata c'abatangakori, agasigura ko mu mwaka uza igihugu gishobora kuhungukira imiriyaridi 6.9 z'amafaranga y'ama cedi akoreshwa muri Ghana (yababa hafi imiriyaridi 1.15 y'amadorari y'abanyamerika). Iri koraniro ry'inama nshingamateka ryatanguye ku wa mbere mu gatondo, rikaba ryagiye guhagarikwa inyuma y'isaha zitandatu z'ijoro (canke saa sita z'ijoro), nk'uko bivugwa n'ikinyamakuru Graphic co muri ico gihugu. Iki kinyamakuru cacishije ku rubuga rwa Twitter iyi reresi y'uru ruhagarara. BBC ntibazwa ibivuye ku zindi mbuga. Abanya-Ghana batari bake bagaye iyi nyifato y'abashingamateka babo, bakavuga ko bategerezwa kubera akarorero keza abandi - hakwifata nk'abana. Ijwi ry'icegera c'umukuru w'inama nshingamateka ryaboneka ko ari kirumara mu gihe inama nshingamateka yacanyemwo bikomeye kubera integuro y'iri kori. Ava mu mugambwe uri ku butegetsi New Patriotic Party (NPP). Umugambwe NDC uvuga ko atategerezwa gutora kubera yari arongoye inama. Ikinyamakuru Graphic kivuga ko integuro y'tegeko rigenga iri kori yemejwe n'umurwi w'inama nshingamateka ujejwe ikigega, ku majwi 13 kuri 12, ariko ni inyuma y'aho umukuru w'uyu murwi atangiye ijwi ryiwe ryabanguranije. Inama nshingamateka yasubiye gukorana kandi ejo ku wa kabiri, ariko abashingamateka ntibatoye iri tegeko inyuma y'aho bumvikaniye ko inama yungururizwa mu kwa mbere. Poritike ya Ghana irangwamwo ukutumvikana kuva mu mwaka uheze, inyuma y'amatora aho imigambwe NDC na NPP yaronse intebe 137 umwe umwe. Intebe imwe ni iy'uwigenga, yagiye ku ruhande rwa NPP, agatuma uwu mugambwe uronka akarusho. Mu kwa mbere, abasirikare barinjiye mu nama nshingamateka kugira bahagarike imishamirano hagati y'abashingamateka yadutse bagomba gutora umukuru w'inama nshingamateka. Ico gihe, Alban Bagbin wa NDC niwe yatowe inyuma y'aho bamwe mu bashingamateka ba NPP bamuhereye amajwi bakayima uwo mu mugambwe wabo, Mike Oquaye. Bagbin ntiyari muri iyi nama yo kuwa mbere yadutsemwo uru ruhagarara, ari co gituma yaciye irongorwa na Owusu wo muri NPP.	https://www.bbc.com/gahuza/amakuru-59752467
sports	Ayavugwa mw’igura n’igurishwa ry’abakinyi: Messi, Gordon, Kante, Martinez, Pickford, Juranovic, Saka	Everton iri hafi yo gushika ku masezerano n’umukinyi wo ku ruhande umwongereza Anthony Gordon w’imyaka 21 kugira ngo Chelsea ntibandanye imwirondeza. (Telegraph) Umukinyi wo hagati w’Ubufaransa, N'Golo Kante w’imyaka 31 ariko arasatira kugira ngo arabe ko yokwimukira muri Barcelona igihe amasezerano afitaniye na Chelsea azoba aragiye mu ci riza, ibiganiro vy’intangamarara bikaba bigeze kure. (Sport – mu ki Espagnol) Paris St-Germain igiye gutangura ibiganiro n’umusatirizi wa Argentina Lionel Messi w’imyaka 35, inyuma y’ibikorwa bidasanzwe yakoreye mw’ihiganwa ry’igikombe c’isi yose, mu gihe amasezerano afitaniye n’uyu murwi azorangira mu ci riza. (RMC iciye kuri Mail) Bayern Munich iripfuza kugura umunyegori wa Argentina na Aston Villa  Emiliano Martinez w’imyaka 30. (MediaFoot – mu gifaransa) Ariko umunyegori wa  Borussia Monchengladbach n’Ubuswisi Yann Sommer, w’imyaka 34 na we ari mu biganiro na Bayern Munich vyo kumugura inyuma y’aho Umudagi Manuel Neuer avunikiye ukuguru. (Goal) Umumenyereza wa Real Madrid Carlo Ancelotti yitandukanije n’ibivugwa ko Brezili imukeneye, agashimangira ko yipfuza kuguma muri uno murwi uherutse gutahukana igikombe c’ihiganwa rihuza imirwi yabaye iya mbere i Bulaya (European champions). (Rai Radio 1 iciye kuri Mail) Kuri uno wa kabiri, umusatirizi w’Ubufaransa Kylian Mbappé w’imyaka 24 ashobora gutangaza mu kanya kari imbere ko azova muri PSG uno mwaka w’inkino urangiye, Real Madrid ikaba imwipfuza. (Sport – mu ki Espagnol) Barcelona iripfuza kugura umukinyi w’inyuma wa Celtic na Croatia Josip Juranovic w’imyaka 27,  ariko ikaba imurwanira na Atletico Madrid hamwe n’imirwi yo muri Premier League. (Sky Sports) Umukuru wa Napoli Cristiano Giuntoli yankiye Newcastle amahirwe yo kugura umusatirizi wa Georgia Khvicha Kvaratskhelia w’imyaka 21. (Sport Express, iciye kuri Fabrizio Romano) Tottenham iriko irihweza ingene yoronka umunyegori wa Everton,  umwongereza Jordan Pickford w’imyaka 28  nk’uwushobora gusubirira umufaransa Hugo Lloris w’imyaka 35. (Football Insider) Arsenal igiye gutangura ibiganiro n’umusatirizi wayo, umwongereza Bukayo Saka w’imyaka 21, mu “ndwi n’amezi ari imbere” mu ntumbero yo kumuha ayandi masezerano. (Caught Offside) Uwahoze ari umumenyereza wa Real Madrid Zinedine Zidane ashobora gusubirira umufaransa mugenziwe Didier Deschamps nk’umumenyereza w’umurwi nserukiragihugu w’Ubufaransa inyuma y’aho butsindiwe na Argentina mu rukino rwa nyuma rw’ihiganwa ry’igikombe c’isi yose. (Mundo Deportivo – mu ki Espagnol) Arsenal na Leeds yinjiye mu rugamba rwo kurondera umusatirizi wa Brezili Matheus Cunha,w’imyaka 23, mu gihe Atletico Madrid iriko irategura kumugurisha. (Goal) Chelsea irafise icizere ko ishobora kuronka umukinyi w’inyuma wa RB Leipzig na Croatia Josko Gvardiol w’imyaka 20, n’aho izi ko hari umukeba amurondera. (90 min) Chelsea kandi iri mu rugamba rwo kurondera umusatirizi wa Borussia Dortmund umudagi Youssoufa Moukoko w’imyaka 18 mu kwa mbere. (Give Me Sport) Inter Milan iriko irihweza nimba yogura uwahoze ari umukinyi wo hagati wa Watford Roberto Pereyra w’imyaka 31, igihe amasezerano y’uyu munya-Argentina afitaniye na Udinese azoba arangiye. (Fichajes – mu ki Espagnol) Uwahoze akina inyuma muri West Ham na QPR  Anton Ferdinand avuga ko yari kuba yaragiye gukinira Barcelona ariko ko uwahoze ari umumenyereza w’aba Hammers (West Ham ) Alan Pardew atamwemereye. (TalkSPORT)	https://www.bbc.com/gahuza/articles/cxrqrq9kkk5o
politics	Mali: Macron yatangaje ivanwa ry'ingabo inyuma y'imyaka icenda muri ico gihugu	"Ubufaransa n'ibihugu bifatanije mu ngabo za Buraya bigiye kuvana ingabo zavyo muri Mali inyuma y'imyaka hafi cumi, nk'uko vyatangajwe na prezida Emmanuel Macron. Izo ngabo zari zimaze iyo myaka ziri mu  rugamba rwo kurwanya intagondwa z'aba Islam muri ico gihugu kuva mu 2013. Prezida Macron yavuze ko ingingo yo kuva muri ico gihugu  yatewe n'itituka ry'imigenderanire, mu gihe akagawi k'abasirikare bafashe ubutegetsi muri Mali kabandanya kugaragaza ko katerekwa Ubufaransa. Izo ngabo zica zirungikwa mu bindi bihugu vy'ako karere ka Sahel. Mu kiganiro n'abamenyeshamakuru i Paris ku wa kane, prezida Macron yavuze ati: ""Ntidushobora kubandanya turi mu bikorwa vya gisirikare dukorana n'abantu bihariye ubutegetsi, bafise imikenyuro n'imigambi yinyegeje tutemera"". Yahakanye ibivugwa ko kuva muri Mali ari ukwemera ko bananiwe aca ashimika avuga ko Ubufaransa buzoguma mu gikorwa co kurwanya ibikorwa vy'intagondwa z'aba Islam muri ako karere. Yamenyesheje ko igihugu ca Niger cemeye kwakira zimwe muri izo ngabo zizoba zikuwe muri Mali. Yavuze ati: ""Ubufaransa bwagize uruhara rwo guhuriza hamwe inguvu  muri ico gikorwa mpuzamakungu co gufasha Sahel. ""Tuzobandanya urwo ruhara rwo guhuriza hamwe"". Igikorwa co kuvanayo izo ngabo, gitegekanijwe kumara ikiringo kiri hagati y'amezi ane n'amezi atandatu, catangajwe inyuma y'inama y'abategetsi ba Buraya na Afrika ku biro vy'umukuru w'igihugu c'Ubufaransa, Champs Élysée, ku wa gatatu mw'ijoro. Mw'itangazo ryasohotse kuri uyu wa kane mu gitondo, ibihugu bifise uruhara mu mugwi wa Tabuka urongowe n'Ubufaransa rivuga ko bumvikanye ko gushika mu kwezi kwa gatandatu hazoba hashizweho imigambi yo kuguma bafasha  muri ako karere, na cane cane muri Niger no mu bihugu vy'ikigobe ca Guinee. Hafi ingabo 5.000 z'abafaransa ziri mu butumwa bwo kurwanya intangondwa z'aba Islam muri Sahel mu gikorwa kizwi nka Barkhane, izishika 2.400 zikaba ziri mu makambi atatu mu buraruko bwa Mali. Iyo karata iri aho munsi irerekana akarere ka Sahel n'ibihugu karimwo Ariko imigenderanire y'Ubufaransa na Mali, kimwe mu bihugu bikenye cane kw'isi, yaratitutse cane muri iyi minsi kuva igisirikare gifashe igihugu mw'itembagazwa ry'unbutegetsi ryabaye mu kwezi kw'umunani mu 2020. Ibintu vyunyutse kuruta mu kwezi guheze igihe abo basirikare bisubirako ku mwumvikano bari bemeye wo gutunganya amatora mu kwezi kwa kabiri hanyuma bakavuga ko bazoguma ku butegetsi gushika mu 2025, mu nyuma bagahava bakirukana uwuserukira Ubufaransa. Mu kwezi kwa 12, ibihugu birenga 10 vyo mu Burengerazuba vyiyamirije kandi  umuzo w'abacangero b'umugwi ushingiye mu Burusiya wa Wagner muri Mali. Uwo mugwi umaze kugira uruhara mu ntambara zitari nke zikomeye mu bihugu nka Syria, Mozambique, Sudan na Centrafrique. Amatohoza ya BBC yerekanye ko uwo mugwi ufise aho uhuriye n'ivyaha vyo mu ntambara muri Libya. Macron yagabishije avuga ko uwo mugwi waje ""gukingira inyungu zawo n'iz'abari ku butegetsi ubwabo"". Inkuru y'uko Ubufaransa bukuye akarenge ntiyakiriwe kumwe muri Mali. Umugabo umwe yabwiye BBC ko ivyo ""bizozana amahoro mu buraruko bw'igihugu cacu kuko Uburusiya na Wagner ata nkeka ko bazoshigikira ingabo zacu"", mu gihe uwundi yavuze ko  ingabo z'Ubufaransa muri Mali zananiwe. Ariko hari abandi bashikirije amakenga ko ibintu biriko birunyuka. Umwe mu bafise impungenge yabwiye BBC ati: ""Ejo harabaye igitero  mu gice c'uburaruko bwa Mali... Abasirikare bacu bari mu gice co hagati. Bavuga ko ingabo ziriko zirigarurira uturere. Ariko aho ni mu majahagati y'igihugu gusa. Mu zindi ntara ho gute?"" Ivanwa ry'ingabo z'Ubufaransa muri Mali rizogira ingaruka z'umutekano ku bindi bihugu vyo mu karere ka Sahel  navyo nyene bisanzwe bihanzwe n'intagomdwa za Islam. Umukuru wa Côte d'Ivoire Alassane Ouattara yagabishije ko iyo ngingo izosiga igihengeri kizosaba utundi twigoro ama reta y'ibihugu vyo mu karere. Ouattara ati: ""Bizodusaba kwongereza ingabo kandi turushirizeho gukingira imbibe zacu."" Ariko umukuru wa Senegal Macky Sall avuga ko atahura igituma Ubufaransa bwafashe ingingo yo kuva muri Mali, kandi yizeza ko urugamba rwo kurwanya intagondwa za Islam muri Sahel  ruzokomeza. Hagati aho umukuru wa Ghana  Nana Akufo-Addo yavuze ko ari nkenerwa cane ko ingabo za ONU ziguma zikora muri Mali n'ubwo Ubufaransa buvuyeyo. Umuvugizi wa ONU yavuze ati uko bigenda kwose hazoba ""ingaruka ku bikorwa."" Hari n'amakenga kuri kazoza k'intumwa za Buraya zo kwigisha abasirikare muri Mali , inyuma y'aho umushikiranganji w'Ubudagi ajejwe  kwivuna abansi Christine Lambrecht  avugiye ko  ata cizere afise ko Ubudagi buzobandanya ubwo butumwa. Yavuze ati: ""Twamenye  ingingo y'Ubufaransa yo kuva  kuva muri Mali no kurangiza ubutumwa bwabwo muri ico gihugu, ingingo ata nkeka izogira ingaruka kubo bari bafatanije ubutumwa."""	https://www.bbc.com/gahuza/amakuru-60401050
sports	Papa Bouba Diop yahoze akinira Senegal n'imirwi yo mu Bwongereza yapfuye ku myaka 42	"Papa Bouba Diop yahoze akina hagati mu murwi nserukiragihugu wa Senegal, be no mu mirwi ya Fulham na Portsmouth yapfuye afise imyaka 42. Diop yakinye inkino 129 mw'ihiganwa ry'Ubwongereza Premier League, mbere akaba yaranakiniye n'imirwi ya West Ham United na Birmingham City mu Bwongereza. Diop yarakiniye umurwi nserukiragihugu wa Senegal mw'igihanwa ry'igikombe c'isi mu 2002, akaba ari we yinjije igitsindo catumye iki gihugu gitsinda Ubufaransa 1-0. Fifa yanditse ku mbuga hwaniro iti: ""Warabaye intwari mu gikombe c'isi, uzokwama uri intwari"". Ubutumwa bw'umurwi Fulham yacishije ku rubuga rwa Twitter, buvuga ko uyu murwi ""wababaye cane"". Iki gihe Senegal ija muri rino higanwa ry'igikombe c'isi mu 2002, niho yashika mu gice ca kane gishira ica nyuma, Diop akaba yashoboye kwinjiza ibitsindo bibiri mu rukino rwo gukuranamwo rwayihuje na Uruguay, rukarangira ari 3-3. Yakiniye kandi Senegal mu mahiganwa ane y'igikombe ca Afrika, harimwo igihe Senegal irangiza ihiganwa ari iya kabiri mu 2002. Diop yasezeye mu mupira w'amaguru mu 2013. Diop yarafashije umurwi wa Portsmouth gutwara igikombe ca FA mu 2008, igihe wari usanzwe umenyerezwa na Harry Redknapp. Redknapp yabwiye iradiyo BBC Radio 5 Live ati: ""Yari umuntu ameze neza cane"". ""Yambereye umuntu mwiza cane, umuntu w'imico ikomeye, yama anezerewe kandi yarangwa n'akamwemwe mu maso. Yari umuntu w'igihangange"". ""Nta mutima mubi yari afise. N'aho yaboneka ko umengo ateye ubwoba mu kibuga kuko yari afise igihagararo kinini, nta kabi kari muri we"". ""Nifatanije n'umuryango wiwe"". Umukuru w'igihugu ca Senegal, Macky Sall,  avuga ko urupfu rwa Diop ""ari incamugongo kuri Senegal"", nayo Sadio Mane akina hagati muri Liverpool yanditse ku rubuga rwa Instagram ati: ""Papa Bouba, Turababaye cane twumvise urupfu rwawe. Tukwemereye ko uzoguma mu mitima yacu n'aho ugiye utadusezeye""."	https://www.bbc.com/gahuza/imikino-55126913
health	Swiss bemeje kubuza kwamamaza itabi inyuma cane y'ibihugu bibanyi	"Aba-Swisse batoye bemeza kubuza kwamamaza itabi ahantu hose abakiri bato bashobora kubibona. Mu vy'ukuri, kuba Ego ariyo yiganje muri ayo matora ya kamarampaka mu gihugu cose bizotuma kwamamaza itabi bicibwa burundu. Ivyo bizotuma Swisse ija ku murongo w'ibindi bihugu bibanyi vy'i Buraya, vyinshi vyashitse ku ngingo zikomeye zibuza canke zigabanya kwamamaza itabi haraheze imyaka itari mike. N'ubwo ari igihugu gisanzwe kizwi neza ku bijanye n'amagara meza n'ugukingira ibidukikije, Swisse yari igifise amwe mu mategeko yerekeye itabi  yoroshe cane i Buraya. Mu gihe haheze imyaka myinshi kunywera itabi mu nzu z'uburiro n'ubunywero vyari vyaraciwe mu Bwongereza, mu Bufaransa, canke mu Budagi, muri Swisse bari bakihanywera itabi. Mu masoko ya kijambere (supermarches/supermartkets), abariko barasuma hari igihe bakirwa n'abagore bakiri bato babamwenyurira mu gihe babaha imponjo za gusa z'itabi riba riherutse gusohoka. Mu gihe ivyo haheze imyaka bibujijwe, kwamamaza itabi vyari bikibandanya. Ashima ivyavuye mu matora yo ku wa mungu, umushingamateka w'umu-social democrat  Flavia Wasserfallen yakeje igikorwa c'amashirahamwe y'abaganga n'abigisha bakoze isekeza ryo guca ivyo kwamamaza itabi. Yabwiye television ya Swisse ati: ""Abantu barakoze cane kugira haboneke  poritike yo gushira imbere ineza y'abakiri bato"". Ingingo z'ishami rya ONU riraba amagara kw'isi OMS zijanye n'itabi  - Framework Convention on Tobacco Control- zimaze imyaka hafi 20 zishitsweko mu gisagara ca Geneve. Swisse yarazishizeko umukono, ariko ntiyari bwazemeze mu mategeko -kikaba arico gihugu ca Buraya co nyene cari gisigaye - kuko gushika habe amatora yo ku wa mungu, amategeko y'ico gihugu yerekeye kwamamaza, ntiyisunga izo ngingo. Ugereranije no mu bindi bihugu vy'i Buraya, itabi muri Swisse rirazimbutse kandi 27% y'abantu bakuze muri ico gihugu baranywa itabi - urugero ruri hejuru y'urw'i Buraya muri rusangi. Ni kenshi amategeko agamije kugabanya canke guca kwamamaza itabi yari amaze kunanirwa kurengana mu nama nshingamateka. N'igihe abagira isekeza baba baronse imikono ikwiye yo gusaba ko haba amatora kamarampaka yo guca kwamamaza, reta yaca ibwira abanyagihugu gutora Oya. Abashigikiye ko kwamamaza bicibwa, bavugako ivyo biterwa n'uko muri ico gihugu hariyo amwe mu ma kompanyi akomeye cane kw'isi mu rudandazwa rw'itabi. Philip Morris, British American Tobacco na Japan Tobacco yose afise ivyicaro vyayo bikuru muri Swisse. Urudandazwa rw'itabi bigereranywa ko rwinjiriza ubutunzi bwa Swisse amafaranga arenga miriyaridi 6 z'amadorari ku mwaka, rugakoresha abantu 11.000 muri ico gihugu. Imbere y'uko amatora aba vyaragaragaye ko -nk'uko benshi bavyikeka - ko ama kompanyi y'itabi yahora asuka amafaranga mw'isekeza ryo gutora Oya. Abagwanya ko hacibwa kwamamaza, bavuga ko kubuza kwamamaza ikintu cemewe n'amategeko bidakwiye kwemerwa, kandi ko ivyo vyokwugururira imyango  ingingo ku bindi bicuruzwa, nk'isukari n'inzoga, navyo bibonwa nk'ibibangamira amagara y'abantu. Ivyapa biriko  zimwe mu mfungurwa aba-Swisse bakunda cane - vyerekanywe vyandiseko amajambo y'igabisha rikomeye ngo ""ibi ni vyo bizoca bikurikira"". Ariko abitavye amatora ivyo ntaco vyababwiye. Muri Swisse haharurwa abantu bashika 9.000 bapfa buri mwaka bahitanywe n'indwara zifatiye kw'itabi kandi  igisata c'amagara y'abantu gisohora amafaranga menshi yo kuvura bene izo ndwara. Biduza kandi amafaranga y'ubwishingizi, uwariwe wese ategerezwa gutanga, yaba anywa canke atanywa itabi. Imbere y'uko amatora aba, ibiharuro vyo kugereranya amajwi vyerekana ko 60% bari gushigikira  guca kwamamaza. Amaherezo babaye 56%, ariko n'ubundi bagumanye ubwiganze buhagije. Stefanie de Borba wo nw'ishirahamwe rya Swisse ryo kurwanya cancer yabwiye AFP ati: ""Abantu baratahuye ko amagara ahambaye kuruta inyungu z'ubutunzi."" Ubundi muri Swisse iyo abatora badatahura neza ico bahamagariwe gutora, baca bakurikiza impanuro ya reta. Ku yandi mategeko abiri bari bahamagariwe kwerekana aho bahagaze co kimwe no kuri iryo ryo guca kwamamaza itabi, reta yari yabahanuye gutora Oya, yamara yaratsinzwe. Ubu  abagize reta bakeneye akanya ko kwisuzuma niba bakiri ku murongo umwe n'abatora. Nk'uko umwe mu bandika uko babona ibintu aho muri Swisse yabivuze ku wa mungu: ""Hageze guhitamwo hagati y'ubwigenge bw'ubutunzi n'amagara, abatora benshi bahisemwo ico ca nyuma…Haba uguca ukwamamaza, guca kunywa itabi canke itabi rizimvye, kunywa itabi ubu ntibigifise uruvugiro mu banyagihugu -bitandukanye no mu banyeporitike."""	https://www.bbc.com/gahuza/amakuru-60373952
entertainment	SA: Jonas Gwangwa, umunyamuziki wa jazz yahanganye n'intwaro karyanishamiryango, apartheid	"Umuziki wa Afria y'Epfo no kw'isi nzima watakaje igihangange inyuma y'urupfu rw'uyu mucuraranzi  Jonas Gwangwa wo mu mudiho wa jazz yakoresha itarumbeta. Uyu mucuraranzi yapfuye ku wa 23 z'uku kwa mbere afise imyaka 83, akaba yahitanywe n'indwara y'umutima. N'aho imyaka myinshi y'ubuzima bwiwe yayimaze mu buhungiro, Gwangwa ntiyamenyekanye cane ku muziki wiwe gusa, azwi ko yagize uhurara rudasanzwe mu kurwanya bwa butegetsi karyanishamiryango bw'inkehwa z'abazungu muri Afrika y'Epfo. Gwangwa yavukiye mu karere ka Soweto mu gisagara ca Johannesburg  ku wa 19 z'ukwa cumi 1937, akaba yamaze imyaka irenga 60 mu muziki watumye amenyekana cane. Muri ico gihe yarumvise akamo yari atewe na Oliver Tambo yari arongoye ANC, kugira ngo arongore umurwi wiswe Amandla. Uyu murwi wari washinzwe mu myaka ya 1980 kugira ngo werekane uruhande rworoshe mu rugamba rwo kurwanya intwaro karyanishamiryango ya apartheid, ukaba warashigikiwe cane mu mpande zitandukanye z'isi. Reta y'umugambwe w'inkehwa z'abazungu, National Party, yabona ko ibikorwa vy'umuziki n'ukurwanira akaranga vya Gwangwa nk'ikibazo gikomeye cane ku nzego z'umutekano, maze zica zitera ibibombe ku nzu yiwe muri Botswana mu 1985. Imana yose ni uko uyu nyakwigendera hamwe n'abandi bose bari basanzwe baba muri iyo nzu ata n'umwe yari ahari. Ukwitanga kwiwe mu rugamba rwo kwibohoza hamwe n'impano idasanzwe mu bijanye n'umuziki vyatumye Gwangwa ahabwa agashimwe kitwa  Ikhamanga in Gold - agashimwe ko ku krwego rwo hejuru mu gihugu. Aka gashimwe yaronse mu 2010 kibutsa ingene ""yabaye rurangiranwa kw'isi yose mu buhinga bwiwe nk'umunyatugenegene. Mu myaka irenga 30, yazungurutse isi yose aterwa amashurwe aho yaca hose"". Mw'ijambo ryiwe ryo gusezera Jonas Gwangwa, Perezida Cyril Ramaphosa  yasohoye itangazo aho avuga ko ""yinjiye mu murwi w'abanyamuziki bakomeye muri kahise kacu, baranzwe n'ubuhinga bukomeye hamwe n'ukwitangira uburenganzira bw'abanya Afrika y'Epfo bose - kandi bagahimiriza isi yose kurwanya intwaro karyanishamiryango ya apartheid"". Thabo Mbeki yahoze arongoye igihugu nawe yashimiye uyu mucuraranzi ati: ""Kuva mu ntango y'umwuga wiwe, Bra JG, nk'uko yari akunzwe kwitwa mu cubahiro bamuha, yaratahuye akamaro kadasanzwe ko kuvanga akaranga n'utugenegene nk'ikirwanisho nyaco mu rugamba rwo kuhabuza igihugu"". ""Afadikanije n'abandi bo mu runganwe rwiwe, Gwangwa yarakoresheje inguvu z'umuziki, atari gusa kuryohera abantu, ariko kandi aba icirore c'abanyagihugu yongera aragaragariza isi yose amabi y'ubutegetsi karyanishamiryango bwa apartheid"". Akiri muto, Gwangwa yarakunzwe cane n'abakunzi biwe bari barwiriye mu karere ka Sophiatown kari nk'icicaro c'imico y'abirabure mu gisagara ca Johannesburg, gushika aho reta karyanishamiryango ya apartheid  isohoreye itegeko ko kizira ko abirabure bakoranira hamwe, maze ica itangura kubuza ibiteramo vya jazz, hari mu 1960. Ari kumwe n'ibindi bihangange  vya Afrika y'Epfo mu muziki, nka Masekela, Abdullah Ibrahim na Miriam Makeba, Gwangwa yahisemwo guhunga hagupfukamira igikenye ca apartheid. Yatanguye kumenyekana cane kw'isi mu 1965 mu giteramo citiriwe Ijwi rya Afrika (Sound of Africa) i New york ari kumwe n'abandi nka Makeba, Masekela, na Letta Mbulu. Cabaye intango y'igikorwa mpuzamakungu yakoresheje mu rugamba rwo kurwanya ubutegetsi bw'inkehwa z'abazungu rwaguma rutera intambwe uko bukeye uko bwije. Mu 1987, ari kumwe n'umwanditsi w'umuziki w'umwongereza George Fenton, Gwangwa yanditse amajambo y'umuziki w'ireresi yitwa Cry Freedom, ivyatumye ahabwa agashimwe kitiriwe Oscar incuro zibiri. Yararonse kandi n'ubushimwe butari buke muri Afrika y'Epfo. Yashinguranywe iteka ejo ku wa gatanu mu birori vyerekanywe ikibiriraho ku rubuga ngurukanabumenyi rw'iradiyo y'igihugu, bikaba vyashoboye guhuza abataherukana kubera ingingo za coronavirus zo kwitaramura. Urupfu rwa Gwangwa  rubaye inyuma y'indwi zibiri gusa inyuma y'urwo umugore wiwie Violet, rukaba rufatwa nk' uruhombo runini ku muziki wa Afrika y'Epfo."	https://www.bbc.com/gahuza/amakuru-55869882
sports	Burundi: Uko Gynette Kamwemwe abasha gukina imikino itatu mu mirwi yo mu gice ca mbere	"Inkuru ya Marc NIYONKURU Gynette Kamwemwe batazira Ngorore akina mu mirwi yo mu gice ca mbere mu mikino ya Football, Volleyball na Basketball, eka akanaba mu mirwi nserukiragihugu. Bakeya cane nibo bashobora ivyo nk'uko umumenyereza abivuga. Gynette w'imyaka 20 gusa, ni kizigenza w'umurwi w'umupira w'amaguru Faufila-PF, ni umusatirizi mu muri Aigre noir ya Volleyball, akaba n'icegera ca kizigenza mu murwi wa Basketaball wa Muzinga. Avuga ko akiri muto yatanguye gukina umupira abonye wose. Umumenyereza amuzi avuga ko bidasanzwe kubona abakinyi nk'uyu, bashobora no kubifatikanya n'amashure. 'Ngorore' ukunda cane umupira w'amaguru, yishimira cane ko yamaze kuduza ibendera ry'u Burundi mu makungu, kandi ngw'arakeneye gushika kure kuruta. Mu 2013, mu ihiganwa mpuzamakungu rya Volley beach, umurwi nserukiragihugu w'u Burundi yarimwo wararonse ikibanza ca kabiri. Gynette ariko ubu yabaye ahagaritse amahiganwa muri Basketaball kubera ""utubazo duto duto turi mu gisata kijejwe amahiganwa ku rwego rw'igihgu"" twatumye amahiganwa adindira umwaka wose. Yakuriye mu Ngagara mu mujyi wa Bujumbura aho yahora abona abasirikare bakina mu mugwi wa Muzinga. Ati: ""Bahejeje gukina baca batwigisha gukina umupira"". Mu nyuma niho yagiye agerageza iyindi mikino. Ati: ""Ukwo mbonye umukino nagira nti 'Reka ndabe ko ntashobora uwu nawo kandi'."" Gynette Kamwemwe avuga ko kubera imigenzo itorohereza rimwe na rimwe Abarundikazi ubwa mbere abavyeyi biwe batagomba ko aja gukina kuko bikeka ko vyomubuza kwiga. Avuga ko mu nyuma bamuretse kuko babona ko atunganya neza umwanya wa buri kimwe, akabasha kubikora vyose. Daniella Niyibimenya, umumenyereza mu mupira w'amaguru, avuga ko Kamwemwe afise impano yo kumenyera n'ingoga umukino uwariwo wose. Yemeza ko bidakunze kuboneka ko abigeme bakina imikino itandukanye ku rwego rukuru nka 'Ngorore'. Niyibimenya avuga ko igihambaye ku banyeshule bakina imipira itandukanye vyama bikenewe ko bakuriranwa cane kugira amahiganwa ntabasubize inyuma mu vyigwa. Ashima ko Gynette Kamwemwe yisigura neza muri kaminuza yigamwo."	https://www.bbc.com/gahuza/amakuru-53694041
politics	Colombia: kajugujugu y'umukuru w'igihugu Iván Duque yatewe amasasu	"Kajugujugu yari ireruye umukuru w'igihugu ca Colombia yatewe amasasu igihe yariko izunguruka hafi y'urubibe ico gihugu gihana na Venezuela. Perezida Iván Duque yariko azunguruka mu karere ka  Cúcuta kari mu ntara ya Norte de Santander, ari kumwe n'umushikiranganji wo kwivuna abansi, uw'intwaro yo hagati, hamwe na buramatari w'iyo ntara. Umuvugizi w'ibiro vy'umukuru w'igihugu avuga ko ata n'umwe yahasize ubuzima canke yakomeretse. Perezida Duque ariyamiriza ico yita ""igitero c'ubuhemu"", anavuga ko ata bwoba atewe ""n'ibi bikorwa bibi vy'iterabwoba"". Mw'ireresi yacishije ku rubuga rwa Twitter, yavuze ati: ""Igihugu cacu kirakomeye kandi Colombia irafise inguvu zihagije zo guhangana n'iterabwoba nk'iri"". Yongerako y'uko inzego z'umutekano zahawe itegeko ryo guhiga abakoze iki gitero. Ikinyamakuru co muri ico gihugu Semana, candika ko abari muri iyo ndege bumvise ikintu gikubita imoteri y'iyo kajugujugu igihe yariko irururuka. Umuhari Armée de libération nationale/National Liberation Army (ELN) uzwi ko ari wo usanzwe urwanira mu karere ka Catatumbo kari ku rubibe Colombia ihana na Venezuela. Uyu muhari ELN washinzwe mu 1964 mu ntumbero yo kurwanya ubusumbane buri mw'isaranganya ry'ubutaka n'ubutunzi bw'ico gihugu umutungo, niho muhari w'inyeshamba ukomeye muri ico gihugu. Colombia, Reta Zunze Ubumwe za Amerika hamwe n'Ubumwe bw'ibihugu vya Buraya bifata ELN  nk'umuhari w'iterabwoba. Mu ntango z'uku kwezi, ELN yariyamirije amakuru yavuga ko ari yo yakoze igitero c'ubwiyahuzi hakoreshejwe ibibombe bitezwe mu modoka kw'ikambi ya gisirikare iri ahitwa Cúcuta. Ico gitero cakomerekeyemwo abantu 36, harimwo n'abahanuzi ba gisirikare b'abanyamerika."	https://www.bbc.com/gahuza/amakuru-57620736
entertainment	Gloria Estefan avuga ko yakorewe ihohoterwa rishingiye ku gitsina afise imyaka icenda	"Umuririmvyi Gloria Estefan yanyeguruye ko yahohotewe bishingiye ku gitsina n'umuntu wo mu muryango igihe yari afise imyaka icenda. Uwo muririmvyi w'amamamuko ya Cuba na Amerika  w'imyaka 64 avuga ko yashurashujwe ari kw'ishure ry'umuziki n'umuntu nyina yizera. Yavuze ko ""93% y'abana  bahohoterwa bazi kandi baba bizeye ababibakorera. Kandi ivyo ndabizi kuko nari umwe muri abo."" Yavuze kuri iryo hohoterwa ubwa mbere mu kiganiro co kuri Facebook Watch  ari kumwe n'umukobwa wiwe akuze n'umukobwa w'uwo bavukana. Clare Crawley azwi mu biganiro vyo kuri television nawe nyene yagaragaye mu kiganiro Red Table Talk: The Estefans, nawe avuga ingene yashurashujwe n'umupatiri. Madame Crawley yavuze ko yashurashujwe ""n'umujenama'' igihe yiga kw'ishure rya Katolika. Madame Estefan yamubwiye ati: ""Nashaka kuvuga iki kibazo kuko birakenewe cane ko cokwirindwa. Kandi sinashaka kwicara ngaha ataco mvuze nawe uriko uratubwira ivyagushikiye kandi mu butwari"". Madame Estafan yaririmvye indirimbo zizwi cane nka Conga na Rythm is Gonna Get You, yavugiye muri ico kiganiro ko incuti itari iya hafi yafatiye ku kwizerwa nyina yari ayifitiye kugira imushurashuze. Umukobwa w'uwo bavukana, Lili, w'imyaka 54 yaciye yishura uwo muririmvyi ati: ""Waindiriye  uwu mwanya igihe kirekire"". Yavuze ati: ""Yari incuti, ariko atari iya hafi. Yari afise ububasha kuko mama yari yanshize mw'ishure ryiwe ry'umuziki aca atangura kumubwira buno nyene ingene nari mfise impano nyinshi n'uko nari nkeneye kwitabwaho bidasanzwe, nca ntangura kwumva ingene yari amahirwe kubona anyitaho gutyo."" Madame Estafan , yavukiye muri Cuba hanyuma akimukira Miami n'umuryango wiwe akiri umwana w'igitambambuga, yavuze ko iryo hohoterwa ryatanguye  ""buke buke hanyuma birihuta"". 'Igihe kibangamye' Uwo muririmvyi amaze gutwara agashimwe ka Grammy Award gatatu yavuze ko yabona ko ari ""mu gihe ""kibangamye"" ariko atashobora kwishitura uwo mugabo. ""Naramubwiye, 'Ibi ntibibaho, ntushubora gukora ibintu nk'ibi.' Nawe agaca avuga: 'So ari muri Vietnam, nyoko ari wenyene kandi nzoca ndamwica hamwe womubwira."" ""Nari inzi ko uwo mugabo ari igipfu nico gituma nibaza ko vy'ukuri yashobora kugirira nabi mama."" Yavuze ko ayo maganya yatumye atakaza ibice vy'umushatsi , ariko araruha arabwira nyina ivyariko biraba. N'ubwo nyima yabibwiye igiporisi, yagiriwe inama yo kudashingisha urubanza kuko yari ""kurushirizaho guhahamurwa no kuja guhagarara  imbere ya sentare kuvuga ivyamushikiye""."	https://www.bbc.com/gahuza/amakuru-58758896
religion	Kardinali Burke anegura Papa Francis ku vyo aherutse gushikiriza ku bubakana basangiye ibitsina	"Umwe mu bategetsi bakomeye ba Ekleziya Gatolika aranegura amajambo Papa Francis aherutse gushikiriza ku vyerekeye abakundanye basangiye igitsina, akavuga ko ari ivyiyumviro vyiwe bwite bidashobora gukurikizwa n'Abagatolika. Kardinali Raymond Burke abonwa na benshi ko atava kw'izima ku mico ya Ekleziya Gatolika yavuze ibi mw'ijambo yashikirije haciye umunsi umwe Papa yerekanywe ariko ashigikira ko abubakanye basangiye ibitsina bokwemerwa n'amategeko. Yari amajambo atari bwaje ku mugaragaro. Ku wa gatatu w'ino ndwi, niho Papa Francis yumvikanye ashikiriza ayo majambo. Bivanye n'aho umuntu ahagaze muri Ekleziya, Kardinali Burke ni ihwa kuri Papa, canke naho umwe muri bake bazovugisha ukuri ku butegetsi. Kurwanya Papa ku bijanye no gushigikira ko abubakanye basangiye igitsina bemerwa imbere y'amategeko ni ibintu bidatangaje, ariko amajambo yabivuzemwo niyo kumbure yotangaza. Mu gihe Raymond Burke avuga ko amajambo ya Papa Francis ari ""iciyumviro ciwe bwite"", yongera ko y'uko abagatolika badategetswe kwumvira uyu mukuru wa Ekleziya kuri iki kibazo, ariko ko abayobozi ba Ekleziya basanzwe bafise igikorwa co gukora ico yise 'gutanga umuco ukenewe'. Arongera agashimangira y'uko ibikorwa vy'abahuje ibitsina babisangiye 'biteye kubiri n'imico' ishingiye ku kwemera kwa Gatolika, akavuga ko amajambo yavuzwe na Papa adahuye n'inyigisho za Ekleziya kandi ko ziteye umubabaro. Mw'ireresi ivuga ku buzima n'ibikorwa vyiwe, Papa Francis yumvikanye ashigikira ko abubakanye basangiye igitsina bakwiye kwemerwa imbere y'amategeko. Ati: ""Ni abana b'Imana kandi bafise uburenganzira bwo kugira umuryango. Nta n'umwe akwiye gutabwa canke ngo agirirwe nabi kubera ico. ""Ico tugomba gushiraho ni itegeko ribaha uburenganzira bwo kubana. Gutyo bakaba bakingiwe n'amategeko"". Mu nyigisho za Gatolika, imibonano mpuzabitsina hagati y'abasangiye igitsina ifatwa 'nk'ukugoka'. Aya majambo yavuzwe na Papa yateye impari, aho hari bamwe bashigikiye ivyo yavuze, abandi nabo babirwanya cane. Gusa impungenge zibandanya zibonekeza ni ingaruka aya majambo ashobora kugira ufatiye aho Ekleziya Gatolika ihagaze kuri iki kibazo. Massimo Faggioli, umuhinga mu vyigwa bijanye n'ivy'Imana akaba n'umwanditsi w'igitabo Pope Francis: Tradition, yabwiye BBC ati: ""Nta gushidikanya ko ivyo Francis yavuze ari ikintu gishasha muri Ekleziya. Hagati aho, ni ikibazo yagiye agarukako cane kuva muri ino myaka mike iheze""."	https://www.bbc.com/gahuza/amakuru-54673238
religion	Sharia: kubera iki iri tegeko rya Islam ribuza umuzik? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia. Muri iri tegeko, hari vyinshi bibujijwe, kimwe muri vyo ni  umuziki. Mu ndwi iheze, umuvugizi w’aba Taliban Zabihulah Mujahid yabwiye ikinyamakuru New York Times ko umuziki ubujijwe mw’idini rya Islam. Mu gihe c’ubutegetsi  bw'aba Talibani mu myaka ya 1990, umuziki hafi ya wose, televiziyo n'amazu ya sinema vyari bibujijwe kandi kubirengako vyashoboraga kugira ingaruka zikomeye. Iri tegeko Sharia ririmwo ibifatwa nk’indenzarugero. BBC yashatse kumenya ico iri tegeko rivuga n’uko Islam ifata umuziki muri rusangi, ikaba yavuganye na Haruna Nkunduwiga yigeze kurongora umuryango w’aba-Islam mu Burundi. Haruna Nkunduwiga avuga ko iri tegeko ari itegeko ngenderwako rikunze gukurikizwa mu bihugu vya Islam, ariko ridakoreshwa mu bindi bihugu nk’Uburundi kubera Islam iri kumwe n’ayandi madini. Fyonda aho hejuru wumvirize ingene Haruna Nkunduwiga avuga.	https://www.bbc.com/gahuza/amakuru-58405363
entertainment	"Ikiganiro ca Meghan na Oprah: Impungenge ku ""bwirabure"" bw'umwana wa Meghan"	"Mu kiganiro ca Meghan na Oprah Winfrey, Meghan, umugore w'igikomangoma Harry, yavuze ko hari impungenge mu muryano w'Ubwami bw'Ubwongereza ku kuntu ""ubwirabure"" umwana wiwe Archie yari kuvukana bwari kungana"	https://www.bbc.com/gahuza/56363742
sports	Ayavugwa mu mupira w'amaguru: Aubameyang, Raphinha, Sterling, Eriksen, Loftus-Cheek, Nketiah	Imirwi ya Barcelona na Juventus yatangaje ku mugaragaro ko iriko irarondera ko Arsenal  yoyitiza umusatirizi wayo w'imyaka 32, umunya Gabon Pierre-Emerick Aubameyang mu gihe gisigaye c'ihiganwa ry'uno mwaka. (Athletic - subscription required) Umumenyereza wa West Ham David Moyes aripfuza umusatirizi wa  Leeds United Raphinha, akaba ariko aragerageza kugura uyu munya Brésil w'imyaka 25 imbere y'uko akadirisha k'igura n'igurisha ry'abakinyi ka nzero (mutarama mu kinyarwanda) kugara. (Mirror) Umukinyi wo ku ruhande, umwongereza Raheem Sterling w'imyaka 27 ariteguye gusubira gutangura ibiganiro na Manchester City kugira abandanya ayikinira, ni mu gihe amasezerano afitaniye nayo azorangira mu ci ryo mu 2023, kandi imirwi ya Barcelona, Paris St-Germain na Real Madrid yose iramwipfuza. (ESPN) Newcastle United titeze kwongereza amafaranga yemeye gutanga ku mukinyi w'inyuma wa Brighton  umwongereza Dan Burn  w'imyaka 29, ikaba yipfuza kandi na mugenziwe Eddie Nketiah w'imyaka 22 akina muri Arsenal. Amasezerano uyu musatirizi afitaniye n'uyu murwi azorangira mu ci riza. (Guardian) Umukinyi wo hagati wa Manchester United Paul Pogba ariteguye kubandanya akinira uyu murwi mu gihe umumenyereza mfatakibanza Ralf Rangnick yoguma i Old Trafford. Uyu mufaransa w'imyaka 28 yari yiteguye gusezera uyu murwi mu ci riza mu gihe amaszerano afitaniye n'umurwi wiwe azoba arangiye, ariko ubu akaba avugwa ko yiteguriye ibiganiro. (Sun) Brentford yizeye ko mu muri ino mpera z'iyi ndwi ishobora gutangaza ko yaronse umukinyi wo hagati, umunya Danemark Christian Eriksen. Uyu mukinyi w'imyaka 29 yashizwemwo agakaburamutima (pacemaker/stimulateur cardiaque) inyuma y'ingorane z'umutima yagize, igihe uhagarara umwanya muto mu gihe yariko akinira igihugu ciwe mw'ihiganwa rya Euro 2020 mu kwa gatandatu kw'umwaka uheze. (Times - subscription required) Umukinyi mpuzamakungu wa Pays de Galles/Wales Aaron Ramsey asa n'uko yiteguye kuguma muri Juventus,  ni inyuma y'aho uyu mukinyi wo hagati w'imyaka 31 yankiye imirwi yamurondera muri uku kwezi ari yo  Aston Villa, Burnley, Crystal Palace, Newcastle United na Wolves. (Calciomercato, via Football Italia) Umukinyi wo hagati wa Manchester United Donny van de Beek asaba umurwi wiwe ko womureka akava i Old Trafford muri kano kadirisha k'igura n'igurishwa ry'abakinyi. Uyu mukinyi w'umunya-Hollande amaze gutanguzwa mu nkino zine gusa muri uno mwaka w'inkino, mu gihe Crystal Palace iri kw'isonga ry'imirwi imurondera ku ntizo.  (Mirror) Everton iripfuza kugura umukinyi wo hagati, umwongereza Ruben Loftus-Cheek w'imyaka 26 asanzwe akinira Chelsea. (Mail) West Ham iri mu biganiro na  Reims kugira irabe ko yoronka umusatirizi w'imyaka 19, umufaransa Hugo Ekitike asanzwe kandi aronderwa na Brentford, Brighton hamwe na Newcastle United. (Sky Sports) West Ham kandi iracari mu biganiro na Marseille mu rugamba rwo kurondera ko uyu murwi wo mu Bufaransa woyitiza umukinyi w'inyuma wa Croatia, Duje Caleta-Car w'imyaka 25, hamwe n'umunya Senegal akina imbere  Bamba Dieng w'imyaka 21. (90 Min) Aston Villa yari yemeye gutanga imiriyoni 20.8 z'ama euro ku mukinyi wo hagati w'umunya Uruguay Rodrigo Bentancur 24 ariko umurwi wiwe Juventus wayanse. (Guardian) Tottenham nayo nyene irashaka Bentancur ariko ikaba imushaka nk'intizo, ivyo Juventus iterekwa. (Sky Sports) Atletico Madrid yavuganye n'abaserukizi b'umukinyi w'inyuma ku ruhande rw'iburyo wa  Aston Villa umunya Pologne Matty Cash w'imyaka 24 ikaba iboneka ko izogerageza kumugura mu ci riza, n'aho uyu murwi wa Espagne udashira kure iciyumviro co kumurondera muri uku kwezi kugira kurangire.  (Sky Sports) Juventus iriko iraraba ingene yozogura mu ci riza umukinyi wo hagati, umutaliyano Jorginho w'imyaka 30, mu gihe amasezerano afitaniye na Chelsea azorangira mu 2023. (Gazzetta dello Sport, via Mirror) Monaco ikeneye imiriyoni hagati ya 80 na 100 z'ama euros ku mukinyi wo hagati Aurelien Tchouameni w'imyaka 22, asanzwe ariko araronderwa na Real Madrid ariko kandi n'imirwi ya Chelsea na Manchester United ikaba imukanuriye amaso.(Marca) Wolves yemera gusa abashobora kwemera gutanga imiriyoni zababa 53, 6 zamadorari y'abanyamerika ku mukinyi wayo wo hagati, umunya Portugal  Ruben Neves w'imyaka 24, ateye amero imirwo ya  Manchester United na Arsenal. (Sun)	https://www.bbc.com/gahuza/imikino-60179812
business	Ubutunzi bwa Afghanistani buteye ahatemba	Ku musi wa kabiri, itariki 23 Munyonyo (ukwezi kwa 11), hari hakwiye imisi 100 kuva abatalibani bagarutse ku butegetsi muri Afghanistani. Umumenyeshamakuru wa BBC, Yalda Hakim yaragendeye akarere ka Kabul, kurondera inkuru yerekeye ubutunzi bwagabanutse kuva imfashanyo y’amakungu ihagaritswe, bituma haba akaga ku bantu.	https://www.bbc.com/gahuza/amakuru-59419705
sports	Ayavugwa mu mupira w'amaguru: Pjanic, Camavinga, White, Umtiti, Ronaldo, Mendy, Ryan, Willock	Barcelona irashaka kurekura umukinyi wayo wo hagati umunya Bosnia Miralem Pjanic w'imyaka 31 hamwe n'umufaransa akina inyuma  Samuel Umtiti w'imyaka 27 kubera bompi ata n'umwe ashimwa n'umumenyereza Ronald Koeman mu nteguro ziwe. (Goal) Pjanic avugwa ko aronderwa na Tottenham ikaba yiteguye gukubita hasi Manchester United imaze igihe kirekire cane imurondera. (Express) Chelsea ishobora kugerageza gutesha umutwe umukeba wayo wa Londres Arsenal mu kwinjira mu rugamba rwo kurondera kugura umukinyi w'inyuma wa Brighton umwongereza Ben White w'imyaka 23. (Transfer Window Podcast, via Sun) Tottenham na Barcelona yompi irashaka kizigenza wa Napoli umutariyani Lorenzo Insigne w'imyaka 30 ariko aravyifatamwo neza mw'igihanwa ry'imirwi nserukiragihugu ya Buraya, Euro 2020, ni mu gihe atarashobora gutera igikumu ku masezerano mashasha kubera ayo afitaniye n'umurwi wiwe azorangira mu 2022. (Corriere dello Sport - in Italian) Barcelona ubu iriteguye kwemera igiciro gito ku mukinyi wayo wo hagati, umunya Brésil Philippe Coutinho ku giciro kiri musi y'uturusho yarishe  Liverpool igihe uyu mukinyi w'imyaka 29 yinjira muri uyo murwi wa La Liga, ni mu gihe igiciro ciwe kibandanya kimanuka. (Mirror) AC Milan iripfuza Coutinho ariko ku ntizo gusa hako imugura burundu kubera akahise kiwe k'invune.  (Mail) Umukinyi w'umufaransa akina hagati Eduardo Camavinga w'imyaka 18 aboneka ko vyanka vyakunda ategerezwa kugenda muri rino ci inyuma y'aho ibiganiro hagati y'uyu mukinyi na Rennes ataco bishikiyeko. Hagati aho, uyu murwi nturaronka umurwi wundi n'umwe urondera uyu muyabaga. (Le Parisien - in French) Manchester United irategura ibindi biganiro na Rennes kugira ngo irabe ko yoronka Camavinga, ariko aya Mashetani Atukura ahanganye na  Real Madrid, Paris St-Germain na Bayern Munich. (Mail) Manchester United irashobora gutiza umunyegori wayo, umunya Espagne David de Gea w'imyaka 30 muri rino ci. (Manchester Evening News) Umuserukizi wa Cristiano Ronaldo Jorge Mendes ariko arakora uko ashoboye kugira ngo arabe ko amasezerano afitaniye na Juventus yokwongerwako uwundi mwaka, ivyotuma uyu musatirizi wa Portugal w'imyaka 36 abandanya gukina mw'ihiganwa Serie A gushika mu 2023.  (Gazzetta dello Sport - in Italian) Manchester United iriko irategura amasezerano mashasha n'umukinyi w'inyuma wayo, umwongereza Luke Shaw w'imyaka 25. (Mail) Kazoza k'umukinyi wo hagati wa Everton, umunya Colombia James Rodriguez w'imyaka 29 karimwo igipfungu, inyumas y'aho uyo murwi ugeneye Rafael Benitez nk'umumenyereza wayo. (Liverpool Echo) Tottenham iriteguye kurekura umukinyi wayo w'inyuma, umubirigi Toby Alderweireld w'imyaka 32 muri rino ci, ikaba iriko irarondera abakinyi babiri b'inyuma mu mugambi wo kwiyubaka. (Football London) Umunyegori wa Brighton umunya Australia Mat Ryan w'imyaka 29 yari amaze umwaka yaratijijwe muri  Arsenal, ari hafi yo gutera igikumu ku masezerano na Real Sociedad inyuma y'aho bumvikaniye ku giciro kitarashirwa ahabona. (Sky Sports) Uwahoze akina inyuma muri Newcastle Steve Howey  avuga ko uyu murwi utegerezwa kugura umwongereza akina hagati Joe Willock w'imyaka 21 muri rino ci atari uko uyu mukinyi wa Arsenalarashobora kuduzwa igiciro. (Chronicle) Umukinyi w'inyuma  ku ruhande rw'iburyo wa Manchester City umufaransa Benjamin Mendy w'imyaka 26 avugwa ko yoba ari ku rutonde rw'abaronderwa na Inter Milan muri rino ci. (Manchester Evening News) Umukinyi w'inyuma wa Sevilla umufaransa Jules Kounde w'imyaka 22 niwe Manchester United ishobora guhindukirira mu gihe uyu murwi wa Premier League wonanirwa no kugura mugenziwe Raphael Varane w'imyaka 28 asanzwe akina muri Real Madrid. (AS - in Spanish) Umukinyi w'inyuma wa Barcelona ku ruhande rw'ibubamfu Junior Firpo w'imyaka 24 ari hafi yo kwimukira burundu mu murwi Leeds United. (The Athletic - subscription required)	https://www.bbc.com/gahuza/imikino-57718025
health	Uganda irarondera abashitse hafi y'umugore adandaza ifi yishwe na Ebola	Abategetsi ba Uganda bariko bararondera abantu boba barakoze ku mugore yerekanye ibimenyetso vya Ebola mu ndwi iheze, imbere yuko apfira mu karere ka Beni muri Republika ya Demokrasi ya Kongo. Uyo mukenyezi azwi nk'umudandaza w'ifi, nk'uko bivugwa n'abayobozi ba disctrict mu gisata c'amagara y'abantu,  yarayozwe (kuruka) ari kw'isoko rya Mpondwe ku rubibe rwa Uganda na Kongo ku munsi wa kane uheze,  imbere yo gusubizwa muri Kongo agahava yicwa n'ikiza ca Ebola. Bivugwa ko yajabutse muri Uganda ava muri Kongo aciye ku rubibe rutemewe n'amategeko. Ishirahamwe rijejwe amagara kw'isi, OMS, hamwe n'ubushikiranganji bwa Uganda bujejwe amagara y'abantu vyemeje ko uyo mukenyezi yadandaza ifi yishwe n'umugera wa Ebola. Abantu bacuruza  ifi baharugwa hafi amajana atandatu hamwe n'abavunjayi bo kw'isoko rya Mpondwe bariko bararonderwa kugira bahabwe urukingo. Mu kwezi kwa gatandatu, hari abantu babiri bishwe n'ingwara ya Ebola ku rubibe rwo mu burengero bwa  Uganda na Kongo. Kuva ico gihe, nta muntu n'umwe afise umugera wa Ebola arasubira kuvugwa muri Uganda. Kubona uyu muntu yahitanywe na Ebola vyateje impungengenge kw'ikwiragira ry'ikiza ca Ebola muri Uganda ariko abayobozi bo hasi barahumuriza abavuga ko batazokwegera isoko riri ku mupaka. Abantu barenga 6.000, benshi muribo bagizwe n'abakozi bo mu gisata c'amagara y'abantu, baracandazwe umugera wa Ebola muri Uganda kuva mu kwezi kwa cumi na rimwe mu 2018. Kuva ikiza ca Ebola gitanguye kuvugwa muri Kongo, abantu barenga 2000 baravuzwe ko banduye uyo mugera, kandi wahitanye abarenga 1500.	https://www.bbc.com/gahuza/amakuru-49021021
health	Icegeranyo ku rwego rw'isi kivuga yuko amamiriyoni y'abantu bicwa n'ubwandu budakorwako n'imiti	"Mu 2019, abantu barenga umuliyoni n'ibihumbi 200 bahitanywe n'ubwandu buterwa n'udukoko twa bacterie tutagikorwako n'imiti ya antibiotics, nk'uko biri mu cigwa kinini kimaze gukorwa gushika ubu. Abo bantu barenze abahitanwa na malaria canke SIDA ku mwaka. Icegeranyo kivuga yuko ibihugu bikenye ari vyo vyakozweko gusumvya, ngo ariko ikibazo c'udukoko turinda imiti gihanze amagara ya buri wese. Kwongera ubu bwa vuba amafaranga mu guhingura imiti mishasha hamwe no gukoresha iyihasanzweho mu buryo bubereye, nivyo bihanurwa gukorwa kugira twese twikingire. Gukoresha ku buryo bw'umurengera imiti ya antibiotics muri iyi myaka ya vuba mu kuvura ubwandu buto vyatumye iyo miti ata kamaro igira ku bwandu bukomeye. Abantu bariko barahitanwa n'ubwandu busanzwe bwahora buvurwa, bitewe n'uko udukoko tubutera twashitse aho turinda iyo miti. Abajejwe ivy'amagara mu Bwongereza baheruka gugabisha yuko ikibazo c'udukoko turinda imiti (antimicrobial resistance [AMR]) ari ikiza cinyegeje gishobora kuzokwiserura nyuma ya Covid-19, kiretse imiti ya antibiotic itanzwe mu buryo bubereye. Ingereranyo y'abahitanywe na AMR kw'isi, yatangajwe mu kinyamakuru the Lancet, yafatiye ku mwihwezo wavuye mu bihugu 204 wakozwe n'abashakashatsi mpuzamakungu, barongowe na Kamunuza ya Washington muri Amerika. Baharuye ko abantu bashika imiriyon zitanu bapfuye mu 2019 bahitanywe n'indwara AMR yagizemwo uruhara - bakiyongera ku muriyoni 1,2 y'impfu zatewe na AMR ubwayo. Uyo mwaka nyene, bivugwa ko SIDA yahitanye abantu 860.000, malariya nayo 640.000. Benshi mu bapfuye kubera AMR bahitanywe n'ubwandu bw'imbere mw'ihemero, nk'umusonga, hamwe n'ubwandu bw'imihora y'amaraso, ishobora gutuma umuntu agira umuriro w'umurengera (septic). Ikindi kibazo kizwi nka MRSA (methicillin-resistant Staphylococcus aureus) carahitanye benshi kurusha, mu gihe agakoko wa E. coli, hamwe n'utundi dukoko twinshi, natwo twagize uruha mu kurinda imiti kwa cane. Hifashishijwe amakuru yakuwe ku barwayi abitswe mu bitaro, ivyigwa hamwe n'ayandi masoko y'amakuru, abashakasha bavuga yuko abana ari bo babangamiwe cane, mu gihe urupfu rumwe muri zitanu zitewe na AMR rushika mu bana bari munsi y'imyaka itanu. Impfu zitewe na AMR zigereranywa ko ari: Deaths from AMR were estimated to be: Impfu zivuye kudakora kwa antibiotic vyari vyitezwe kuba: Prof Chris Murray, wo mu kigo kijejwe ibiharuro mu vy'amagara n'ubugenduzi kuri Kaminuza ya Washington, yavuze ko ibiharuro bishasha vyerekana isura y'ukuri y'ikibazo c'udukoko turinda imiti kw'isi kandi ko ari imburi yuko hakwiye kugira igikorwa vuba ""nitwaba dushaka gutsinda urugamba rw'udukoko turinda imiti"". Abandi bahinga bavuga ko gukurikrana urugero rw'ukurinda imiti mu bihugu bitandukanye n'uturere ari nkenerwa. Muganga Ramanan Laxminarayan, wo mu kigo Centre for Disease Dynamics, Economics and Policy, i Washington, yavuze ko amahera atangwa ku rwego rw'isi yo guhangana n'ikibazo ca AMR akeneye kwongerwa gushika ku rugero rw'ayakoreshwa ku zindi ndwara. Yagize ati ""Ubwa mbere na mbere amahera akwiye gushirwa mu gukinga ubwandu, hakarabwa ko antibiotic zihari zikoreshwa neza kandi mu buryo bubereye, hamwe no gushira ku masoko antibiotics nshasha"". Muganga Laxminarayan yongeye ati henshi kw'isi hari ikibazo co kubona imiti ya antibiotic izimbutse kanyi ivura neza - kandi ivyo bikwiye gufatwa nkama n'abarongozi mu vy'amagara hamwe n'abanyepolitike aho ari ho hose."	https://www.bbc.com/gahuza/60072806
sports	Mesut Ozil avuga ko azoguma muri Arsenal gushika amasezerano arangiye mu 2021	"Mesut Ozil, umukinyi wo hagati w'umurwi Arsenal, avuga ko azoguma muri uyo murwi ""gushika ku munota wa nyuma"" w'amasezerano yiwe ategekanijwe kurangira mu kwa gatandatu 2021. Kuva inkino za Premier League zisubiriye gutangura mu kwa gatandatu, uyo mukinyi w'imyaka 31 ubu - yigeze kuba ari mpuzamakungu w'Ubudagi -  ntiyigeze akinishwa n'umumenyereza Mikel Arteta, avuga ko ari ukubera ""ibibazo bijanye n'urukino"". Amasezerano afitaniye na Arsenal amuha umushahara w'amapawundi 350.000 ( amadorari y'abanyamerika 458,421) ku ndwi. Ozil yahakanye amakuru avuga ko uyu murwi woba uriko urondera kumwishura umushahara wose w'umwaka umwe asigaje muri ayo masezerano. Yabwiye ikinyamakuru Athletic ati: ""Nivyo ibintu vyaragoranye ariko ndakunda Arsenal. Nije nzohitamwo igihe nzogira, si abandi bantu bampitiramwo umunsi wo kugenda"". Yongerako ati: ""Nzokwitangira umurwi uko nshoboye kwose. Ibintu nk'ibi ntaco bizongira, ahubwo bimpa ingoga. Muri kahise narashoboye kwerekana ko nshobora kwivyukiranya kandi nzosubira ndavyerekane"". Ozil, umukinyi yinjiye muri Arsenal mu 2013 aguzwe muri Real Madrid ku mapawundi imiliyoni 42.4, yaramaze igihe adakina igihe uyu murwi wamenyerezwa na Unai Emery, mu nyuma arasubira mu kibuga igihe wamenyerezwa vy'imfatakibanza na Freddie Ljungberg. Igihe Arteta afatiye ibintu mu minwe mu kwa 12 kw'umwaka uheze, Ozil yarakinishijwe mu nkino zose cumi za Premier League Arsenal yakinye imbere y'uko iri higanwa rihagarikwa vy'agateganyo mu kiringo c'amezi atatu kubera coronavirus kuva mu kwa gatatu. Hagati aho, mu nkino zose 13 za Arsenal ihiganwa risubiye kwugururwa, Ozil ntiyigeze akinishwa na rimwe. Mu kwa kane Arteta n'abakinyi biwe baremeye ko bakatwa ibice 12.5%, maze Arsenal nayo itangaza ko itegura guhagarika abakozi bayo 55 kubera ibibazo vy'amafaranga vyavuye ku kiza karanda ca coronavirus. Hagati aho, Ozil wewe ntiyemeye ko umushahara wiwe ugabanywa, akavuga ko abakinyi ""bafashwe gihutihuti"". Amenyesha ko iyo ngingo ishobora kuba ari yo yatumye ataronswa amahirwe yo kwinjira mu kibuga. N'aho yubaha ingingo ya Arteta yo kutamukinisha, Ozil abona ko yari kuba yarahawe akaryo ko kwerekana ivyo ashoboye mu kibuga. Ati: ""Urashobora kudakina mu nkino cumi zose zikurikirana kubera urwaye, ariko atari kubera ko utabishoboye canke kubera ufise ingeso mbi"". Avuga kandi ko atari we wenyene yanse gukatwa umushahara, ariko ko izina ryiwe ari ryo ryabonetse gusumba."	https://www.bbc.com/gahuza/amakuru-53765586
entertainment	Uwagandaguye John Lennon yasavye imbabazi ku 'caha c’agahomerabunwa' yakoze haciye imyaka 40	"Mark Chapman, umugabo yishe John Lennon, yasavye imbabazi umupfakazi, Yoko Ono w'imyaka 40, yasizwe n'uyu yahoze ari muririmvyi rurangiranwa, inyuma y'imyaka 40 apfuye. Uyu mucuraranzi w'umwongereza John Lennon azwi ko yashinze umurwi w'abanyamuziki Beatles wabikoze bigacika kuva utangujwe mu ntango za 1960. Chapman yarashe Lennon amasasu ane amusanze hanze y'inzu yabamwo mu karere ka Manhattan mu gisagara ca New York, amurasira mu maso y'umugore wiwe Ono, hari mu 1980. Yarankiwe kurekurwa vy'agateganyo igihe yari arengukishijwe ku ncuro ya cumi na rimwe mu kwezi guheze. Igihe yariko arumvirizwa, Chapman yavuze ko yishe uyu munyamuziki rurangiranwa wo mu bwoko bwa rock arondera gusa icubahiro, akavuga ko mu bisanzwe yari akwiye igihano c'urupfu. Yongera ko y'uko igihe cose aguma yicuza iki ""caha c'agahomerabunwa"", akemera ko ashobora kumara ubuzima bwiwe mw'ibohero. Ari imbere y'abacamanza i New York, Chapman yavuze ati: ""N'ukuri nongeye gusaba imbabazi kuri iki caha"". ""Nta citwazo na kimwe mfise. Ibi vyari ivyo kwihesha agaciro. Nibaza ko iki ari icaha kitagira urugero gishobora gukorerwa umuntu w'intungane"". ""Yari rurangiranwa. Ntabwo namwishe kubera imico yiwe canke uko yari ameze. Yari umugabo w'intungane afise umuryango. Yari umuntu w'akarorero. Yari umuntu yavuga ibintu turiko turavuga ubu kandi ni ikintu gikomeye"". ""Nkoresheje amajambo yanyu, naramwishe, kubera yari umuntu azwi cane, cane, cane rwose, nico cabintumye, kandi nabikoze nshaka cane, cane, cane rwose icubahiro, ukwikunda birengeje"". ""Ndashaka kongerako iki kintu, kandi ndagishimangire cane. Narakoze icaha c'ukwikunda. Ndababajwe n'umubabaro nateye umugore wiwe Ono. Ni ikintu kitarigera kimva mu mutwe"". Abandanya avuga ko mu bisanzwe yari akwiye igihano c'urupfu - igihano cagiye gukurwaho mu ntara ya New York mu 2007 - n'aho ata wari bwigere anyongwa kuva mu 1963. Ati: ""Iyo uzi neza ko uriko utegura umugambi wo kwica umuntu ukamenya ko ari bibi kandi ukabikora wewe nyene ubwawe, kubwanje ico ni igihano c'urupfu"". Abajijwe nimba ubutungane bwakoze neza, Champan yishuye ati: ""Eka ntaco maze, ntaco"". ""Mu gihe amategeko hamwe na mwebwe mwofata ingingo yo kungumiza hano mu minsi nsigaje kubaho, si noja ng'aho ngo ndiko ndaharira n'ukuri"". Mu 2015, uyu munyatugenegene Yoko Ono akomoka mu Buyapani, akaba yagumye arwanya Chapman igihe cose yarondera ko yorekurwa vy'agateganyo, yabwiye ikinyamakuru Daily Beast co ku ngurukanabumenyi ko yumva ubwoba bwinshi cane mu gihe Chapman yorekurwa. Ati: ""Ico nguma niyumvira ni uko yabikoze rimwe, ariko kandi ashobora gusubira kubikorera uwundi muntu - ico ni ukukimenya. Ashobora kubikorera jewe, canke Sean [umwana wiwe], eka ashobora kubikorera uwo ari we wese, rero iyi niyo ngorane"". Impapuro z'urubanza zashitse mu minwe y'ishirahamwe ry'ibinyamakuru Press Association zerekana ko abacamanza banse ko Chapman arekurwa, bavuga ko ""bishobora guhungabanya umutekano w'abanyagihugu"". Igihe akora iki caha, Chapman yari afise imyaka 25. Ubu afise 65, yararongoye umugore wiwe akaba aba hafi y'aho amaze imyaka umunani apfungiwe. Mu nama y'abacamanza bariko bariga nimba yari akwiye kurekurwa vy'agateganyo, Chapman yasiguwe nk'umuntu asigaye yarihebeye cane Imana kandi ko ari ""umukirisu akomeye"". Urubanza rwo kwiga nimba ashobora kurekurwa vy'agateganyo ruzosubira mu kiringo c'imyaka ibiri."	https://www.bbc.com/gahuza/amakuru-54249317
politics	Ukraine: ikivuko ca Odesa catewe amabombe inyuma y’amasaha make habaye amasezerano	"Ibibombe vyanyiganyije ikivuko gikomeye ca Ukraine inyuma y’umusi umwe gusa Kyiv na Moscou bashitse ku masezerano yotumye intete za Ukraine zisubira gushorwa hanze. Ibisasu bibiri vya misire vyatewe mu gisagara ca Odesa gifise ikivuko mu masaha yo mu gaturuturu ko kuri uno wa gatandatu, nk’uko igisirikare ca Ukraine kibimenyesha. Nk’uko biri muri ano masezerano yaraye ashitsweko, Uburusiya bwemeye kudatera ibivuko bizoba bifise intete ziriko zishorwa hanze. Ishirahamwe ONU  rivuga ko ano masezerano ari “ikimenyetso c’umwizero” inyuma y’intambara imaze amezi. Mu butumwa bwacishijwe ku mbuga hwaniro, ibiro vya gisirikare mu bumanuko bwa Ukraine bivuga ko ibisasu bibiri vya misire zo mu bwoko bwa Kalibr vyaguye kuri iki kivuko, mu gihe ibindi bibiri navyo vyakorowe n’igisata kirwanira mu kirere. Oleksiy Honcharenko, umushingamateka w’akarere, yanditse kuri Telegram ko iki gitero catumye haduka umuriro mu kivuko c’iki gisagara. ""Iyi mihimbiri itera igikumu ku masezerano n’ukuboko kumwe mu gihe ukundi nako gutera misire”, niko Honcharenko yanditse. ""Nico gituma dukeneye indege kugira ngo dusenyure amato y’intambara yose y’Uburusiya ari mu Nyanja yirabura. Iyi ni yo nzira yonyene yo gushobora gushora hanze intete”. Ntibiramenyekana neza nimba hari abapfuye n’abakomeretse, canke nimba hari ibintu vyononekaye. Ejo ku wa gatanu, abategetsi ba Kyiv na Moscou barateye igikumu ku masezerano yotumye imiriyoni n’imiriyoni z’amatoni y’intete zugaraniwe muri Ukraine zishobora gushorwa hanze. Nk’uko bivugwa n’abaserukizi b’ibihugu, bimwe mu vyo bemeranije ni uko Uburusiya budatera ibivuko mu gihe bizoba biriko birasohora ibidandazwa hanyuma Ukraine nayo ikaba yemeye guherekeza imizigo mu mazi yuzuye ama mines. Aya masezerano – akaba yafashe amezi abiri kugira ashikweko – yiteze kubandanya mu kiringo c’imisi 120, akazoba ahagarariwe kandi akurikiranirwa hagufi n’ibiro bizoshingwa i Istanbul muri Turukiya, bikazoreramwo abategetsi ba ONU, Turukiya, Ukraine n’ab’Uburusiya. Arashobora kwongerezwa ikiringo mu gihe impande zompi zovyumvikanako. Andriy Yermak, umukuru w’ibiro vy’umukuru w’igihugu Volodymyr Zelensky, ariyamiriza iki gitero akagiriza Uburusiya ko “bubandanya buteza ikibazo c’imfungurwa”. Umuvugizi w’ubushikiranganji bwa Ukraine bujejwe imigenderanire, Oleh Nikolenko yongeyeko ati: ""Iyi misire y’Uburusiya ni amate Vladimir Putin aciriye ku munyamabanga mukuru w’ishirahamwe ONU, António Guterres no kuri Perezida Recep Erdogan wa Turukiya, bitanze uko bashoboye kwose habe aya masezerano, mbere Ukraine ikaba ibashimira cane”. Iki gitero kibaye mu gihe abategetsi bo mu bushikiranganji bwo kwivuna abansi bw’Ubwongereza bavuga ko ingabo z’Uburusiya mu ntara ya Kherson zishobora kubura ingene zironswa ivya nkenerwa kubera amayira ashobora gukatwa n’ingabo za Ukraine. Kyiv yaratanguje igitero gikomeye co kwivuna mu bumanuko bw’igihugu, kandi ingabo zayo zarakoresheje inkoho zirasa kure ibisasu vya misire zatanzwe na Reta Zunze Ubumwe za Amerika  mu gutera ikiraro ca Antonovsky i Kherson. Mu gihe iki kiraro cobomorwa, Uburusiya ntibwokworoherwa gushikira ingabo zabwo."	https://www.bbc.com/gahuza/articles/c4n9zq157yyo
religion	Mu mafoto: Umusi mukuru wa Christmas hirya no hino kw'isi	Abantu hirya no hino kw'isi bariko barahimbaza kimwe mu biringo vyeranda ku kirangamisi c'abakristu. Ariko inkuka z'imisa n'imisi mikuru vy'uyu mwaka vyitabwe n'abantu bake cane kubera ikiza ca coronavirus. Ukutegerana no kwambara agapfukamunwa ni vyo bintu bishasha bitegerezwa kwubahirizwa. All pictures copyright	https://www.bbc.com/gahuza/amakuru-55446365
entertainment	Burundi - Ingoma: Reta yahagaritse abavuzi b'ingama b'umugwi Amagaba mu kiringo c'amezi atandatu	"Ubushikiranganji bujejwe akarere ka Afrika y'ubuseruko, urwaruka, inkino hamwe n'akaranga bwahagaritse abatimbo b'umugwo Amagaba ikiringo c'amezi atandatu bagirizwa kuvuza ingoma bahonyanze amategeko azigenga. Abo bavuzi b'ingama canke abatimbo bagirizwa kurenga kw'itegeko ryo ku wa 20 ukwezi kwa cumi mu 2017 rigena uko ingoma zivuzwa haba mu Burundi canke mu makungu. Mu ngingo y'ubwo bushikiranganji bugira buti: ""Twishimikije ko dutegerezwa kugikingira no kubungabunga akaranga k'Uburundi, duhagaritse mu kiringo c'amezi atandatu abavuzi b'ingoma  bo mu mugwi Amagaba mu kiringo c'amezi atandatu. ""Abo batimbo bavugije bongera batamba ingoma bahonyanze akaranga k'abarundi."" Muri ico kiringo, nta muntu n'umwe wo mri abo batumbo azoba afise uburenganzira bwo kuja mu biteramo vy'akaranga canke kuja mu wundi mugwi canke abantu berekana akaranga k'abarundi. Ku musi wa mbere itariki 7 z'ukwezi kwa kabiri mu 2022, igihe hariko harugururwa igiteramo ca Buja Sans Tabou, abavuzi b'ingoma b'wumugwi Amagaba bagaragaye bavuza ingoma bambaye amakoti n'amakaruvati. Iyo nyifato ikaba yarateye impari ku mbuga hwaniro, aho bamwe babitera ivyatsi abandi bavuga ko ari ibisanzwe kuko imico igenda ihindagurika uko imisi igenda irahera. Mw'itangazo Amagaba yasohoye itangazo aho bavuga ko bakiriye nkama ibihano bafatiwe. Bagira bati: ""Kubwo abatimbo b'Amagaba, turakiriye nkana igihano ubushikiranganji bwadufatiye kw'ikosa ryadushikiye ryanatirimukije abatari bake n'aho atari yo ntumbero yacu."" Inyuma y'umusi umwe igiteramo Buja Sans Tabou gitanguye, ubushikiranganji bujejwe akarere ka Afrika y'ubuseruko, inkino hamwe n'akaranga bwaciye bufata ingingo yo kugihagarika kubera ivyo vyabaye."	https://www.bbc.com/gahuza/amakuru-60338942
religion	Imvo n'Imvano ku musi mukuru wa Noheli abakristu kw'isi bibuka ivuka ry'umwana Yezu/Yesu	Ndabaramukije nongera ndabaha n'ikaze mu kiganiro c'Imvo n'Imvano co kuri uyu wa gatandatu igenekerezo rya 25 ukwezi kwa 12 mu 2021. Imvo n'Imvano y'uyu musi yerekeye umusi mukuru wa Noheli, aho abakristu hirya no hino kw'isi bibuka ivuka ry'umwana Yezu/Yesu. Buri mwaka, abemera Kristu imiliyoni n'imiliyoni hirya no hino kw'isi barahimbaza umusi mukuru wa Noheli. Noheli y'uyu mwaka, ibaye mu gihe ikiza Covid kibandanya kuvugwa mu bihugu bitandukanye kw'isi no mu gihe haherutse kugaragara ubundi bwoko bita Omicron bwandukira ku buryo bwihuta. Muri kino kiganiro, twahisemo guha umwanya abakunzi b'Imvo n'Imvano bifuje kutubwira uko bariko barahimbaza umusi mukuru wa Noheli, ari na ko tugenda tubashikiriza uturirimbo dutandukanye two guhimbaza uyu musi. None Noheli yiteguriwe gute muri iyi misi ikiza coronavirus cakwiragiye kw'isi? Ababa mu karere k'ibiyaga binini n'abari mu bindi bihugu eka mbere n'abari mu makambi y'impunzi bariko bayihimbaza gute? Inyishu ni muri kino kiganiro. Mugiye kuba hamwe na Cyriaque Muhawenayo, muri studios za BBC i Nairobi.	https://www.bbc.com/gahuza/amakuru-59788516
sports	Ivanguraruhu: BBC yavuganye n'umwe mu batyoje Bukayo Saka, ati 'ndasaba imbabazi'	"Ikiganiro ca BBC File on 4 kimaze igihe gikora amatohoza kw'ityozwa rishingiye kw'ivanguraruhu ryakorewe abakinyi b'abirabure b'Abongereza biciye ku mbuga hwaniro mu ntumbero yo kumenya ico vyavuyeko, ni inyuma y'urukino rwa nyuma rwa Euro 2020. Iki kiganiro cavuganye n'abatari bake muri aba bantu, umwe muri bo yatyoje Bukayo Saka ku mbuga hwaniro avuga ko ubu yipfuza gusaba imbabazi. Saka, Marcus Rashford na Jadon Sancho bose bahuye n'imvura y'ibitutsi vy'ivanguraruhu ku mbuga hwaniro inyuma y'aho bose bahushirije ama penalties muri urwo rukino rwa nyuma. Umwe muri aba babatyoje - umugabo ari mu myaka ya 20 akomoka muri Arabia Saoudite - yamurungikiye uducapo twinshi (emojis) tw'inkende ku rubuga rwa Instagram. Mu nyuma y'aho, konte yiwe ya Instagram yarahagaritswe mu kiringo c'amasaha 24, ariko ubu avuga ko yategerezwa guhagarikwa burundu ku mbuga hwaniro. Amaze kwerekwa ivyo yakoze, yaremeye kuvugana na File on 4. Avuga ko yari ashigikiye Ubwongereza muri urwo rukino rwa nyuma arico gituma yagize ""uburakari"" igihe uyu murwi utsindirwa ku mapenalties. Aremera kandi y'uko yari azi neza ko ivyo yariko arakora vyari ivanguraruhu: ""Ni ikosa rikomeye. Nari narakaye kandi sinari nzi ingene Saka yari kwiyumva agiye abona inkende. Nabonye abandi bariko bararungika utwo ducapo nanje nca njako"". ""Ndashaka n'ukuri gusaba imbabazi Saka, ryari ikosa kandi sinzosubira kubimugirako canke kubigira ku mukinyi w'umwirabure uwo ari we wese."" Uyu muntu yavuze ko konte yiwe yahagaritswe na Instagram ikiringo c'amasaha 24. Ariko avuga ko ubu yemera ko yategerezwa guhagarikwa ""burundu"" kubera ivyo yashize ku rubuga ari ""ivanguraruhu ryeruye"". Nedum Onuoha wahoze ari umukinyi w'inyuma wa Manchester City - avuga atarya umunwa ku vyerekeye umupira w'amaguru n'ivanguraruhu - ko yibaza y'uko ibivugwa n'uyu mugabo ata kintu kirimwo. Onuoha yabwiye BBC ati: ""Aha avuga ngo, 'Nategerezwa guhagarikwa burundu'. Bisa n'uko abivuga kubera yibaza ko ari ko yategerezwa kuvuga"". ""Yagiye kuri konte ya Bukayo Saka kuri Instagram ashirako emoji y'inkende nk'iciyumviro yari ashikirije ku vyari ku rubuga kandi azi neza ko atategerezwa kubikora, ariko yabikoze kubera abandi bose bariko barabikora"". ""Kumbure yibaza ko bose bari barakaye nka we. Ndatahura akababaro ariko igiteye ishavu ni iyo urenze umurongo, kuko bituma abantu bakora nkawe, ibi navyo nkabona ko ari amakosa"". Konte z'ivanguraruhu ziracari ku rubuga Konte y'uyu mugabo ni imwe muri 105 zamenyeshejwe na Instagram ko zacishijweko ibitabereye inyuma y'uru rukino rwa nyuma rwa Euro, ariko File on 4 yasanze 79 muri zo zikiri ku mbuga inyuma y'indwi zirenga zitandatu. Callum Hood, wo mu kigo kirwanya amajambo y'urwanko acishwa ku mbuga ngurukanabumenyi, Centre for Countering Digital Hate, akaba yaranafashije gukora aya matohoza, avuga ko ivyo babonye ari uko amakompanyi akoresha imbuga hwaniro ata shaka afise yo kurandurana n'imizi ivanguraruhu ricishwa ku mbuga ngurukanabumenyi. Ati: ""Instagram yo nyene ubwayo yaratangaje mu ntango z'uno mwaka ko izohagarika amakonte azorungika amajambo y'ivanguraruhu ku bakinyi, rero bariko bararenga ku vyo biyemeje"". ""Turiko tuvuga abantu bakoresha rya jambo ritangurwa na N (N-word) mu gutyoza abakinyi, abantu bakoresha ama emojis y'inkende, babwira abantu ngo taha iwanyu"". ""Imbuga hwaniro zifise ingingo zazo ngenderwako zivuga ko zidashobora kwemera ivanguraruhu, ko ivangiraruhu ridafise ikibanza ku mbuza zazo, ariko ibikorwa vyabo birerekana neza ko ataco bakora kugira ngo batorere umuti iki kibazo"". Instagram ivuga ko yafuse konte zitari nke n'amajambo y'ibitutsi kuri uru rubuga kubera abarenze ku mategeko inyuma y'amatohoza yakozwe na File on 4. Istangram ivuga ko abahonyanze amategeko abuza amajambo y'urwanko bashobora kudashoka batakaza konte zabo ubwo nyene, ariko ko aya majambo aca afutwa. Ivuga kandi ko yashizeho ubuhinga butari buke buzotuma amajambo y'ibitutsi ataja ku mbuga. Igipolisi kiriko kirakora amatohoza ku majambo yo gutyoza yakurikiye uru rukino rwa nyuma kivuga ko mu butumwa 396 buriko burakorwako amatohoza, inusu muri bwo ari ubwavuye hanze, hafi bwose bukaba bwavuye hanze y'imigabane na Asia n'Ubulaya. Gushika ubu, abantu 12 nibo bamaze guhagarikwa mu Bwongereza umwe muri bo akaba amaze kuburanywa. Hampande y'ibi, ishirahamwe mpuzamakungu rijejwe umupira w'amaguru FIFA, ryatanguye kwiga ibihano bibereye vyohabwa abafana ba Hongrie inyuma y'ityozwa rishingiye ku rukoba ryakorewe abakinyi b'Abongereza igihe ico gihugu cakina n'Ubwongereza kigatsindwa 4-0 i Budapest. 'Ndababazwa n'ivyama biriko biraba' Tony Burnett, umukuru w'ishirahamwe rikuru ryishinze kurwanya ivanguraruhu, Kick It Out, abona ko imbuga hwaniro zikeneye gushiramwo inguvu gusumba kugira ngo zihashe ivanguraruhu ryakorewe abakinyi b'Abongereza muri uru rukino rwa nyuma rwa Euro2020. ""Ndababazwa n'ivyama biriko biraba. Nari kuri final kandi twari tuzi neza ivyari bigiye gukurikira inyuma y'aho tunaniriwe kwinjiza arya ma penaliti"". ""Rero kubera twari tubizi, imbuga hwaniro zategerezwa kuba zamenye ivyari bigiye gukurikira hanyuma zigakora ibishoboka vyose kugira ngo zikingire aba bahungu bateye arya ma penaliti yacu""."	https://www.bbc.com/gahuza/amakuru-58484871
business	Funke Abimbola: ‘Izina ryanje ry’ikinyafrika ryambujije kuronka akazi’	"Umunyamategeko akongera akaba n'umwe mu baharanira uburenganzira bw'inkehwa, Funke Abimbola,  avuga ko ""yamye arenganywa"" igihe cose yagerageje kurondera akazi. Hafi icagatatu c'ama kompanyi 100 adandaza imitahe (FTSE) nta nkehwa afise mu nzego zifata ingingo, nk'uko icegeranyo kibivuga. Ikigo kijejwe kwihweza ingene ubwoko buserukiwe mu ma kompanyi atandukanye, Parker Review Committee, mu gihugu c'Ubwongereza, kimenyesha ko inkehwa zidaserukiwe mu nzego zifata ingingo mu makompanyi atari make. Umupfasoni Abimbola avuga ati: ""Nahuye n'inzitizi nyinshi  igihe nariko ndondera akazi kubera nari mfise izina ry'ikinyafirika, kandi kubera ndi umwirabure, nta gukekeranya"". Yabwiye BBC ko yaterefonye incuro zirenga ijana kugira ngo ashobore guhonyoza ikirenge  mu kazi. Ati: ""Baranyinuvye, barankarira cane gusumba abandi  kubera kwitwa umugore w'umwirabure"". ""Biroroshe kukubona uwo uri we kandi biroroshe cane rwose kukurenganya iyo uri mu nkehwa"". Icegeranyo c'ikigo Parker Review Committee  cerekana ko mu makompanyi adandaza imitahe ashika 250 casanze inkehwa zidaserukiwe mu nzego zifata ingingo, aho 119 kuri 179 amoko adaserukiwe. Umupfasoni Abimbola avuga ati: ""Ico cegeranyo ntikintangaza. Hari inzitizi nyinshi  cane kugira ngo inkehwa zishobore kuronka ikibanza mu nzego zo hejuru"". Ico kigo Parker Review Committee cashinzwe kugira ngo gikore ubushakashatsi ku kungene amoko atandukanye aserukiwe mu nzego zifata ingingo  mu makompanyi atandukanye, casohoye icegeranyo caco kuri ico kibazo mu 2017. Ico gihe, mu makompanyi 51 kw'ijana adandaza imitahe inkehwa ntizari ziserukiwe mu nzego zifata ingingo, ugereranije n'ubu ari 33%. Ico cegeranyo gisaba ko gushika mu 2021 buri kompanyi mu makompanyi 100 ya FTSE yoba ifise n'imiburiburi indongozi imwe iva mu nkehwa, hanyuma gushika mu 2024 naho mu makompanyi 250 ya FTSE yoba yamaze gukora gutyo. Mu ntumbero yo gufasha kugira ngo inkehwa ziserukirwe, ico cegeranyo gisaba ko buri kompanyi yokwama itanga icegeranyo c'ingene inkehwa ziserukiwe mu nzego zifata ingingo, n'ingene ubwoko butandukanye buserukiwe. Umupfasoni Abimbola arizeye ko mu gihe hoba integuro yoha ibibanza kanaka inkehwa vyofasha mu gutorera inyishu ico kibazo. Ati: ""Hariho amashirahamwe makeya mu Bwongereza aha akazi amoko atandukanye. ""Ayo mashirahamwe yama ategura intonde z'abantu bafise ubuhinga butandukanye muy bwoko butandukanye buri mwaka, rero iyo wipfuza kurondera abirabure, abanyaziya hamwe n'inkehwa, biba ngombwa ko uja kuronderera muri izo ntonde"". Umushikiranganji w'ubudandaji, Andrea Leadsom, avuga ko ico cegeranyo cerekana ko ""amakompanyi agifise igikorwa kitari gito"" kugira ngo ashobore guhimiriza abakozi b'abirabure, Abanya Aziya hamwe n'inkehwa."	https://www.bbc.com/gahuza/51386974
religion	Eritrea ‘yigaruriye ibigo vy'ubuvuzi vyegukira katolika’	Amakuru ashikira BBC igisata c'ururimi rwa Tigrinya, amenyesha ko leta y'igihugu ca Eritrea yategetse Ekleziya Katolika gushikiriza ibigo vy'ubuvuzi vyose bisanzwe vyegukira iryo dini. Mu ntango z'iyi ndwi, abategetsi basavye abarongoye ivyo bigo  gutera igikumu ku rwandiko rwemeza ko babishikirije. Ariko abarongoye ivyo bigo nka bose baranse gushira umukono kuri urwo rwandiko, basaba ahubwo ko bovugana n'abarongoye iryo shengero. Inyuma y'aho, abajejwe umutekano bategetse abakozi bavyo gusohoka, baca baravyugara. Nta wuzi igituma ubutegetsi bwa Eritrea bufashe iyo ngingo. Hagati aho, mu kwezi kwa kane uno mwaka, abasenyeri ba Ekleziya Katolika muri Eritrea barasavye ko hotanguzwa umugambi w'ukunywanisha mu gihugu, ivyotuma abanyagihugu bose batunganirwa. Mu rwandiko rw'impapuro 30 rwanditswe n'abo basenyeri inyuma y'amasezerano y'amahoro hagati y'ico gihugu na Ethiopia, bamenyesheje ko ari nkenerwa ko abanyagihugu bonywanishwa kugira ngo igihugu gikire. Basavye ubutegetsi ko bwogira impinduka zotuma abanyagihugu batipfuza guhunga igihugu.	https://www.bbc.com/gahuza/amakuru-48648394
business	Burundi: Leta ikemura gute ikibazo c'ikena ry'amahera y'agaciro?	Leta y'u Burundi iheruka gufata ingingo mu gisata c'ubutunzi n'urudandazwa benshi bavuga ko zigamije kugerageza kubungabunga amahera y'agaciro ari muri ico gihugu. Muri urwo rwego, Banki ya Republika y'u Burundi iherutse gufata itegeko riraba abinjirana amafaranga muri ico gihugu, harimwo n'abanyamahanga. Iryo tegeko ribabwiriza gukoresha amafranga y'amarundi mu kugura ibintu vyose imbere mu gihugu. Baterezwa kandi  kuvunjisha mu bigo vyemewe n'amategeko amafranga y'agaciro baba bafise, bashaka kuyakoresha. Iyo ngingo yakurikiranye n'iyindi igenga ukudandaza ubutare n'ayandi mabuye y'agaciro muri banki y'igihugu. Ikibazo c'ikena ry'amafatanga y'agaciro mu Burundi bivugwa ko coba kiva ahanini ku bihano u Burundi bwafatiwe n'ishirahamwe rya Buraya, ryahagaritse amahera ryaha ico gihugu kuva mu 2015 igihe hatangura ingorane za politike. Mu gushaka kumenya vyinshi kuri izo ngingo leta y'u Burundi iheruka gufata, Florentine Kwizera yavuganye na Faustin Ndikumana, umuhinga mu vy'ubutunzi. Ushobora kwumva ico kiganiro ngaha	https://www.bbc.com/gahuza/amakuru-50607628
entertainment	Amafoto meza ya Afrika muri iyi ndwi:12-18 Munyonyo 2021	Amafoto meza yatoranijwe ku mugabane wa Afrika no mu yindi mihingo. Amafoto yose afise uburenganzira bwo gukoreshwa.	https://www.bbc.com/gahuza/amakuru-59348281
