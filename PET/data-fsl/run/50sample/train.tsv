business	Burundi: OLUCOME iriyamiriza ingingo yo kwugara ibiryo vy'abavunjayi (bureau de change)	"Umukuru w'ishirahamwe ryishinze kurwanya igiturire n'isesagurwa ry'itunga ry'igihugu, OLUCOME, aranegura ingingo y'Ibanki Nkuru y'u Burundi yo kwugara amazu adandaza amafaranga  mvamakungu. Mw'itangazo yasohoye kuri uyu wa kabiri, Gabriel Rufyiri arongoye Olucome avuga ko iyo ngingo itazotorera umuti ikibazo c'ikena ry'amafaranga mvamakungu cibonekeza mu gihugu. Ku wa 07 z'uku kwa kabiri, Ibanki Nkuru y'Uburundi, BRB, yarafashe ingingo yo kwaka impusha amashirahamwe yose acuruza amafaranga mvamakungu mu Burundi. Iyagiriza ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyagize ingaruka mbi ku butunzi bw'igihugu, nk'uko BRB ibivuga. Mw'iryo tangazo, Bwana Rufyiri avuga ati: ""Iyo ata mafaranga y'agaciro ahari, ingingo nk'iyo siyo iza gukemura ikibazo kuko ibiciro vy'amafaranga y'agaciro bivana n'ingene aboneka kw'isoko ryayo"". Yibutsa ko iryo kena ry'amafaranga y'agaciro rituma ibidandazwa bimwe bimwe mu gihugu bikena kubera hakenerwa ayo mafaranga kugira ngo hagurwe ibikoresho nkenerwa mu guhingura ivyo bidandazwa. Atanga akarorero k'isima, amafanta, ibiyeri n'ibindi, avuga ko ""iyo bibonetse usanga bigurishwa ku biciro vy'umurengera"". Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyarahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena. Leta y'u Burundi yagiye ifata ingingo mu ntumbero yo kugenzura ko urudandazwa rw'amafaranga mvamakungu, ariko cagumye ari ikibazo ngorabahizi, arico catumyeIbanki Nkuru y'igihugu yugara amashirahamwe yose adandaza ayo mafaranga. Olucome isaba leta kuvyura imigenderanire n'ibihugu bitanga imfashanyo, kwongereza ibidandazwa bishorwa hanze, guhimiriza abarwizatunga b'banyamahanga kuzana imitahe yabo mu gihugu, kunagura igisata c'ingenzi, ivyo vyose kugira ngo amafaranga mvamakungu yinjire mu Burundi."	https://www.bbc.com/gahuza/51460922
politics	Burundi: CVR yatahuye ibinogo rusangi birenga 4000 vyahambwemwo abantu	"Umurwi wo kumenya ukuri n'ukunywanisha Abarundi, CVR, umenyesha ko umaze guharura ibinogo rusangi 4,163 vyahamwembwo abantu bishwe mu magume u Burundi bwagiye bucamwo kuva bwikukira. Ivyo biri mu cegeranyo ca mbere c'umwaka uwo murwi washikirije inama nshingamatekan na nkenguzamateka kuri uyu wa kabiri. Kubwo umurwi CVR, ico gitigiri gishobora no kuzokwiyongera kubera gushika ubu hari ""Abarundi benshi bataravuga ibinogo boba bazi n'aho biherereye"". Ejo ku wa mbere, uyo murwi washize ahabona  amagufa y'abantu bari hagati ya 250 na 270 yabonywe muri karitiye Kamenge iri mu gisagara ca Bujumbura, bagandaguwe mu 1993. Muri ico cegeranyo, Pierre-Claver Ndayicariye arongoye uwo murwi yabwiye abashingamateka n'abakenguzamateka ko hari ibitaravugwa. Ati: ""Ibinogo vyatawemwo abishwe mu gihugu ni vyinshi, hari ivyo Abarundi bataratumenyesha kubera ubwoba canke agahinda bibibutsa. Abarundi benshi bazi vyinshi ntibaravuga ivyo babonye canke bazi"". Avuga ko hafi ivyo binogo vyose vyagiye kumenyekana ari uko aho biri ""hariko harakorerwa ibikorwa vy'iterambere vy'igihugu, nko kubaka amabarabara, imiserege canke amashure. Icegeranyo cabo cerekana ko mu ntara zose uko ari 18 zirangwamwo ibinogo nk'ivyo, aho intara ya Gitega, ubu ariwo mugwa mukuru mushasha w'u Burundi, yabonywemo ibinogo bishika 640. Intara ya Cankuzo mu buseruko bw'igihugu niyo maze gutorwamwo bike, aho CVR imaze kuronka ibishika 41. Mu gihe ibitigiri vy'abahitanywe n'ayo magume yagiye asinzikaza u Burundi bitazwi neza, Bwana Ndayicariye avuga ko umugwi arongoye  ""umaze gutohoza no kumenya ku buryo mfatakibanza igitigiri c'abantu bashika 142,505 bishwe canke bagiye mazi mayongo"". Avuga ko ico gitigiri ari ico abantu bafitiye amazina kandi berekana iyo baturuka uhereye ku ntara, ikomine, umutumba canke ikaritiye. Asaba Abarundi bose ko botinyuka bakamenyesha abagize uyo murwi aho bazi hose hari ibinogo vyatawemwo Abarundi n'abanyamahanga muri ayo makuba. Kuva u Burundi bwikukira mu 1962, bwamye burangwamwo ubwicanyi bwa politike bushingiye ku moko, cane cane hagati y'abahutu n'Abatutsi. Ubuzwi cane bukaba ari ubwabaye mu myaka ya 1965, 1969, 1972, 1988, na 1993. Bwana Ndayicariye avuga ko ayo makuba yahitanye abantu benshi n'ibintu vyinshi, asiga mu miryango amaganya, intuntu n'akabonge. Avuga ko kurondera ukuri kuri ayo makuba yose vyofasha Abarundi gushinga inkingi z'ukunywanisha Abarundi ku buryo burama. Avuga ko ibi bizofasha abasaba ikigongwe kwiha  umwanya wo kugisaba, abatanga ikigongwe nabo bakiha umwanya wo kugitanga. Ati: ""Ni yo nzira ibereye yo gutegura kazoza keza k'abariho uno musi n'abazovuka. Ivyo tubikora munzira yo kunywanisha atari munzira yo guca imanaza kuko umugwi CVR atari Sentare""."	https://www.bbc.com/gahuza/amakuru-51103092
politics	Umugambwe CNL mu Burundi urongowe na Agathon Rwasa usaba ko amabi uvuga ko ukorerwa ahagarara	"Umugambwe CNL uriyamiriza ingendo y'ukutihanganiranira mu vya politike uvuga ko ikorwa na ""bamwe bamwe mu bategetsi bo mu ntwaro n'umutekano"" mu Burundi. Ivyo nivyo biri mw'itangazo ryasohowe n'uwo mugambwe ejo ku wa gatanu i Bujumbura, ni mu gihe havugwa ko abanywanyi b'uwo mugambwe baburabuzwa irya n'ino mu gihugu. Muri iryo tangazo ryatewe ko igikumu n'umushingamateka Simon Bizimungu, umunyamabanga mukuru w'uwo mugambwe ari nawe yarisomye, umugambwe CNL urashikiriza ivyo uvuga ko ari intambamyi zidasanzwe ugira mu bikorwa vyawo mu gihugu. Bimwe mu bibazo abanywanyi bawo bahanganye navyo ku rubuga harimwo ""kwandika ibiranga umunywanyi wese agendeye ingoro y'umugambwe ku rwego rw'igihugu, Bwana Bizimungu akavuga ko ivyo bikorwa n'abajejwe umutekano, kandi ko biteye amakenga. Eka ngo umugambwe ntazi intumbero y'izo ntonde n'iherezo ryayo. CNL ivuga kandi ko abanywanyi bayo ""bahohoterwa, baterwa ubwoba, bafatwa bagapfungwa ata mategeko yubahirijwe, bagasinzikarizwa ubuzima, eka bagakorerwa amarementanya"". Umushingamateka Bizimungu avugako umugamwe CNL ""wama uriko urabuzwa uburenganzira bwo kwugurura ingoro zawo mu ntara zimwe zimwe no mu ma komine"". Hampande y'ivyo vyose, CNL iriyamiriza ingendo yo ""gusibanganya ingoro zawo"", umushingamateka Bizimungu akamenyesha ko iyo ngendo yibonekeje mu ma komine Muhuta mu ntara ya Rumonge, Buganda mu ntara ya Cibitoke, be no muri komine Gashikanwa, ni mu ntara ya Ngozi. Kuri ivyo, iryo tangazo ryongera ko riti: ""Uko gusibanganya ingoro z'umugambwe vyarenze urugero aho haturiwe hongera harasamburwa ingoro y'umugambwe ku rwego rw'intara ya Bujumbura iri i Nyabiraba mw'ijoro ryo ku wa 15 rishira 16 ruheshi 2019 buca yugururwa"". Ivyo biri uko mu gihe Uburundi bwitegurira amatora ategekanijwe mu mwaka uza wa 2020, amatora azotangura ku wa 20 z'ukwezi kwa gatanu nk'uko vyaraye bishikirijwe n'umukuru w'umurwi ujejwe gutuganya amatora muri ico gihugu. Aha, umugambwe CNL ukabona ko ivyo vyose uriko urakorerwa bifise intumbero yo ""kugabanya canke kwugara urubuga rwa politike bifise intumbero yo gutoteza abatavuga rumwe na reta muri rusangi, cane cane CNL"". Uwo mugambwe urongowe na Agathon Rwasa, icegera ca mbere c'umukuru w'Inama Nshingamateka, usaba reta y'Uburundi kurekura abanywanyi bawo uvuga ko bafashwe bagapfungwa  ""bazira ivyiyumviro vyabo vya politike"". Abajijwe n'abamenyeshamakuru igitigiri c'abapfunzwe gushika ubu mu kiganiro yagiranye nabo kuri uyu wa gatanu ku ngoro yawo i Bujumbura, umushingamateka Bizumungu avuga ko abanywanyi b'uwo mugambwe barenga 60 ari bo bapfungiwe mu busho butandukanye mu gihugu. Bwana Bizimungu yagiriza bamwe mu batware ko bahungabanya ibikorwa vy'imigambwe yemewe n'amategeko kubera ukudatahura ibwirizwa ryerekeye imyiyerekano iba ku mugaragaro, agasaba reta ko yorikwiragiza hose. Abarongoye umugambwe CNL basaba reta ko yohagarika ico bise ""ihohoterwa rikorwa na bamwe mu bagize ama komite y'umutekano ahurikiyemwo bose"". Umugambwe CNL kandi usaba amakungu n'akarere gukurikiranira hafi uko ibintu vyifashe mu Burundi muri bino bihe. Leta y'Uburundi ntaco irashikiriza kuri ivyo bivugwa n'umugambwe CNL uherutse kwemererwa mu kwezi kwa kabiri uno mwaka, ukaba uboneka ko uri mu migambwe ifise igihagararo kini mu gihugu."	https://www.bbc.com/gahuza/amakuru-48810203
sports	Ayavugwa mu mupira w'amaguru: Kane, Areola, Smith Rowe, Zouma, Coutinho, Damsgaard, Umtiti	Manchester United iri imbere ya Chelsea n'umukeba wayo Manchester City mu rugamba rwo kurondera umusatirizi w'umwongereza Harry Kane w'imyaka 27, ariko Tottenham isaba imiriyoni 139 z'amadorari y'abanyamerika hamwe n'abakinyi babiri bakina mu murwi A wa Man U. (Football Insider) Manchester City yavuganye n'umusatirizi w'umufaransa Antoine Griezmann w'imyaka 30 akina muri Barcelona kugira ngo irabe ko yomugura. (Footmercato - in French) West Ham iri mu biganiro na  Paris St-Germain kugira ngo irabe ko yoronka umunyegori w'umufaransa Alphonse Areola w'imyaka 28 yari amaze umwaka wose akina muri Fulham iyo yari yaratijijwe. (Mail) Tottenham yahambije Arsenal, PSG na Atletico Madrid mu rugamba rwo kurondera umukinyi wo hagati wa  Lyon umufaransa Houssem Aouar w'imyaka 23. (Le10 Sport, via Metro) Arsenal  yongereje amafaranga kugira ngo irabe ko yoronka umukinyi w'inyuma wa Brighton umwongereza Ben White w'imyaka 23, aho yemeye ko ishobora gutanga imiriyoni 66.7 z'amadorari y'abanyamerika hamwe n'uturusho dushobora kwiyongerako duharurwa mu mamiriyoni umunani z'amadorari y'abanyamerika. (Star) Umukinyi wo hagati wa Arsenal Emile Smith Rowe w'imyaka 20 amaze kutangirwa amafaranga incuro zibiri na Aston Villa ariko bikanka, ariteguye gutera igikumu ku yandi masezerano y'imyaka itanu n'abarashi (Gunners). (Birmingham Mail) Napoli na Roma iripfuza kugura umukinyi w'inyuma wa Chelsea, umutariyano Emerson Palmieri w'imyaka 26, ariko iyo mirwi ikaba idashaka kurekura imiriyoni 20 z'ama euro zisabwa kuri uyu mukinyi afise amasezerano azorangira mu kwa gatandatu 2022.  (Calciomercato, via Football Italia) Umukinyi w'inyuma w'umufaransa Kurt Zouma w'imyaka 26  yiteze kuva muri  Chelsea muri rino ci, mu gihe  Everton, Tottenham na Roma ya Jose Mourinho yose imwipfuza, akaba aherutse kwanka kuja gukinira Wolves.(Telefoot on Twitter)ya Newcastle United, Tottenham, Wolves na Southampton iriko iregeranya amafaranga mu rugamba rwo kurondera umusatirizi wa Schalke umunyamerika Matthew Hoppe w'imyaka 20. (90min) Sampdoria yiyemeje kugumya umusatirizi wayo, umunya Danemark  Mikkel Damsgaard w'imyaka 21 n'imiburiburi mu kiringo w'uwundi mwaka, mu gihe Liverpool na Tottenham, co kimwe na Juventus hamwe na Barcelona iri mu mirwi itari mike imwipfuza.  (Gazzetta dello Sport - in Italian) Umukuru w'igisata kijejwe umupira w'amaguru ca Tottenham Fabio Paratici abona ko kimwe mu bikorwa nyamukuru ari uko agiriranira ayandi masezerano y'igihe kirekire n'umusatirizi Son Heung-min w'imyaka 29 akomoka muri Korea y'Epfo.  (90min) Manchester United ivugwa ko ifise umunoho mwinshi cane wo kugura umukinyi w'inyuma wa Barcelona, umufaransa Samuel Umtiti w'imyaka 27 mu gihe na Arsenal nyo nyene imwipfuza. (El Gol - in Spanish) Everton iri hafi kuronka umukinyi w'inyuma Ryan Bertrand ata mafaranga itanze, inyuma y'aho uyu mukinyi w'imyaka 31 yankiye kubandanya akinira Southampton. (Fabrizio Romano, via Leicester Mercury) Barcelona na Tottenham zahambiije Manchester United mu rugamba rwo kurondera umukinyi w'inyuma wa Juventus umunya Argentina Cristian Romero w'imyaka 23 asanzwe akina muri Atalanta iyo yatijijwe. Ariko Atalanta nayo ifise uburenganzira bwo gushobora kumugura. (Calciomercato - in Italian) Tottenham na Manchester United iriko irakurikiranira hagufi umukinyi w'inyuma wa Lyon umunya Danemark Joachim Andersen w'imyaka 25, yari amaze umwaka akina muri Fulham iyo yari yaratijijwe.  (Footmercato - in French) Uwahoze ari umusatirizi wa  Manchester City, West Ham hamwe na Manchester United umunya Argentina Carlos Tevez w'imyaka 37, avuga ko ashaka kurangiriza umwuga wiwe w'umupira w'amaguru muri Reta Zunze Ubumwe za Amerika kandi akavuga ko amaze kuronka imirwi itatu imwipfuza, ni inyuma y'aho aviriye mu murwi  Boca Juniors wo mu gihugu ciwe mu kw'indwi.  (ESPN Deportes - in Spanish) Umukinyi w'inyuma wa Liverpool  Ben Davies w'imyaka 25 ntashaka kuva muri uyu murwi n'aho aronderwa n'imirwi Celtic na Bournemouth. (Mail) Uwahoze akina ku ruhande mu murwi nserukiragihugu w'Ubufaransa, Franck Ribery w'imyaka 38,avuga ko bibabaje kubona Fiorentina itashatse kumwongera ayandi masezerano ngo abandanye ayikinira inyuma y'aho ayo yari afitaniye nawe arangiriye mu mpera z'ukwa gatandatu akavuga ko yipfuza kugumua muri uwu murwi w'ihiganwa ry'Ubutariyano, Serie A.  (Toscana TV, via Football Italia)	https://www.bbc.com/gahuza/imikino-57787597
sports	Qatar 2022: Umubabaro muri Maroc kubera indege zasivye kujana abafana	"Abafana amajana n'amajana bo muri Maroc  bababajwe cane n'uko indege zari kubajana kurorera  demi-finale  y'igikombe c'isi muri Qatar zankiwe ku munota wa nyuma kuri uyu wa gatatu. Kompanyi y'indege y'igihugu - Royal Air Maroc - yari yategekanije kwongerako izindi ngendo indwi imbere y'urwo rukino. Yari yafashe iyo ngingo inyuma y'aho urwego rw'umupira w'amaguru muri ico gihugu rwemereye guha abafana itike za gusa 13.000 zo kuja kuraba urwo rukino ruhuza Maroc n'Ubufaransa. Ariko ku wa gatatu, yamenyesheje ko abategetsi ba Qatar banse ko izo ngendo zikorwa. Mw'itangazo yarungikiye itororokanirizo ry'amakuru Reuters, iyo kompanyi yavuze iti : ""Royal Air Maroc  iri n'umubabaro wo kumenyesha abakiriya  ifutwa ry'ingendo zayo zikorwa na Qatar Airways"". Ntibiramenyekana icatumye abategetsi ba Qatar banka izo ngendo, kandi ibiro bijejwe amakuru muri reta ntibirishura ubusabe bwa BBC bwo kugira ico bivuze. Mu butunwa bwo ku mbuga hwaniro, iyo kompanyi yari yavuze ko izokwiyambaza izindi ngendo 30  'ku kirangaminsi kidasanzwe"" zo gufasha abafana gushika muri Qatar. Ariko ibigo vy'ingendo bikorana n'iyo kompanyi mu nyuma vyamenyesheje ko hazoba ingendo indwi gusa. Guhagarika izo ngendo  vyavunye umutima abafarana bari bamaze kugura ama tike bakanafatisha ivyumba vy'amahoteri. Kompanyi yasavye imbabazi yongera yemera gusubiza amafaranga abari barishe ama tike. Hagati aho abanya-Maroc baba hanze bagumye bashika muri Qatar bashwangamuwe no kuba urwego rw'umupira w'amaguru rwemeye ama tike ya gusa yo kwinjira kuraba urwo rukino. Hagereranywa ko abanya-Maroc bashika 5.000.000  (miriyoni 5) baba mu oahanga, benshi muri abi bakaba baba mu Bufaransa. Ariko benshi mu bashitse mu bibanza vy'abafana kuri stade ya Al Janoub - benshi bitwikiriye amabendera y'igihugu  ca Maroc n'inkofero kugira bikingire izuba n'ubushuhe - barakajwe n'uko ama tike bari bemerewe atabonetse. Umwe mu bafana, Zineb Nfati, yabwiye BBC ko yavuye i Paris aje kuraaba urwo rukino, ariko ko atashoboye kuronka itike. Ati: ""Uru ni urukino rw'ikimenyetso gikomeye -n'Ubufaransa bukina na Maroc, nanje ndi  inusu y'umufaransa nkaba inusu y'umunya-Maroc. ""Ikibi n'uko ata makuru yo kwizera ahari. Naje ndi kumwe na muszanje none sinzi ico ndi bukore...ndavunitse umutima."" Ni ubwa mbere igihugu co muru Afrika gishitse kuri urwo rugero, n'ubwo abakurikirana ivy'umupira w'amaguru baha amahirwe menshi Ubufaransa mu kuzokina urukino rwa nyuma na Argentine. Ariko umumenyereza wa Maroc  Walid Regragui - yakuriye i Paris - avuga ko abakinyi biwe biyumva, kandi badakeneye ""kurindira iyindi myaka 40 kugira umugwi wo muri Afrika"" usanyangane  mu makungu."	https://www.bbc.com/gahuza/articles/cq57xljwe2no
religion	Abavugabutumwa bo muri Africa bariko basabira Trump ngo atsinde amatora	"N'aho asanzwe afise imvugo y'agasuzuguro kuri Afrika, Perezida Donald Trump wa Leta Zunze Ubumwe za Amerika arakunzwe cane na bamwe mu bihaye Imana bo kuri uyu mugabane. Mu nyigisho ziwe yatanze mu kwa gatandatu, Pasitori wo muri Nijeriya, Chris Oyakhilome, umuvugabutumwa azwi cane ku mboneshakure, yagize ati: ""Mumusengere [Trump] kuko iyo Imana ishize imbere umwe mu bana biwe, shetani rimwe na rimwe ikora ibishoboka vyose kugira ngo imusambure"". Agabisha kandi ko abanegura uyu mukuru w'igihugu akomoka mu mugambwe w'aba Repubulika ariko arondera kwitoreza ikiringo kigira kabiri mu kwa cumi na rimwe banka urunuka abamushigikiye. Uyu mupasitori akunzwe cane kw'isi yose, harimwo na Amerika avuga ati: ""Bafitiye ishavu ryinshi Trump kubera arwanira abakristu/abakristo, ico mukimenye. Rero abankwa ni mwebwe abakristu"". Ikigo Pew Research gikora ubushakashatsi ku mibereho y'abantu kivuga ko mu gihe Perezida Trump azwi ko ari umutegetsi yacanishijemwo isi, mu bihugu nka Nijeriya na Kenya arakundwa cane nk'uko amatohoza y'iki kigo yavyerekanye mu kwa mbere uno mwaka. Kivuga ko amajambo yavuze mu 2018 yo kugereranya ibihugu vya Afrika ""nk'imisarani"" bobo ko ata kibazo ateye. Ibi bihugu vyompi bisanzwe bizwi ko bigendera cane ku madini. Mu bumanuko bwa Nijeriya, igihugu ca Afrika gifise abantu benshi, harangwamwo amashengero menshi, mu gihe muri Kenya naho abanyapolitike bakoresha cane amashengero mu gutanga ubutumwa ku banywanyi babo, ari naco gituma amadini afise ikibanza kinini muri ibi bihugu. Amashengero menshi ya kikristu muri Afrika, asanzwe arwanya cane ivyo gukorora inda, abubakana bahuje ibitsina, bakongera bagashigikira Israyeli, ntibigeze biyumvamwo uwasubiriwe na Trump, umu Democrate Barack Obama, n'aho afise amamuko muri Kenya. Richard Chogo, Pasitori mu rusengero rwa Deliverance ku mugwa mukuru wa Kenya, Nairobi, yabwiye BBC ati: ""Ubutegetsi bwa Obama bwarahimirije umugambi w'ukwigenga (liberalisme) hano muri Afrika, kandi uwu mugambi wateje impungenge mu bategetsi bamwe bamwe b'amadini. Rero kabaye agahengwe ku butegetsi bwa Trump yahisemwo gusubiza ibirenge inyuma"". Arashimagiza ubutegetsi bwa Trump kubona bwarashoboye guhagarika imfashanyo zahabwa amashirahamwe nka Marie Stopes, yafasha mu buryo bwo kugabanya imvyaro n'ugukoroza inda mu bihugu bitari bike vya Afrika. Iri shirahamwe ryaraneguye iyi ngingo ya Amerika yo guhagarika izi mfashanyo, rivuga ko rishira ""ubuzima bw'abakenyezi mu kaga"". Impari ku bijanye no gukoroza inda zimaze imyaka n'imiburiburi irenga 40. Kuva ico gihe, abavugabutumwa b'abazungu bagize uruhara rukomeye mu matora ku ruhande rw'aba Repubulika kandi ivyiyumviro vyabo vyarakwiye kw'isi yose, cane cane muri Afrika. Ibi bimeze uku mu gihe Abaporotesanti b'abirabure benshi muri Amerika bashigikiye umugambwe uharanira Demokarasi kandi bakanegura ubutegetsi bwa Trump, nk'uko icegeranyo gishasha ca  Pew Research kivyerekana. Emeka Ezeji, umupasitori mukuru mw'ishengero rya Anglicani mu ntara ya Enugu iri mu bumanuko bushira ubuseruko bwa Nijeriya, avuga ko ivyiyumviro vyiwe vya politike bishingiye ""ku vyanditswe"" gusa. Avuga ati: ""Abakristu ba Afrika bazi ko umukuru w'igihugu w'umu Repubulika ari we mwiza kuri Amerika no kw'isi"". Abandanya asengera Perezida Trump ko yotsinda umukeba wiwe wo mu mugambwe w'abaharanira Demokarasi Joe Biden mu matora ategekanijwe mu kwa cumi na rimwe, kandi ko yari yafashe umwanya iminsi yose wo gusengera uyu mukuru w'igihugu ngo akire igihe aheruka mu bitaro  kubera coronavirus. Nk'uko bimeze kuri Pasitori Chogo, na we nyene abona ko ""intege nke"" za Trump zidategerezwa kurengera ""inyungu rusangi"". Nk'akarorero, ariyamiriza rya sekeza rya Black Lives Matter (Ubuzima bw'abirabure ni kirumara), isekeza Trump afata ko ari ""ikimenyetso c'urwanko"", akavuga ko ""ryanyazwe intumbero yaryo"". Yibaza ibibazo vyinshi aho avuga ati: ""Abandi bantu atari abazungu nta vanguraruhu bakorerwa? Ubuzima bw'umwirabure abayabaye ubu bwoba ari bwiza ugereranije n'imyaka indwi iheze? Canke umwirabure abayabaye ubu yoba ageramiwe ubu kuri Trump gusumba kuri Obama?"" Bwana Trump arirata ko ari we mu perezida wa Amerika amaze gukorera ivyiza vyinshi Abanyamerika bakomoka muri Afrika gusumba abandi baperezida bose  mu mateka ya  Amerika, kenshi agafatira ku rugero ruto rw'ubushomeri mu myaka itatu ya mbere y'ubutegetsi bwiwe, ico Bwana Ezeji akenguruka cane. Ubunyamabanga bujejwe akazi buvuga ko igitigiri c'abashomeri b'abirabure mu kw'icenda ari co gitigiri gito cane cabayeho kuva butanguye kwegeranya ibiharuro nk'ibi mu myaka ya 1970, n'aho ibi vyahindutse kubera coronavirus. Ariko Pasitori Ezeji  avuga ko Bwana Trump agifise igikorwa kinini ategerezwa gukora ku neza ya bose, aha akaba afatira ku mwami Cyrus (Kuro) w'umu perse avugwa muri Biblia ko yari yatoranijwe n'Imana kugira ngo yigarurire Babiloni, maze abanya Isirayeli bari bahunze  banona gusubira i Yerusalemu. Avuga ati: ""Trump niwe we Kuro wa kino gihe"". Bwana Emeka  avuga ati: ""Imana irabivuze....ni umusuku wanje azorangura ishaka ryanje"". Pasitori Juliet Eyimofe Binite ari mu gisagara ca Lagos muri Nijeriya aremeranya nawe. Yabwiye BBC ati: ""Yatowe n'Imana"". Buri ku ndwi, uyu mupasitori w'umugore yama asengera  Trump ngo atsinde amatora ku ncuro ya kabiri. Avuga ko Imana yamuhaye ubutumwa imbere y'amatora ya 2016 ko hari umuntu atunze cane yinjiye muri politike kandi ko ashigikiye ubwigenge bw'amadini, abakristu babona ko bubangamiwe. Avuga ati: ""Yambwiye ko yariko irarondera umukozi, umuntu w'intungane kubera hari ibikorwa bimwe bimwe abantu beza badashobora gukora"". ""Dukeneye umuntu ashobora kurwanira agateka k'abemera"". Avuga kandi ko Trump ataronka amashimwe akwiriye kuri politike yiwe mpuzamakungu, nk'akarorero amasezerano y'amahoro hagati ya Isirayeli na Emira Zunze Ubumwe z'Abararu (Emirats Arabes Unis). Pasitori Chogo na we nyene niko abibona: ""N'aho woba uri Saddam Hussein cane Muammar Gaddafi, ntihabuze nk'ikintu kimwe canke bibiri vyiza wakoreye abanyagihugu bawe"". Avuga ko Trump ashigikiwe ku mugabane wa Afrika kubera ukuntu atarya umunwa, aho avuga ko abategetsi ba Afrika bakeneye kubwirwa mu majambo yeruye kugira ngo bashobore gutunganya ibihugu vyabo. Mu butumwa butandukanye yanditse ku rubuga rwa Twitter, Bwana Trump aherutse kwibutsa abakristu bamushigikiye ko ubwisanzure mu vyo gusenga hamwe n'urugamba rwo kurwanya umugenzo wo gukoroza inda bishobora gukwama mu gihe atotsinda amatora yo mu kwa cumi na rimwe. Ariko Pasitori Ezeji afata ibintu yishimikije ubuhanuzi bwa Bibiliya buvuga ibihe vya nyuma. Ati: ""Ko azotsinda canke atazotsinda, ico si ikibazo ca Trump, ahubwo ni ikibazo c'ivyo Imana ivuga"". ""Trump ni nka ca giti co muri Biblia abihweza ibirere bafatirako mu kwihweza ibimenyetso vy'ibihe...aramutse atsinze, tuzoba tugifise igihe co kubaho, nayo akaramuka atsinzwe nta gihe tuzoba tugisigaje""."	https://www.bbc.com/gahuza/amakuru-54538870
politics	Russia nayo yirukanye abakora mu buserukizi bwa US mu kuyisubiriza mu ndumane	"Uburusiya bwirukanye abakora mu buserukizi bwa Reta Zunze Ubumwe za Amerika 10, abategetsi bakuru umunani ba Amerika nabo bashirwa ku rutonde rw'abatemerewe kwinjira muri ico gihugu, ingingo yafashwe mu kwihora Amerika ku bihano yabufatiye ku wa kane. Muri abo bantu batemerewe kwinjira mu Burusiya harimwo umukuru w'igisata kijejwe igendereza FBI hamwe n'umushikirizamanza mukuru wa Amerika. Ibiro vy'umukuru w'igihugu vya Amerika, Maison Blanche/White House bivuga ko Amerika yafatiye ibi bihano Uburusiya kubera igitero co ku nyabwonko za ""Solarwinds"" mu mwaka uheze, itoteteza buriko bukorera Ukraine hamwe rero no kwivanga mu matora ya 2020. Ibi bihano bije mu gihe hari icuka kibi hagati ya Washington na Moscou. Uburusiya buherutse kwegereza abasirikare ibihumbi n'ibihumbi hafi ya Ukraine, mu gihe Amerika nayo iriko yegereza ibikoresho vy'intambara ku kiyaga cirabura (Mer Noire/Black Sea), ivyatumye umushikiranganji ajejwe imigenderanire w'Uburusiya agabisha Amerika. Mu kwezi guheze, Amerika yaragirije abategetsi indwi b'Uburusiya hamwe n'ibisata birenga cumi vya reta ko bifise uruhara mu guha isumu wa munyaporitike atavuga rumwe n'ubutegetsi bwa Vladimir Putin, Alexei Navalny. Uburusiya buvuga ko ata ruhara bubifisemwo. Hagati aho, Perezida Joe Biden wa Amerika aherutse gusaba mugenziwe w'Uburusiya Vladimir Putin ko bobonana - iciyumviro Moscou yakiriye neza ubu ikaba iriko iracihweza. Moscou yategetse abakora mu buserukizi bwa Amerika cumi kuva mu gihugu. Yabujije kandi abategetsi umunani kwinjira mu gihugu. Muri aba harimwo: Abakora mu buserukizi bwa Pologne batanu nabo nyene bategetswe gutekera imizigo yabo bakagenda, inyuma y'aho ico gihugu naco cirukaniye abategetsi batanu b'Uburusiya. Hampande yo kwirukana cumi bakora mu buserukizi bw'Uburusiya, Amerika kandi iragiriza abategetsi hamwe n'inzego zegamiye reta 32 zagirizwa kugerageza kwivanga mu matora ya Amerika mu 2020 ""no gukwiragiza amakuru atari yo"". Ibigo vya Amerika bijejwe ubutunzi navyo nyene vyabujijwe gusubira kugiriranira imigenderanire y'ubucuruzi n'ibigo bikoresha amafaranga y'ama 'roubles' (akoreshwa mu Burusiya) kuva mu kwa gatandatu."	https://www.bbc.com/gahuza/amakuru-56783233
religion	Nigeria: Uyu muvugabutumwa arindiriye kwumva ijwi ry’Imana kugira yugurure urusengero	"Umuvugabutumwa azwi cane muri Nijeriya, Temitope Balogun Joshua, azwi cane mu mpfunyapfunyo nka TB Joshua, avuga ko akirindiriye ""ijwi ry'Imana"" imbere y'uko yugurura urusengero rwiwe mu gisagara ca Lagos. Abategetsi ba Lagos bamenyesha ko amasengero ashobora gusubira kwugurura ku wa Mungu, akakira igice c'abo yahora yakira, inyuma y'amezi atari make yari amaze yugawe mu ntumbero yo guhagarika ikwirakwira rya coronavirus. Mw'ireresi yashize ku rubuga rwa Twitter,  TB Joshua avuga ko ""inyuma y'aho abategetsi baduhereye uruhusha, uru turindiriye ico Imama itubwira"". Yongeyeko ati: ""Ndabasavye mwizere ko nitwamara kwumva ijwi ry'Imana, tuzobamenyesha igihe ibikorwa vy'urusengero bizotangurira icese"". Uyu muvugabutumwa yigize umuhanuzi yateje impari mu gihugu mu ntango z'uyu mwaka igihe atangaza ko coronavirus yategerezwa kuba yazimanganye imbere y'igenekerezo rya 27/03/2020, hasigaye iminsi itari mike ngo ubutegetsi butangaze ingingo zo guhagarika ibikorwa mu bisagara vya Lagos, Ogun n'umugwa mukuru Abuja. Ico gihe yatangarije ishengero ryiwe ati: ""Imbere y'uko uku kwezi guhera, twemera canke tutemera, ata kuraba imiti izoba yahinguwe ngo bariko baravura, iyo ndwara izoba yazimanganye uko yaje"". Igihe iryo genekerezo rya 27 rirenganiye, uyo muvugabutumwa yarazomerewe yagirizwa ""ubuhanuzi bwiwe bw'ikinyoma"". Hagati aho, yarisiguye - kandi mbere abanywanyi biwe bamukomera amashi - mu kuvuga ati: ""Ico nashaka kuvuga kwari uko uwo mugera uzozimangana harya watanguriye, kandi i Wuhan (mu Bushinwa) umugera warahagaritswe"". Ivyatangajwe n'uyo muvugabutumwa TB Joshua ntawe vyatangaje kuko niko abapasitori batari bake muri ico gihugu bameze. Hari bamwe bibaza ko uyo muvugabutumwa ashobora kuba yaramaze kwumva ijwi ry'Imana rimubwira nimba ashobora kwugururua urusengero kuri uyu wa Mungu, ariko abandi nabo bariyorohereza ko ivyo ata vyabaye."	https://www.bbc.com/gahuza/amakuru-53679574
business	Kenya igiye kuronka miriyoni zafatiwe muri Jersey zifashe kugwanya Covid	"Miriyoni z'ama dorari z'amafaranga y'igihugu bivugwa ko zibwe n'abanya-Kenya babiri ba mbere batunze cane zigiye kugarukanwa mu gihugu zigurwemwo ibikoresho  vyo kurokora ubuzima mu kugwanya  indwara ya Covid-19 hisunzwe  amasezerano y'imbonekarimwe yashitsweko i Londres. Ayo mazezerano na Jersey, izinga ryigenga mu ntwaro mu  kiyaga ca Manche (Ensglish Channel) yakiriwe nk'""intsinzi ku banya-Kenya"" n'uwuhagarariye ico gihugu mu Bwongereza, Manoah Esipisu. Urufatangane rwahavuye ruvamwo  ayo masezerano rwatanguriye ku rubanza rwo kwahukana. Mu 2006, Samuel Gichuru, umuntuzi afise kompanyi y'umuyagankuba muri Kenya,  n'umugore wiwe Salome Njeri barahukanye. Hageze kugabura ivyo batunze, Madame Njeri yabonye ko ataronse ibikwiye. Yaciye avuga ko bimwe  mu vyo umugabo wiwe atunze vyanyegejwe hanyuma, sentare, ica ikora urutonde rw'ama konte yose umugore yavuze ko ari  aya Gichuru muri Jersey, izinga risanzwe rizwi gushingwamwo amakompanyi ba nyeneyo batamenyekana kandi rigatangisha amakori ari hasi cane. Ivyo vyatumye haba amatohoza yamaze imyaka icenda akorwa n'abategetsi ba Jersey. Muri ayo matohoza, mu 2011, bagirije Gichuru n'uwahoze ari umushikiranganji ajejwe ikigega ca reta kujana muri kompanyi yari yanditswe muri Jersey amafaranga ya ""commissions"" bahabwa n'amakompanyi mpuzamakungu. Abategetsi ba Jersey baciye basohora imitahe yo gufatisha abo bagabo bompi,  kuva ico gihe bakaba bakirinridiye ko barungikwa bava aho bari muri Kenya. Ivyaha vy'ubutunzi bagirijwe vyarimwo amasezerano na kompamyi yo muri Finlande yo kwubaka uruganda rw'umuyagankuba hafi ya Mombasa, igisagara kiza ubwa kabiri mu bunini muri Kenya, aho ngo bahawe miriyoni na miriyoni z'amafaranga y'abongereza ya 'commissions'  bayahawe n'amashirahawe yo kwubakisha yo mu Bwongereza, Norvege, Ubudagi na kompanyi y'igihangange mu gutumatumanako yo muri Amerika. N'ubwo BBC yagerageje kenshi kubarondera, abo bagabo bompi n'abashingwamanza babo ntibashimye kugira ico bavuze kuri ivyo bagirizwa. Ariko iyo kompamnyi yanditswe muri Jersey Windward Trading Limited yahavuye yemera ivyaha bine vyo kugira amafaranga y'inkomoko mbi muri sentare yo muri Jersey. Sentare yaciye ishinga ingingo, ko iyo kompanyi, nyeneyo asanzwe ari Gichuru, itegerezwa kwakwa amafaranga arenga miriyoni 4,9 z'ama dorari mu vyo itunze kubera  amafaranga y'inkomoko mbi. Menshi muri ayo mafaranga niyo bivugwa ko yavuye mu biturire muri Kenya hagati ya 1999 na 2002 ubu ariyo agiye kugarukanwa mu gihugu. Ivyo vyashobotse kubera amasezerano yo mu 2018  yashizweko umukono na ministre wa mbere w'Ubwongereza w'ico gihe Theresa May, umukuru wa Kenya Uhuru Kenyatta hamwe na reta za Jersey n'Ubuswise.  Ayo masezerano yavuga ko amatungo yibwe ashobora gusubizwa muri Kenya ariko agakoreshwa  gusa ku bijanye n'imigambi y'iterambere. Ayo masezerano azwi nka Return of Assets from Corruption and Crime to Kenya (Fracck) aha abategetsi ba Jersey uburenganizra bwo kurekura amafaranga bazi ko yibwe hanyuma akarungikwa imbere y'uko abagirizwa kwiba bashikanwa imbere ya sentare. Ikoreshwa neza ry'ayo mafaranga kizoba ari igikorwa ca Crown Agents, ishirahamwe mpuzamakungu ridaharanira inyungu ryitaho iterambere. Umukuru waryo Fergus Drake, yabwiye BBC  ko avugana n'abategetsi bajejwe amagara y'abantu muri Kenya kugira bavugane ibikenewe mu kurwanya Covid -19. Drake yiteze gushikiriza ibikoresho vya nkenerwa cane ku bitaro birenga 10 mu mezi ari imbere. Yavuze ko gupima neza bizofasha abanya-Kenya kurwanya ico kiza neza no kumenya ibice bikeneye incanco kurusha ibindi. Gushika ubu  muri Kenya abantu bamaze kuronka incanco ntibarenga 20% mu gihugu cose. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Drake yavuze ko ayo mafaranga agiye gusohora -miriyoni 3.5 z'ama dorari - atazokora ''ibintu vyinshi cane'' mu gikorwa c'igihugu co kurwanya Covid-19 , ariko yibaza ko bene iyo mfashanyo igenewe ahantu runaka izogira ingaruka zishika kure mu kurwanya uwo mugera. Abaharanira uburenganzira bavuga ko akarorero ka Fracck ari inzira nshasha yo kwerekana ko amafaranga abantu baba baronse mu buryo butari bwiza ashobora gusubizwa. Ubwongereza busanzwe bwaremeje kandi ayandi masezerano -amasezerano ya ONU yo kurwanya ibiturire -gutyo bukaba butegerezwa gusubiza amafaranga yaciye mu vyaha aho ibikenewe biba vyakwiye kugira asubizwe. Ariko ku bwa Steve Goodrich, umukuru w'ubushakashatsi n'amatohoza muri Transparency International (TI) UK, amafaranga asubijwe ava mu Bwongereza akenshi ntaja mu bikorwa vy'iterambere ata handi aciye. Atanga akarorero k'amafaranga yigeze gusubizwa yari ayo inkomoko mbi y'uwahoze ari umukuru w'intara ya Delta muri Nigeria  James Ibori mu 2012 agahabwa reta ya Nigeria. Afise amakenga ko amafaranga asubijwe ashobora guherera mu biturire. Goodrich  avuga ko ivyo vya Jersey ari intambwe mu nzira nziza. Ariko yongerako ko kugirango hajeko ""igitururuza cizewe"" ku bantu bibaza kuja kunyegeza amafaranga bivye mu Bwongereza, reta ""vy'ukuri ikeneye gukaza umukono wayo"" ku gusubira ku matungo (aba yibwe). Nk'akarorero, avuga ko Ubwongereza bukwiye gutangura gusuzuma ivyo yibaza ko ari ""ibibanza/amazu biciye amafaranga arenga miliyaridi 5 z'ama pound (£ canke pound:amafaranga y'abongereza)  vyaguzwe mu Bwongereza n'amafaranga yo kwinuba. Aha rero hari n'ukuraba neza ikibazo c'ibiturire muri Kenya. Kenya kiza ubugira 128 ku rutonde rwa Transparency International rw'igipimo c'ibiturire kw'isi, abategetsi n'abagwizatunga bakaba  bavugwa cane mu biturire. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Uwuhagarariye Kenya mu Bwongereza, Esipisu, yigeze kuba umuvugizi w'umukuru w'igihugu, yabwiye BBC ko amasezerano ya Fracck ari ""intererano ikomeye cane"" ku mugambi w'umukuru w'igihugu kuko atanga ubutumwa ko ""abantu bivye amafaranga "" batazotekanirwa ngo n'uko gusa banyegeje amafaranga yabo mu mahanga"". Yongerako ati ""ayo ni amafaranga yibwe abanya-Kenya, yasahuwe abanya-Kenya, kubera ayo masezerano ayo mafaranga agiye kugaruka gufasha abanya-Kenya ari nabo ubwa mbere na mbere yari asanzwe agenewe. Rero iyo ni intsinzi ku banya-Kenya"". Ubu amafaranga ari mu nzira ava muri Jersey aja muri Kenya, ubu abantu bazoca bahindukirira kuraba ko abo bagabo bagirizwa barungikwa muri Jersey. Mu kwezi kwa kabiri,  ibikeneye gukorwa kugira barungikwe vyaratanguye gukorwa muri sentare ya Nairobi City  Magistrates Court, inyuma y'imyaka 10 y'impari zo kumenya urwego rwoja imbere mu kubikora. Ubu igisata c'ubushikirizamanza nico kiriko kirabikora kandi icegera c'umuyobozi waco  Victor Mule yavuze ko intahe yitezwe mu kwezi kwa gatanu. Yavuze ko yizeye ko bitazosubira gufata iyindi myaka 10. Igihe BBC yabarondera, abashingwamanza ba Gichuru bahisemwo kutagira ico bavuze ku biriko birakorwa. Umukenguzamateka Ian Gorst, umushikiranganji wa Jersey ajejwe imigenderanire,  aremera ko ubwa mbere hoho hari ibitagenze neza  kugira ayo mafaranga bivugwa ko yibwe abe yarashitse muri iryo zinga. Agabisha abandi bashobora gukora gutyo muri kazoza ko amategeko y'iryo zinga ubu yakajijwe cane ariko kandi ko amafaranga yose yashitseyo aciye mu nzira zitari zo azoronderwa iyo ari kandi ko ""tuzoyasubiza ku banyagihugu bo beneyo""."	https://www.bbc.com/gahuza/amakuru-60899240
religion	Tanzania: Perezida Magufuli yirukanye umukozi wa leta yatabuye Ikorowani	"Perezida John  Magufuli wa Tanzania amenyesha ko yirukanye burundu mu kazi umukozi wa leta yatabuye igitabo ceranda c'Ikorowani, maze akwiragiza isanamu ku mbuga hwaniro ariko arayitabura. Yatangaje iyo ngingo uno munsi mu gihe yari mu birori vyo kwugurura ibiro vy'akarere ka Kigamboni mu gisagara ca Dar es Salaam. Ati: ""Nyakwubahwa Jafo, hirya y'ejo niho numva, ko hari umuntu hariya i Kilosa yatabuye igitabo ceranda"". ""Ndagushimiye cane kubona warafashe ingingo yo kuba uramuhagarika, ariko jeho ndamwirukanye burundu. Mwandikire ikete ko yirukanywe burundu"". ""Atsinda urubanza canke atsindwa, uyo ntakiri umukozi wa leta, ntidushobora kubandanya dukorana n'abakozi b'ibijuju nk'abo muri ino leta"". Mu ndwi iheze, umushikiranganji ajejwe ubutegetsi bw'intara n'amakomine, Selemani Jafo, yategetse ko umukozi w'ibiro vy'akarere ka Kilosa mu ntara ya Morogoro, Daniel Elimringi, ahagarikwa, ku caha co gutabura igitabu c'idini rya Isilamu, Ikorowani. Jafo ati: ""Ni ukuri, iki kintu cakozwe n'umukozi nk'uyu nta ciza kizanira igihugu cacu kubera abanyagihugu bacu mu madini yose basanzwe babanye mu mahoro kandi bubahana mu butandukane"". Iyo ngingo ya Jafo yafashwe inyuma y'aho isanamu yerekana uyo mukozi wa leta mu gisata c'ubudandaji mu biro vy'akarere ka Kilosa ariko aratabagura ico gitabo, ikwiragijwe ku mbuga hwaniro zitandukanye. Ikinyamakuru Mtanzania co muri ico gihugu kimenyesha ko uyo mukozi yamaze kurengutswa muri sentare, kandi ko yankiwe kuburana yidegemvya. Ico kinyamakuru gitangaza ko urwo rubanza ruzosubira kwumvirizwa ku wa 20 z'uku kwa kabiri."	https://www.bbc.com/gahuza/amakuru-51464340
business	Tanzania: Perezida Samia Suluhu Hassan ariyama abamunegura ku madeni yo hanze	"Umukuru w'igihugu ca Tanzania Samia Suluhu Hassan ariyamiriza akarwi k'abategetsi bo hejuru b'ico gihugu banegura reta yiwe ku madeni yasavye mu mashirahamwe yo hanze mu ntumbero yo kurangura imigambi y'iterambere. Mw'ijambo yashikirije ari mu biro vy'umukuru w'igihugu rigacishwa ku mboneshakure, Perezida Samia Hassan arasigura akamaro k'amadeni mu kurangura imigambi y'iterambere ya reta. Yariko arakira icegeranyo kivuye mu bushikiranganji butandukanye c'ukungene amafaranga agenewe kurwanya ikiza ca Covid-19 igihugu cahawe n'abatanga imfashanyo y'iterambere ariko arakoreshwa. Perezida Samia avuga ko mu gihe ibindi bihugu bikoresha ayo mafaranga mu kugura ibikoresho vyo kwikingira nk'udupfukantoke n'udupfukamunwa, Tanzania yoyo yakoresheje mu bwitonzi ayo mafaranga mu gukomeza igisata c'amagara y'abantu no mu kwubaka amavuriro mashasha. Aya mafaranga yafashije kandi kwubaka amasomero mashasha y'amashure n'ibigo vy'ukwigiramwo mu turere dutandukanye tw'igihugu. Avuga ko yumva ko yahemukiwe n'abanegura reta yiwe kubona yakiriye aya madeni mvamahanga. Ati: ""Birababaje kubona umuntu wari wizigiye afise amabanga nk'ayo akomeye muri reta agukorera ivyo"". Ashikirije aya majambo inyuma y'umusi umwe umukuru w'inama nshingamateka, Job Ndugai, asavye imbabazi ku mugaragaro ku majambo yari aherutse gushikiriza, yafashwe ko yayabwiye reta ya Samia Hassan ku bijanye n'amadeni yo hanze. Mu gihe yariko ashikiriza iri jambo, Perezida Samia Hassan yavuze ko amwe mu majambo yo kumunegura afitaniye isano n'amatora yo mu 2025, abatari bake bakaba babona ko azorondera kwitoreza ikindi kiringo. Samia Hassan yashitse ku butegetsi mu ntango z'umwaka uheze inyuma y'urupfu rwa Perezida John Pombe Magufuli yari atanguye ikiringo ciwe kigira kabiri kikaba n'ica nyuma gitegekanywa n'ibwirizwashingiro."	https://www.bbc.com/gahuza/amakuru-59877542
entertainment	Zimwe mw'ifoto z'indwi muri Africa: Itariki 14-20 ukwezi kwa gatanu 2021	Urutororokane rwa zimwe mw'ifoto nziza z'indwi zo hirya no hino kuri uwo mugabane: Izi foto zose tuzifitiye uburenganzira bwo kuzikoresha	https://www.bbc.com/gahuza/amakuru-57202835
business	Ku bakunzi b’amavuta y’amamesa, ibikuru vyo kumenya	Ni imfunguro itoroshe kwimbura, ariko kandi ubu ibangamiwe, nk'ibindi bidandazwa vyinshi, kubera intambara za Russia - Ukraine.	https://www.bbc.com/gahuza/61312539
religion	Umupfakazi wa TB Joshua mu rugamba rwo kurongora ishengero yasize muri Nigeria	"Evelyn Joshua yabaye umurongozi w'imwe mu mashengero akomeye y'abarokore muri Afrika, ariko uwo mupfasoni w'imyaka 52 ahanganye n'ikibazo co kubungabunga iragi ry'umugabo wiwe. Urupfu rwa Joshua rwabaye giturumbuka mu kwezi kwa gatandatu afise imyaka 57 rwatumye hatangura intambara yo kumusubirira yamaze amezi n'amezi kugira ironke inyishu. Ariko imiryango y'iryo shengero ryiwe rya Synagogue Church of All Nations (SCOAN), iri mu gisagara kinini cane muri Nigeria, yasubiriye kwugurugwa kugira yakire abayoboke baryo ubwa mbere mu mezi atanu. Yari rurangiranwa kubera imburi ziwe n'inyigisho, vyatumye ahurumbirwa n'ibihumbi n'ibihumbi vy'abayoboke bavuye hirya no hino kw'isi baja Lagos, harimwo n'abanyepolitike bakomeye bo muri Afrika na Amerika y'epfo. Ni gake haba ibiganiro vy'isubirizwa mu mashengero y'abarokore muri Nigeria mbere kenshi uburongozi buca buhabwa umupfakazi w'uwuba yarashinze ishengero. Ariko muri SCOAN, umupfasoni wa Joshua, yari umupasitori yatiwe, ahanganye n'abandi kubera atari mu rwego rukuru rurongoye iryo shengero. Ibi bifatwa n'abo bahanganye ko ari ikimenyetso c'uko umugabo wiwe atigeze amufata nk'uwushobora kumusubirira. Bitandukanye n'abandi bagore b'abapasitori  bo muri Nigeria, ntiyiyerekana cane mu myaka irenga mirongo itatu bari bamaze bubakanye. TB Joshua afatwa n'abayoboke ba SCOAN nk'""intumwa"", yakorana n'umugwi  umwegereye cane yita ""inararibonye"" - umwe muri bo bikaba vyari vyitezwe ko ari we azomusubirira. Ariko inyuma y'urupfu rwiwe, abari begereye umupfasoni wa Joshua barahawe uburenganzira na sentare bwo kumugira umwe mu bagize urwego nshingwantwaro, bica vyorosha kugera ku ntambwe yo gushika kuri ayo mabanga. Iryo shengero ryaciye rimenyesha ko umupfasoni wa Joshua  abaye umurongozi mushasha ""Arongowe n'Imana"", ivyababaje ayandi mashami ari muri iryo shengero ku kungene bitabaye mu muco. Cane cane umugwi uzwi kw'izina rya Global Congress of SCOAN Members (GCSM), vyitwa ko ushigikiwe n'abayoboke bo mu rwego rwo hejuru, warerekanye amakenga kuri iyo ngingo. Ariko nta madidane yabaye ku mukuru yari kurongora amasengesho ubwa mbere ya SCOAN itariki 7 z'ukwezi kwa cumi na rimwe kuva umugabo wiwe apfuye. Bivugwa ko atahemye kugira yerekane ubutegetsi bwiwe muri iryo shengero, mu gukoresha amezi make ya nyuma mu gusukura iryo shengero. Hari ama Video yagiye ahabona y'abayoboke, benshi b'abanyamahanga, bamaze imyaka baba  muri urwo rupangu runini, bariko baravayo bariko barabazomera. Umwe mu bayoboke yakoresheje imvugo ngereranyo ko ""cari icigwa"". Abakuwe muri ico kibanza vyavuzwe ko bari abadashigikiye ubutegetsi bw'umupfasoni wa Joshua. Patrick Iwelunmor, yahoze ajejwe kumenyeshamakuru ku muhisi Joshua, yabwiye BBC ati:""Inyuma y'urupfu rw'intumwa, bamwe mu bamugendanira ntibavugisha Evelyn mu rupfasoni."" Hari n'inkuru kandi yerekeye igiturire, mbere igisata ca Nigeria kijejwe kugwanya igiturire, EFCC, cemereye BBC ko kiriko kiragira amatohoza ku bivuga ko habaye ubusuma muri iryo shengero. Ntibiramenyekana nimba ibi ari vyo biriko biragirwako amatohoza, kuko ikinyamakuru co muri Nigeria The Punch cari canditse ko iki ari co gituma bamwe mu bayoboke b'iryo shingiro boba banyegeye. Ubu ikigiye kugora cane umupfasoni Joshua n'ugukora ku buryo abayoboke ibihumbi n'ibihumbi bakunda umugabo wiwe biyumvamwo ukwemera kwiwe. Baje kubera igihagararo ciwe n'ubwitonzi hakaba ata co biteze ku mutegetsi mushasha. Gbenga Osinaike, arongoye uruganda rw'abamenyeshamakuru mu kinyamakuru Church Times Nigeria, aremeza ko igenwa ryiwe ryaje giturumbuka. Yabwiye BBC ati:""Yahora asengesha rimwe na rimwe arik TB ntiyigeze amuha icizere."" Ariko nk'umuntu atigeze yitabwaho  na benshi, ""harimwo n'umugabo wiwe"", umupfasoni Joshua yarerekanye "" inguvu n'ubushobozi afise mu gutwara iryo shengero."" Yaranse ko ahabwa icubahiro c'umugabo wiwe ca "" uwujejwe gucungera vyose"", avuga ko ari we akibarongoye, ko gusa ""atanguriye urugendo aho data yashikanye inkino"". Kandi TB Joshua aracafise ikibanza gikomeye muri iryo shengero, amafoto yiwe amanitse hose mu nzu, inyigisho ziwe na zo ziguma zica ku mbuga hwaniro ziwe. Bisa kandi n'uko umupfasoni Joshua yasigaranye iragi ry'ingene umugabo wiwe yigisha - aho yaguma acishamwo indirimbo zo guhimbaza Imana - aho n'umudiho usa n'uwo umugabo wiwe aho yariko arahereza inkuka ari wenyene. Ko ari babiri bahuye ubwa mbere mu 1990 aho yamutangaza mu kumubwira ivyerekeye ubuzima bwiwe, yandika n'izina ryiwe ku rupapuro ata jambo na rimwe amubwiye. Bamaranye iminota 45 incuro ya mbere babonana, aho inyuma y'aho yaciye amusaba ko bokwubakana. 'Impano yo kunywanisha' Ni ihasa akaba n'imfura mu muryango w'abana indwi, yakuriye i Okala Okpuno mu ntara ya Delta mu bumanuko bushira ubuseruko bwa Nigeria. N'aho atatanguye ari umupasitori, yaramenyerejwe hanyuma arabuhabwa n'umugabo wiwe. Mu 2009, yavuze ko ari umuntu afise impano zidasanzwe mu kunywanisha - ""imigenderanire y'abavyeyi n'abana, abubakanye n'ibindi bintu nk'ivyo."" Abasitori bakuru muri Nigeria kenshi bavuga ko baronse umuhamagaro uva muri bibiriya - nk'abahanuzi Samuel na Paul - kugira bakorere Imana. Nk'uko bivugwa na Joshua, umuhamagaro wiwe waje igiye yerekwa mu kiringo c'imisi itatu aho yumva ijwi rigira riti:""Ndi Imana yawe. Ndaguhaye ubutumwa bweranda bwo kugenda gukora igikorwa ceranda c'Imana."" Umupfasoni Joshua ntaravuga ko yaronse umuhamagaro nk'uwo, ariko kuri bamwe, kuba bakorana n'umugabo wiwe birakwiye. Iwelunmo agira ati:""TB Joshua yari intumwa kuva avuka, ariko umugore wiwe yamubaye kubera we. Umugabo n'umugore babaye umwe, kubera ubwo bumwe yaciye na we asigwa amavuta."" N'aho bamwe mu bapfakazi b'abakuru b'amashengero muri Nigeria, nka Janet Onaolapo wa Abundant Life Gospel Mission na Margaret Idahosa wa Church of God Mission International , barongoye neza amashengero yabo, s'ibintu bisanzwe. Amashengero y'abapantekoti muri Nigeria yubakiye ku gihagararo c'abayashinze, akaba asambuka bamaze gupfa. Osinaike avuga ko ivyo bishobora gushikira na SCOAN. Avuga ati:""Iyo hageze ku bibazo vy'ishengero, abantu baza kurondera inyishu, kurondera ibitangaro, kuraba uwoba yareretswe ibiberekeye. ""Icuka gitegerezwa kuzosubira hasi."""	https://www.bbc.com/gahuza/amakuru-59374068
entertainment	Umugabo acuraranga urumbete akoresheje amano	Felix Klieser ni umunyamuziki yavutse atagira amaboko. Uwo mudagi w’imyaka 30 akoresha ukuguru kumwe mu kuvuza urumbete. Ubu ari kumwe na korale Bournemouth Symphony, imwe mu zikomeye cane mu Bwongereza. Felix azoguma akorana ibiteramo na bo muri iyi myaka ibiri iri imbere.	https://www.bbc.com/gahuza/59431870
business	Burundi -Kenya: Jules Ndayishimiye yakora ijoro n'umutaga mu kurondera umutahe wiwe	"Umusore Jules Ndayishimiye adandaza amandazi, ibiyoba n'ikawa muri Kenya, umutahe akaba yawukuye mu kazi ko kudandaza ifi ku murango n'ubuzamu mw'ijoro. Yavuye mu Burundi arangije kaminuza mu gisata c'uburunzi. Avuga ko yatahuye kare ko ata kazi reta igifise itanga, afata ingingo hakiri kare kukironderera. Agira ati:""Kuva ndi muri kaminuza, nari namaze gutahura ko akazi ari jewe ntegerezwa kukironderera. ""Narabona abahejeje imbere yanje ko ata kazi baronka."" Jules Ndayishimiye avuga kandi ko kuva aheza amashure yisumbuye yari yaciye atangura kurondera ico akora. Avuga ati:""Nahejeje amashure yisumbuye nca ntangura gukorera abantu. Narabadandariza. ""Mu nyuma naramanutse i Bujumbura nsaba akazi ko gukora ijoro nkaca niga kaminuza ku murango. ""Vyari bigoye, kuko nataha nk'isaha icenda z'ijoro, isaha zibiri nkaba ntonze kw'ishure."" Uwo musore avuga ko yagerageje no kworora inkoko biranga, araonka umutahe wo kudandaza ntivyagenda neza ariko ko atacitse intege. Jules Ndayishimye avuga ko umugenzi wiwe asanzwe aba i Nairobi muri Kenya, ari we yamuriye akara ko ashobora kuronka akazi kotuma aronka umutahe kuko amahera yo muri ico gihugu ari hejuru gusumba amarundi. Avuga ati:""Naraje uwo mugenzi aranyakira. Nca ndonka akazi ko gukora mw'ishirahamwe rihingura amafi. ""Kubera iwacu twakuze batigisha ibintu vy'imyuga, narafasha gusa ababizi bakabikora, ku mugoroba bagaca bampemba. ""Sinaca ntaha, ahubwo naca ntonda ku kandi kazi k'izamu iwacu bita akazi k''ubu city'."" ""Inyuma y'amezi atatu, naciye mfata ingingo yo kwikorera ivyanje ndi kumwe n'uwundi mugenzi wanje. ""Tudandaza ibintu bitandukanye harimwo ikawa, amandazi n'ibiyoba. Kandi bigenda neza turashima."" Jules Ndayishimiye ahanura urundi rwaruka gukura amaboko mu mpuzu bagakora akazi kose kabonetse, kuko kuri we, ngo n'aho wobura, uba warondeye ntuheza ngo witeko umwikomo. Urwaruka rwinshi ruturuka mu Burundi rwaje muri kenya kurondera ubuzi, benshi bakora muvyo kwubaka, abandi mu kudandaza amandazi n'ibiyoba mu mabarabara. Hari n'abakora akazi k'izamu kazwi nk''igi city'. """	https://www.bbc.com/gahuza/amakuru-61222370
health	Umushakashatsi Mireille Kamariza yabwiye BBC ko yamye akunda kubaza ku bumenyi	Umushakashatsi Mireille Kamariza, akorera muri Leta Zunze Ubumwe za Amerika, yabwiye BBC mu kiganiro yuko yamye akunda kubaza ku bijanye n'ubumenyi.	https://www.bbc.com/gahuza/amakuru-58123107
politics	Imishamirano ya Ukraine: US ivuga ko Russia itegerezwa guhitamwo hagati y'ibiganiro canke guhangana	"Icegera c'umunyamabanga wa Reta wa Amerika Wendy Sherman aragabisha Uburusiya ko butegerezwa guhitamwo hagati y'inzira y'ibiganiro canke bugahangana n'Uburengero. Yabivuze inyuma y'ibiganiro hagati ya OTAN/NATO n'Uburusiya, kimwe mu vyaranze ibikorwa vya diplomasi muri ino ndwi mu ntumbero yo kugabanya imishamirano kuri Ukraine. Icegera c'umushikiranganji w'imigenderanire w'Uburusiya Alexander Grushko avuga ko OTAN idashobora kwihitiramwo gusa ibiyorohereza mu vyo Uburusiya busaba. Mu vyo busaba harimwo ko Ukraine itokwigera yinjira muri OTAN. Abasirikare b'Uburusiya bababa 100.000 bavugwa ko biyegeranirije hafi y'urubibe rwa Ukraine, ivyatumye haba ubwoba ko hashobora kuba igitero. Sherman ashimangira ko Reta Zunze Ubumwe za Amerika n'ibindi bihugu vya OTAN bidashobora kwemera ko Ukraine ibuzwa kwinjira muri iri shirahamwe, akerekana ko imiryango y'iri shirahamwe rya gisirikare yugururiwe uw'ari we wese. Intego yo kwinjira muri OTAN iri mw'ibwirizwashingiro rya Ukraine. Ariko avuga ko hakiriho akaryo ko kwumvikana, kandi ko Uburusiya butegerezwa guhitamwo ico bwipfuza ko gikurikira. Ati: ""Uburusiya, cane cane buzotegerezwa guhitamwo nimba koko bushaka umutekano, aha naho bugategerezwa gufata inzira, canke nimba ibi vyose vyari urwitwazo. Kandi bashobora kuba batarabimenya"". Avuga ko Amerika na OTAN bariko bitegurira ico cose coshobora gushika. Uburusiya bwarasohoye urutonde rw'ivyo bwipfuza bifise intumbero yo kubuza OTAN ko ibandanya yiyagurira akarere amaja mu buseruko, hanyuma iri huriro rikagabanya akariro ko gusugereza imbibe z'Uburusiya. OTAN iriyamiriza yivuye inyuma ibisabwa n'Uburusiya ariko ikavuga ko yiteguye kuganira ku bindi bibazo harimwo kugenzura ibirwanisho no kugabanya imyimenyerezo ya gisirikare. OTAN/NATO (Organisation du Traité de l'Atlantique Nord/North Atlantic Treaty Organisation), ni ishirahamwe ryo kwivunira umwansi hamwe rigizwe n'ibihugu 30, rikaba ryashinzwe mu 1949. Avugira Uburusiya inyuma y'ibiganiro vy'ejo ku wa gatatu i Buruseri (Bruxelles/Brussels) mu Bubirigi, Grushko yagabishije ko mu gihe umubano wokwononeraka bishobora kugira ingaruka umuntu atazi ku mutekano wa Bulaya. Iri gabisha risa n'amajambo y'umunyamabanga mukuru wa OTAN Jens Stoltenberg avuga ko ""hashobora kwaduka iyindi ntambara i Bulaya"". Irungikwa ry'ingabo z'Uburusiya hafi y'urubibe buhana na Ukraine ryateje ubwoba ko buriko butegura igitero. Mu 2014, Uburusiya bwarigaruriye akarere ka Crimea kegukira Ukraine, inyuma y'aho abanya Ukraine batembagarije umukuru w'igihugu cabo yari yegamiye ku ruhande rw'Uburusiya. Inyuma y'aho, muri uyo mwaka nyene, inyeshamba zishaka kwiyonkora zishigikiwe n'Uburusiya zarigaruriye uturere tutari duto two mu buseruko bwa Ukraine. Uburusiya bushimangira ko iri rungikwa ry'ingabo ridakwiye gutera ubwoba umuntu n'umwe. Ariko Perezida Vladimir Putin w'Uburusiya avuga ko azofata ""ingingo za gisirikare"" mu gihe Uburengero bwobandanya poritike y'""agasotoro"". Kuri uyu wa kane, hari ibiganiro biza kubera ku cicaro c'ishirahamwe rya Bulaya rijejwe umutekano n'imigenderanire (Organisation for Security and Co-operation in Europe) i Vienne muri Autriche, ubwa mbere muri ino ndwi Ukraine ikaba iza kuronka ikibanza muri iyo nama."	https://www.bbc.com/gahuza/amakuru-59976759
health	Icegeranyo ku rwego rw'isi kivuga yuko amamiriyoni y'abantu bicwa n'ubwandu budakorwako n'imiti	"Mu 2019, abantu barenga umuliyoni n'ibihumbi 200 bahitanywe n'ubwandu buterwa n'udukoko twa bacterie tutagikorwako n'imiti ya antibiotics, nk'uko biri mu cigwa kinini kimaze gukorwa gushika ubu. Abo bantu barenze abahitanwa na malaria canke SIDA ku mwaka. Icegeranyo kivuga yuko ibihugu bikenye ari vyo vyakozweko gusumvya, ngo ariko ikibazo c'udukoko turinda imiti gihanze amagara ya buri wese. Kwongera ubu bwa vuba amafaranga mu guhingura imiti mishasha hamwe no gukoresha iyihasanzweho mu buryo bubereye, nivyo bihanurwa gukorwa kugira twese twikingire. Gukoresha ku buryo bw'umurengera imiti ya antibiotics muri iyi myaka ya vuba mu kuvura ubwandu buto vyatumye iyo miti ata kamaro igira ku bwandu bukomeye. Abantu bariko barahitanwa n'ubwandu busanzwe bwahora buvurwa, bitewe n'uko udukoko tubutera twashitse aho turinda iyo miti. Abajejwe ivy'amagara mu Bwongereza baheruka gugabisha yuko ikibazo c'udukoko turinda imiti (antimicrobial resistance [AMR]) ari ikiza cinyegeje gishobora kuzokwiserura nyuma ya Covid-19, kiretse imiti ya antibiotic itanzwe mu buryo bubereye. Ingereranyo y'abahitanywe na AMR kw'isi, yatangajwe mu kinyamakuru the Lancet, yafatiye ku mwihwezo wavuye mu bihugu 204 wakozwe n'abashakashatsi mpuzamakungu, barongowe na Kamunuza ya Washington muri Amerika. Baharuye ko abantu bashika imiriyon zitanu bapfuye mu 2019 bahitanywe n'indwara AMR yagizemwo uruhara - bakiyongera ku muriyoni 1,2 y'impfu zatewe na AMR ubwayo. Uyo mwaka nyene, bivugwa ko SIDA yahitanye abantu 860.000, malariya nayo 640.000. Benshi mu bapfuye kubera AMR bahitanywe n'ubwandu bw'imbere mw'ihemero, nk'umusonga, hamwe n'ubwandu bw'imihora y'amaraso, ishobora gutuma umuntu agira umuriro w'umurengera (septic). Ikindi kibazo kizwi nka MRSA (methicillin-resistant Staphylococcus aureus) carahitanye benshi kurusha, mu gihe agakoko wa E. coli, hamwe n'utundi dukoko twinshi, natwo twagize uruha mu kurinda imiti kwa cane. Hifashishijwe amakuru yakuwe ku barwayi abitswe mu bitaro, ivyigwa hamwe n'ayandi masoko y'amakuru, abashakasha bavuga yuko abana ari bo babangamiwe cane, mu gihe urupfu rumwe muri zitanu zitewe na AMR rushika mu bana bari munsi y'imyaka itanu. Impfu zitewe na AMR zigereranywa ko ari: Deaths from AMR were estimated to be: Impfu zivuye kudakora kwa antibiotic vyari vyitezwe kuba: Prof Chris Murray, wo mu kigo kijejwe ibiharuro mu vy'amagara n'ubugenduzi kuri Kaminuza ya Washington, yavuze ko ibiharuro bishasha vyerekana isura y'ukuri y'ikibazo c'udukoko turinda imiti kw'isi kandi ko ari imburi yuko hakwiye kugira igikorwa vuba ""nitwaba dushaka gutsinda urugamba rw'udukoko turinda imiti"". Abandi bahinga bavuga ko gukurikrana urugero rw'ukurinda imiti mu bihugu bitandukanye n'uturere ari nkenerwa. Muganga Ramanan Laxminarayan, wo mu kigo Centre for Disease Dynamics, Economics and Policy, i Washington, yavuze ko amahera atangwa ku rwego rw'isi yo guhangana n'ikibazo ca AMR akeneye kwongerwa gushika ku rugero rw'ayakoreshwa ku zindi ndwara. Yagize ati ""Ubwa mbere na mbere amahera akwiye gushirwa mu gukinga ubwandu, hakarabwa ko antibiotic zihari zikoreshwa neza kandi mu buryo bubereye, hamwe no gushira ku masoko antibiotics nshasha"". Muganga Laxminarayan yongeye ati henshi kw'isi hari ikibazo co kubona imiti ya antibiotic izimbutse kanyi ivura neza - kandi ivyo bikwiye gufatwa nkama n'abarongozi mu vy'amagara hamwe n'abanyepolitike aho ari ho hose."	https://www.bbc.com/gahuza/60072806
religion	Eritrea ‘yigaruriye ibigo vy'ubuvuzi vyegukira katolika’	Amakuru ashikira BBC igisata c'ururimi rwa Tigrinya, amenyesha ko leta y'igihugu ca Eritrea yategetse Ekleziya Katolika gushikiriza ibigo vy'ubuvuzi vyose bisanzwe vyegukira iryo dini. Mu ntango z'iyi ndwi, abategetsi basavye abarongoye ivyo bigo  gutera igikumu ku rwandiko rwemeza ko babishikirije. Ariko abarongoye ivyo bigo nka bose baranse gushira umukono kuri urwo rwandiko, basaba ahubwo ko bovugana n'abarongoye iryo shengero. Inyuma y'aho, abajejwe umutekano bategetse abakozi bavyo gusohoka, baca baravyugara. Nta wuzi igituma ubutegetsi bwa Eritrea bufashe iyo ngingo. Hagati aho, mu kwezi kwa kane uno mwaka, abasenyeri ba Ekleziya Katolika muri Eritrea barasavye ko hotanguzwa umugambi w'ukunywanisha mu gihugu, ivyotuma abanyagihugu bose batunganirwa. Mu rwandiko rw'impapuro 30 rwanditswe n'abo basenyeri inyuma y'amasezerano y'amahoro hagati y'ico gihugu na Ethiopia, bamenyesheje ko ari nkenerwa ko abanyagihugu bonywanishwa kugira ngo igihugu gikire. Basavye ubutegetsi ko bwogira impinduka zotuma abanyagihugu batipfuza guhunga igihugu.	https://www.bbc.com/gahuza/amakuru-48648394
entertainment	Indyane hagati ya Britney Spears na murumunawe zigeze kure, aho baryanira ku mbuga hwaniro	"Britney Spears na mushikiwe we Jamie Lynn bamaze imisi baterana amajambo biturutse ku kiganiro giheruka ku mboneshakure hamwe no ku mubano wabo wo muri kahise. Uyu muririmvyi yagiriza murumunawe ko yaciye ku kiganiro co ku wa gatatu mu kumenyekanisha igitabo ciwe ""akoresheje izina ryanje"". Britney avuga ko Jamie Lynn ata ""kintu na kimwe yigeze akora"" kandi umuryango ""ukunda kunyononera no kumbabaza"". Jamie Lynn avuga ko amajambo ya Britney ari ""ibinyoma vyeruye"" kandi ko igihe cose yamye hafi ya mukuruwe. Uyu mugore w'imyaka 30 avuga ko buri gihe yama ariko agerageza gusigurira abana biwe ""igituma umuryango wacu ubandanya uterwa ubwoba bwo kwicwa, nk'ingaruka y'amajambo yandikwa na inasenge wabo yo kuwagiriza ibintu bidafashe, cane cane mu gihe tuzi ko yetegerezwa kuvugisha ukuri"". Britney amaze igihe anegura umuryango wiwe ku kungene wamufashe mu myaka 13 wamaze ari wo ujejwe amatungo yiwe, igihe amafaranga n'ubuzima bwiwe vyari mu minwe ya se wa Jamie. Urubanza rwagiye kurangirira muri sentare mu kwa cumi na rimwe. Jamie Lynn Spears avuga iki? Uyu mutoyi wa Britney yatanze ikiganiro ku mboneshakure ABC mu kiganiro Good Morning America (twogereranya na Mwaramutse Amerika) mu ntango z'iyi ndwi turiko turangiza asigura igitabo ciwe Things I Should Have Said (mu kirundi twovuga tuti: Ivyo nategerezwa kuba navuze). Iki gitabo kivugwa ko gisigura ubuzima bwiwe, harimwo n'isanganya umukobwa wiwe yagize rigahakwa kumutwara ubuzima mu 2017, imigenderanire yiwe na Britney hamwe n'ikibanza yari afise mu kubungabunga umutungo w'uyu muririmvyi. Muri ico kiganiro, Jamie Lynn yiyise ""umufasha wa mushikanje akomeye cane"" hanyuma avuga ko ""yafashe ingingo zo gufasha"" guhagarika ivyo kumubikira umutungo. Ariko nk'uko bivugwa na ABC, yavuze ko inyifato ya Britney muri kahise ""itari itomoye"", ""irangwa n'ubwoba butagira ishingiro""  kandi ko yari ""mahindagu"". Yabwiye iki kiganiro ati: ""Igihe hafatwa ingingo yo kumubikira amatungo yiwe, jewe nari mfise imyaka 17, nari hafi yo kwibaruka, rero jewe sinatahura ivyariko biraba, kandi sinavyitaho"". Jamie Lynn abandanya avuga ko mushikiwe yamwegereye akamusaba nimba ""yoshobora kumukurikiranira abahungu biwe bakaronka ivyo bakeneye"", ivyo yamwemereye. Abandanya ati: ""Ariko, urazi ko maze kumenya ko abikiwe umutungo, numva umengo sinashaka kubigiramwo uruhara gushika kumbure aho azobiviramwo. Rero si jewe namucungira amafaranga yiwe canke ibintu nk'ivyo, rero nimba vyari bimeze uko harabaya ukutumvikana, ariko gusa uko vyoba vyaragenze kwose, nta ngingo nafashe yo kuvyinjiramwo"". Aciye ku rubuga rwa Twitter, Britney yanditse ati: ""Naravye muri terefone nca mbona ko mushikanje yatanze ico kiganiro mu kumenyekanisha igitabo ciwe. ""Ibintu bibiri vyambabaje mushikanje yavuze ni ingene avuga ko inyifato yanje yari iy'ubutabanga. ""Ntiyigeze aba hafi yanje mu myaka 15 iheze ico gihe... none mbega ni kubera iki twobizana atari uko ashaka kugurisha igitabo ciwe akoresheje izina ryanje"". Britney avuga kandi ko akibabajwe n'ingene Jamie Lynn aherutse gusubiramwo indirimbo ziwe zamamaye. Uyu muririmvyi rurangiranwa wo mu mudiho wa pop w'imyaka 40 yanditse ati: ""Ndazi ko abatari bake bashobora kuvyumva nk'ibitagira mvura, ariko nanditse indirimbo zanje nyinshi kandi mushikanje yari akiri uruhinja. Nta kintu na kimwe yari ashoboye gukora. Yama ahabwa ibintu vyose"". ""Namye ndi umuntu mukuru. Vyose barabikoze barankinisha, nkiyicarira aho hanyuma nkabifata uko"". Yongerako ati: ""Jamie Lynn, ndibaza ko ibintu ari vyiza n'igitabo cane"". Jamie Lynn Spears nawe yahavuye yishura ku nyishu yatanzwe wa Britney, aho abwira abamukurikirana ku rubuga rwa Instagram ati: ""N'ukuri, mvugishije ukuri, ibintu bivugwa nta kuri na gutoya kurimwo"". Avuga ko igitabo ciwe kiterekeye Britney gusa, ariko akongerako ati: ""Gusa sinohava mpakana ngo mvuge ko ntari mwene Spears, kandi ko bimwe mu vyo nzi mushikanje abifisemwo uruhara"". Jamie Lynn, yamenyekanye canke mu rukurikirane rw'ibiganiro All That and Zoey 101 vy'imboneskakure Nickelodeon akaba yaranasohoye indirimbo yiwe, agaruka ku buzima bwiwe avuga ko bwabayemwo ibibazo bikomeye igihe kitari gito. Yandika ati: ""Namye nkorana umwete udasanzwe kuva mbere nkiri umuyabaga, kandi narashoboye kwubaka umwuga wanje n'aho nitwa ko ndi mutoya wa mushikanje. ""Si ndiko ndiyemera canke nishira hejuru, ariko ndiko mvuga ukuri kwanje kugira ngo nkire ibisebe mfise ku mutima, kugira ngo ibi bintu birangire hanyuma mbandanye nja imbere, kandi nipfuza ko na mushikanje yokora uko""."	https://www.bbc.com/gahuza/amakuru-60002569
politics	338 barishwe muri Ethiopia mu ndyane z'amoko kuno kwezi	Leta ya Ethiopia ivuga yuko abantu amajana atatu na mirongo itatu n'umunani bishwe mu ntango za kuno kwezi. Ni bwo bwicanyi bwa mbere bubi bushingiye ku moko butaheruka muri ico gihugu mu kiringo c'imyaka myinshi. Vyari vyavuzwe mbere yuko abantu bashika n'imiburiburi amajana abiri na mirongo itanu, bagizwe ahanini n'abo mu bwoko bw'aba-Amhara, biciwe mu gitero mu ntara ya Oromia. Umuvugizi wo mu biro vy'umushikiranganji wa mbere yavuze yuko igipolisi kikiriko kirakora amatohoza. Leta yanse ivyasabwe - na ONU irimwo mu babisaba - vy'uko hakorwa itohoza ryigenga kuri ubwo bwicanyi. Umugwi witwaje ibirwanisho uzwi nka Oromia Liberation Army waragirijwe kugaba ico gitero ariko warabihakanye. Mu myaka ibiri iheze, iyindi ntara ya Tigrinya nayo yarabayemwo imirwano ikomeye hagati y'abarwanyi b'umuhari TPLF wo muri ako karere n'abasirikare ba leta. Naho ubu hasa n'ahari agahengwe, umutekano nturahagaruka neza kandi iyo mirwano yasizemwo ubuzima ibihumbi vy'abantu abandi benshi barahunga.	https://www.bbc.com/gahuza/articles/c2q5gd5kdrxo
business	Haribonekeza ubukene bwa Amstel ndende na bock mu Burundi	"Haraciye igihe mu Burundi hibonekeza ubukene bw'ikinyobwa ca Amstel ndende, hamwe na Amstel ngufi bita bock nk'uko abakunzi b'izi nzoga babivuga. Abihereza ivyo binyobwa bavuga ko bisigaye ari umuzi w'ibuye, bikaba ngombwa ko bihereza Primus canke Royal badakunda, canke bakanywa za skol bavuga ko ziva mu gihugu c'u Rwanda, zigurishwa ku giciro kiri hejuru. Umwe ati: ""Si benshi bashoboye kwigurira skol kuko zirazimvye"". Hampande y'inzoga za Amstel, haranavugwa kandi n'ikena ry'amafanta yo mu bwoko bwa coca. Ikompanyi Brarudi iremera ko izo nyobwa zikenye, ariko ko ikibazo kiri ahanini ku bakiriya b'umurengera muri kino gihe. Aho ni mu gihe hari abibaza ko vyoba bitumwa n'ikena ry'amafaranga y'agaciro. Remy Ndayishimiye ajejwe kumenyesha amakuru mw'ihinguriro ry'inzoga Brarudi, aremeza ko iyo ngorane iriho ariko ko bakora ibishoboka kugira ngo bayitorere umuti. Ati: ""Mu gihe nk'iki, turonka abanywanyi b'umurengera, ariko Brarudi iriko irakora ibishoboka vyose kugira ngo ishobore gushimisha abakiriya bayo"". Kuva Uburundi bwinjiye mu ngorane za politike mu mwaka wa 2015, ibihugu biteye imbere bimwe vyahagaritse imfashanyo vyahora biha ico gihugu, ivyagize ingaruka mbi ku butunzi bwaco. Ibanki y'isi ivuga ko mu 2015 ubutunzi bw'Uburundi bwagabanutse ku rugero rwa -3.9%, mu 2016 bukagabanuka ku rugero rwa -0.6%, mu 2017, ariko bukaduga kuri 0.5% nayo mu 2018 bukaduga kuri 1,6%. Iyi banki ariko ivuga ko iri duga ryo mu myaka ibiri iheze ari rito cane ugereranyije n'ivyo igihugu gikenera, ikena rikomeye ry'amafaranga y'agaciro, ihagarikwa ry'intererano z'amakungu ivyo bikagira ingaruka mbi ku rudandazwa rw'ibiva hanze."	https://www.bbc.com/gahuza/imikino-49190937
politics	La Haye: Kabuga Felicien yasubiye kumenyesha ko adashaka uwumwunganira	Felicien Kabuga akekwa uruhara muri jonoside yo mu Rwanda yasubiye kubwira sentare ko adashaka uwumwunganira, Maitre Emmanuel Altit. Yabivugiye mu kwumvirizwa kw'uno munsi kwabaye hakoreshejwe ubuhinga bwa none, kwari ukwo kuraba nimba uruhande rurega n'ururegwa ata nzitizi bagifise zotuma urubanza rudatangura ukuri kwamye. Umucamanza w'igisata c'i La Haye mu Buholandi c'urwego rwasigaranye imanza zasizwe na Sentare Mpanavyaha Mpuzamakungu yashiriweko u Rwanda, Iain Bonomy, yabanje gusubiramwo intambwe zose uru rubanza rumaze gucamwo kuva uwuregwa agifatwa. Yibukije yuko yemerewe kuburanira i La Haye hako yojanwa i Arusha muri Tanzania kubera imvo z'amagara, anavuga yuko sentare ishikirizwa ivyegeranyo vy'ukuntu amagara y'uwuregwa yifashe. Ku nshuro zibiri zose kwumvirizwa kwagomvye gushirwa mu mwiherero bisabwe n'uwunganira Bwana Kabuga ari we Maitre Emmanuel Altit. Ku nshuro ya mbere urubanza rwashizwe mu mwihero igihe umucamanza Iain Bonomy yabaza niba hari inzitizi Bwana Kabuga yoba agise zobuza urubanza gutangura. Maitre Altit yavuze ko hari ikibazo c'amagara adashobora kuvugira ahabona, umucamanza aca ashira urubanza mu bwiherero. Kwumvirizwa kwashizwe mu mwiherero ubugira kabiri nyuma y'aho Kabuga aherewe ijambo ngo avuge inzitizi we abona zoba zikiriho, akavuga yuko gushika ubu atavugana n'uwumwunganira Maitre Altit, ko atamushikiriza amakuru n'amwe akaba ahubwo ashaka yuko yosubirizwa n'uwitwa Peter Robison. Maitre Altit abajijwe ico abivugako, yaciye abwira umucambanza yuko impungenge Bwana Kabuga amufiseko atozivugira ahabona, gutyo ukwumvirizwa gushirwa kandi mu mw'iherero. Twokwibutsa ko iki kibazo co kwanka kwunganirwa na Maitre Altit, Felicien Kabuga be n'umuryango wiwe bagishikirije kuva yashikamwa imbere ya sentare ku nshuro ya mbere mu kwezi kwa cumi na rimwe 2020, bakavuga yuko ata kwumvikana n'uwo mushingwamanza kuriho. Bwana Kabuga, yarengutse hakoreshejwe uburyo bwa video, yongeyeko yuko kiretse uwo mwunganizi wiwe adashaka, yumva ata kindi comubuza kwitabira urubanza rwiwe. Ubushinjacaha nabwo bwahawe ijambo, buvuga yuko ata nzitizi bobo bafise, kiretse kumenyesha ko hari ingingo zibiri batazokurikirana, ingingo bise ko ari izo mu muce wa 45 A, E hamwe na 64 A mu kirego bashikirije. Kwumvirizwa kwaciye kwimurirwa ku tariki itaciye imenyeshwa. Kabuga Felicien yafatiwe mu Bufaransa itariki 16/05/2020, nyuma y'imyaka irenga 20 aronderwa n'ubutungane ku ruhara yagirizwa muri jenoside yo mu Rwanda mu 1994.	https://www.bbc.com/gahuza/amakuru-60251416
religion	Kenya: Umupasitori yishe umugore wiwe nawe aca ariyica bapfuye uburongozi bw'urusengero	"Umupasitori wo muri Kenya yatangaje abakirisu igihe yacumita umugore wiwe nawe aca ariyica bari gusenga ejo ku wa Mungu, mu rusengero bafatanije gushinga mu gisagara ca Mombasa. Abakirisu bari muri urwo rusengero babwiye abamenyeshamakuru ko Elisha Misiko yari yicaye mu kibanza c'imbere, igihe umugore wiwe nawe, Ann Mghoi, yari kuri arutari ariko arasigura. Niho umugabo wiwe Misiko yamusangayo n'imbugita yari yanyegeje mw'ishati yari yambaye amucumita mu mugongo. Uyo mugabo n'umugore bapfa uburongozi bw'urwo rusengero rwitwa 3 G (Grounds for God's Gospel). Umwe mu bakirisu basengera muri urwo rusengero ati: ""Twebwe twibaza ko cari ikintu yari agiye kumubwira, kumbe yari agiye kumucumita imbugita"". Uwundi ati: ""Uyu mugabo yari yarubakanye n'uyu mupfasoni arongoye uru rusengero, ariko bari barahukanye. Yari amaze kumutera ubwoba incuro nyinshi, kandi yari yanavuze ko azokora ivyo yakoze uno munsi"". Ahejeje kumucumitaniho  nawe yaca yicumita mu nda, agerageza no kwikata izosi, mu gihe abakirisu bari bagiye gutabara. Uyo mugabo yaciye apfa ubwo nyene, mu gihe umugore wiwe yagiye gupfira mu bitaro. Uyo mugabo n'umugore bari baratandukanye bapfuye uburongozi bw'urusengero, aho umwe wese yashaka kuba ari we mukuru, nk'uko bitangazwa n'ikinyamakuru Daily Nation. Rwari rusigaye ruyobowe n'umugore, ivyo Pasitori Misiko, umugabo wiwe, atashaka kwumva."	https://www.bbc.com/gahuza/51005041
politics	USA: Intara ya Oregon yitwariye ubutegetsi bw'igihugu kw’ihohotera rikorerwa abari mu myiyerekano	"Umushikirizamanza mukuru mu ntara ya Oregon muri Leta Zunze Ubumwe za Amerika yitwariye ubutegetsi bw'igihugu, abwagiriza ko buriko burahohotera abari mu myiyerekano . Kuva umwirabure George Floyd yicwa, igisagara ca Portland muri iyo ntara kiri mu myiyerekano y'urutavanako y'ijoro. Muri ino ndwi, abapolisi barungitswe n'ubutegetsi bw'igihugu bari mu mamodoka atamenyekana barabonetse bariko bacakira abari mw'ibarabara banabapfunga ataco babagirije. Ubutegetsi bw'igihugu ca Leta Zunze Ubumwe za Amerika buvuga ko buriko bugerageza kugarukana umutekano muri ico gisagara. Izo ngabo z'ubutegetsi bwa Amerika zarungitswe na Perezida Donald Trump ziratera abari mu myiyerekano vya vyuka bikoroza amosozi be n'amasasu ya plastiki. Mu minsi iheze, umushikiranganji mfatakibanza w'intwaro yo hagati Chad Wolf yavuze ko abari mu myiyerekano ari imirwi y'abagumutsi. Ejo ku wa gatandatu mu masaha yo ku mugoroba, abari mu myiyerekano barerekanywe bariko basambura uruzitiro ruri hafi ya sentare y'igihugu, ariko haciye amasaha make rurasanurwa. Ibiro vy'umushikirizamanza wa Leta Zunze Ubumwe za Amerika muri Oregon bwatangaje ku rubuga rwa Twitter ko urwo ruzitiro rwari rufise intumbero yo ""kugabanya icuka kibi hagati y'abari mu myiyerekano n'abashinzwe kwubahiriza amategeko, maze asaba abantu kubireka bonyene. Abapolisi batangaje ko hanze y'inyubakwa y'ishirahamwe ry'abapolisi ba Portland mu mburaruko bw'igisagara hateye imidugararo. Igipolisi kivuga ko iyo nyubakwa yaturiwe ariko ko bashoboye kuzimya umucanwa. Muri uru rubanza, umushikirizamanza mukuru wa Oregon, Ellen Rosenblum, asaba ko hafatwa ingingo yo kubuza izi ngabo gusubira guhagarika abantu muri ico gisagara. Mw'itangazo yasohoye, umupfasoni Rosenblum  yavuze ati: ""Ibi bintu bitegerezwa guhagarara. Uretse ko vyaka uburenganzira abanyagihugu bwo gukora imyiyerekano, biriko biteza uruhagarara mu mabarabara"". Yongerako y'uko uburyo bakoresha ""budakenewe namba kandi ntibujanye n'imico y'ubuntu biranga Oregon"". Abona ko ubutegetsi bwa Amerika bwahisemwo ico gisagara kugira ngo butere ubwoba abanyagihugu bashe coba, maze bahebe kwiyamiriza ubugome bw'igipolisi n'ugushigikira rya sekeza ryiswe Black Lives Matter (Ubuzima bw'Abirabure ni nkenerwa). Asaba buri munyamerika kwiyamiriza ibi bintu igihe cose abibonye. Ati: ""Nimba biriko biraba hano muri Portland uno munsi, ejo bishobora kuba n'ahandi"". Mu ntango z'ino ndwi, buramatari w'intara ya Oregon, Kate Brown, yaragirije abajejwe umutekano barungitswe na leta ya Amerika ""gukoresha vyenyuje  igikenye"". Inkuru yatangajwe n'ikigo ntangamakuru Oregon Public Broadcasting (OPB) mu ntango z'ino ndwi, yari igizwe n'abiboneye ubwabo ingene abo bajejwe umutekano barungitswe n'ubutegetsi bw'igihugu, bambaye impuzu zo kwiyoberanya, bakoroka bava mu mamodoka yiyoberanije, bayora abantu baterera mu modoka baca babatwara igikubikubi. Indwi iheze yaranzwe n'imidugararo ikomeye hagati y'abari mu myiyerekano n'abo bajejwe umutekano barungitswe  mu ndwi zibiri ziheze na Perezida Trump kugira ngo bahagarike iyo myiyerekano. Ireresi yasohowe na OPB yerekana umwe mu bari mu myiyerekano, Mark Pettibone, asigura ingene ku wa 15 z'uku kw'indwi ""yajugunywe"" mu modoka yarimwo abantu bitwaje ibirwanisho. Bwana Pettibone yavuze ko bamujanye mu gasho ka sentare y'igihugu, aho yasomewe ibijanye n'uburenganzira afise nk'impfungwa. Amaze kwanka kwishura ibibazo, yararekuwe ata dosiye bamwugururije. Nk'uko bivugwa n'ikigo ntangamakuru OPB, abajejwe umutekano ku rwego rw'igihugu baramaze gucira urubanza abantu n'imiburiburi 13 ku vyaha bijanye n'iyi myiyerekano. Igihe ashika muri ico gisagara ku wa kane aje kubonana n'abajejwe umutekano, umushikiranganji mfatakibanza w'intwaro yo hagati n'umutekano yavuze ko abajejwe umutekano barungitswe ngo bahagarike ""akajagari"". Mw'itangazo yasohoye, bwana Wolf yaragirije abategetsi b'intara n'ico gisagara ko bananiwe no ""kugarukana umutekano"". Avuga ati: ""Haciye iminsi 47 yose igisagara ca Portland kirangwamwo uruhagarara"" ""Buri joro abatera imidugararo baronona amatungo y'igihugu, harimwo n'inyubakwa za sentare, bakanatera n'abajejwe umutekano basanzwe bayacunze"". Amajambo ya Wolf niyo asanzwe avugwa na Perezida Trump. Muri ino ndwi nyene, umukuru w'igihugu yashimagije utwigoro tw'izo ngabo z'igihugu zijejwe umutekano i Portland, avuga ko bakoze igikorwa gikomeye."	https://www.bbc.com/gahuza/amakuru-53461998
religion	India: Umupatiri n’umubikira bakatiwe guherayo bagirizwa kugandagura uwundi mubikira	"Umupatiri w'umugatorika n'umubikira bo mu Buhindi baciriwe umunyororo w'ubuzima bwose bagiriwe n'icaha co kugandagura uwundi mubikira, haraciye  imyaka irenga 28. Patiri Thomas Kottoorna hamwe n'Umubikira Sephy baciriwe urubanza ku wa kabiri bagiriwe kwica uwundi mubikira yari afise imyaka 21, Umubikira Abhaya mu 1992, maze baca bazimanganya ivyemezo vy'ubu bwicanyi. Aba bantu babiri bagandaguye uyu mubikira mu gihe yari abafashe bari mu busambanyi. Mu ntango, igiporisi cari cibajije ko uyu mubikira yari akiri muto yoba yariyahuye. Ariko haciye hatangura amatohoza yimbitse inyuma y'aho umuryango wiwe n'abaharanira agateka ka muntu berekaniye amakenga ku rupfu rwiwe. Sephy w'imyaka  55 ntaco aravuga kuri uru rubanza, ariko Patiri Kottoor ubu afise imyaka 69 ashimangira ko ari umwere. Ejo k uwa gatatu asomewe urwo rubanza, yabwiye ibinyamakuru vyo muri ici o gihugu ati: ""Jewe nta caha nakoze. Imana iri kumwe nanje"". Hari uwundi mupatiri agira gatatu, Patiri Jose Poothrikkayil, na we yagirijwe n'abashikirizamanza ko yasambanije Umubikira Sephy. Yarahagaitswe mu 2008 kuri ubu bwicanyi ariko mu nyuma ararekurwa kubera habuze ivyemezo. Ikiziga c'uyu mubikira Abhaya catowe mu kinogo hafi y'uburaro bw'ababikira bwitiriwe umweranda Piyo mu gisagara ca Kottayam kiri mu bumanuko bw'Ubuhindi. Sentare yavuze ko imbere y'uko yicwa, Abhaya yaravyutse mu gaturuturu ku wa 27 z'ukwa gatatu 1992, aja mu gikoni c'ubwo buraro bw'ababikira agiye gutora amazi yari muri firigo. Mu gihe yashika mu gikoni, yafashe mpiri Kottoor na Sephy. Sentare ivuga ko ku gutinya ko yohava abamenera ibanga, baciye bamwica hanyuma banyegeza ikiziga. Amatohoza ku rupfu rw'uyu mubikira yari akiri muto yarabaye ikibazo ngorabahizi mu Buhindi. Mu ntango, igiporisi c'akarere n'ic'igihugu vyari vyavuze ko yari yariyahuye. Ariko, mu 1993, ikigo c'Ubuhindi kijejwe igendereza (Central Bureau of Investigation, CBI) caciye gifata mu minwe iki kibazo, maze gisanga yarishwe, ariko nticashoka gitora abamugandaguye. Kw'itegeko rya sentare nkuru y'igihugu mu 2008, CBI yaciye isubira kwugurura amatohoza, irahagarika yongera iragiriza Kottoor, Sephy na Patiri Jose Poothrikkayil, ariko mu nyuma bararekuwe batanze ingwati. Niho haca hakurikira urubanza rwamaze igihe kirekire. Jomon Puthenpurackal aharanira agateka ka zina muntu akaba ari mu baharaniye ko uwakoze aka kabi kabishe akubitwa intahe mu gahanga avuga ati: ""Ubutungane burarenganuye Umubikira Abhaya. Agiye kwiruhukira mu mahoro""."	https://www.bbc.com/gahuza/amakuru-55434058
religion	France: Umuriro wadutse mw’isengero nkuru rya Nantes	"Isengero rikuru Saint-Pierre-et-Saint-Paul  ryo mu gisagara ca Nantes mu Bufaransa ryatewe n'umuriro w'icaduka. Abajejwe kuzimya imiriro y'ivyaduka barenga 60 nibo bashitse kuri iryo sengero kugira bagerageze kuwuzimya nk'uko bivugwa n'ibiyamakuru vyaho. Nta wuzi icateye uwu muriro. Amasanamu ava aho ivyo biriko biba yerekana umuriro n'umwotsi biva muri iyo nyukabwa. Uyu muriro wadutse haciye umwaka umwe gusa uwundi muriro ukoze ibara kw'isengero rikuru Notre-Dame mu gisagara ca Paris, rimwe mu mitungo ya kahise k'u Bufaransa. Televiziyo BFM TV, itangaza ko abapolisi muri ico gisagara ca Nantes kiri mu buraruko bushira uburengero bw'u Bufaransa batumweko hafi isaha imwe n'iminota 44 mu gatondo. Umwe mu babibonye avuga ko yashobora kubona uwo mucanwa ari muhira, hafi y'iryo sengero. Avuga ko yakanguwe n'urwamo rudasanzwe rw'inkengeri. Ati: ""Ku vyo mbona, ni uko umwotsi utera wongerekana"". Iryo sengero sibwo bwa mbere riterwa n'umucanwa. Mu 1972, umuriro warasambuye igisenge caryo, bituma ryugarwa mu kiringo c'imyaka itatu ririko rirasubirwamwo."	https://www.bbc.com/gahuza/amakuru-53455793
sports	Christian Eriksen: 'Yarapfuye hanyuma arazuka' - uwamuvuye aravuga ingene vyagenze	"""Vyari vyaheze. Yarapfuye hanyuma arazuka"" Muganga ajejwe kuvura umurwi nserukiragihugu wa Danemark, Morten Boesen, avuga aya majambo igihe yariko asigura ivyabaye mw'ijoro ryo ku wa gatandatu ku mukinyi Christian Eriksen. Ku munota wa 43 y'igice ca mbere mu rukino rwa mbere rw'umurwi B mw'ihiganwa rya Euro 2020 hagati ya Danemark na Finland, uyu mukinyi asanzwe akina muri Inter Milan yagiye kwakira umupira wari usubijwe mu kibuga n'amaboko. Mu gihe yari agiye kuwakira, yabanje kuzungagirika incuro zitari nke mu nyuma aca agwa bukumbi. Eriksen yarataye ubwenge mu kiringo c'iminota itari mike, akikijwe n'abakinyi bagenzibe. Iyi minota yabaye mu biringo biteye ubwoba mu mateka y'umupira w'amaguru. Mu kiganiro n'abanyamakuru bukeye ku wa Munu, Boesen yavuze ati: ""Yari yagiye, vyari vyarangiye. Yarapfuye hanyuma arazuka. Ni indwara y'umutima yari imuhitanye"". ""Yahatswe kutujana bigenze gute? Nta vyo nzi, ariko twarashoboye kwikora ku buhinga bwacu turamuhembura"". Bifashishije ubuhinga bwo guhembura uwaravye, Eriksen yavanywe mu kibuga ari ku nderuzo aca asimbanwa mu bitaro, abarorerezi bakoma amashi mu kumutera intege"". Boesen ati: ""Ibipimo tumaze kumufata gushika ubu vyerekana ko ata ngorane, nta nsiguro turaronka ku vyamubayeko"". Urukino hagati ya Danemark na Finland rwahavuye rubandanya haciye amasaha makeya rubanje guhagarikwa. Ku gitsindo cinjijwe na Joel Pohjanpalo, Finland yatahukanye intsinzi. Yabaye intsinzi ya mbere n'igitsindo ca mbere c'uyu murwi wa Finland mu mateka yayo mw'ihiganwa rya Buraya. Ku ruhande rwiwe, umumenyereza w'umurwi nserukiragihugu wa Danemark, Kasper Hjulman , avuga ko yavuganye na Eriksen, akaba yamubwiye ko atibuka neza ivyabaye. Hjulmand avuga ati: ""Yambwiye ko yumva akomeye kandi ko yiteguye gusubira mu myimenyerezo"". Ariko, abihweza ibintu n'ibindi batari bake bavuga ko bigoye ko umukinyi ahuye n'ikibazo nk'iki cashikiye Eriksen asubira gukina umupira"". Umwe muri aba ni Sanjay Sharma yari umuganga w'indwara z'umutima igihe uyu mukinyi yakina muri Tottenham mu Bwongereza kuva mu 2013 gushika 2020. Sharma  yabwiye itororokanirizo ry'amakuru PA ati: ""Sinzi ko ashobora gusubira gukina umupira w'amaguru. Mvugishije ukuri, yari yapfuye (ku wa gatandatu), n'aho vyabaye ivyo iminota mikeya, ariko yari yapfuye"". ""None hari umuganga yosubira kumwemerera gusubira gupfa? Inyishu ni oya"". Yongerako ati: ""Inkuru nziza ni uko azokira, ariko inkuru mbi ni uko ashitse ku maherezo y'umwuga wiwe"". Sharma aremeza ko Eriksen atigeze yerekana ko afise ikibazo na kimwe c'amagara mu gihe cose yamaze akina muri Tottenham cari gushobora gusigura ivyamubayeko i Copenhagen ku wa gatandatu. Ati: ""Biragaragara ko hari ikintu cagenze nabi cane. Ariko yarashoboye kurokoka. ""Ikibazo ni iki: habaye iki? Hanyuma kandi kubera iki vyabaye? Uyu mukinyi nta kibazo na kimwe yigeze agira mu bipimo vyose yafashwe gushika mu 2019, none wosigura gute iri hagarara ry'umutima?"" Aho arwariye, avuga ko ameze neza kandi ko abandany atora mitende. Kuva yinjijwe ibitaro inyuma y'ivyamubayeko ku wa gatandatu, Christian Eriksen yashoboye kugira ico ashikirije ubwa mbere, aho avuga ko azobandanya atera intene bagenziwe muri rino higanwa rya Euro 2020. Yanditse kuri Instagram ati: ""Ndashimye cane ku ndamutso n'ubutumwa mbandanya ndonka biva mu mpande zose z'isi"". ""Bisobanura vyinshi kuri jewe n'umuryango wanje"". ""Meze neza - inyuma y'ivyabaye. Mbandanya n'ibindi bipimo mu bitaro, ariko meze neza""."	https://www.bbc.com/gahuza/amakuru-57479914
politics	Ingabo zidasanzwe za Australia zagirizwa kwica abasivire muri Afghanistani	"Hari ivyemezo nyavyo vyerekana ko ingabo zidasanzwe za Australia zishe mu buryo buteye kubiri n'amategeko abantu 39 mu gihe c'intambara muri Afghanistani, nk'uko biri mu cegeranyo cari kirindiranywe igishika. Igisirikare ca Australia, Australian Defence Force (ADF), cerekanye ivyavuye mu matohoza yari amaze imyaka ine ku nyifato itabereye y'ingabo zaco. Kivuga ko igipolisi gitegerezwa gukora amatohoza ku bantu 19 bahoze canke bari mu ngabo zidasanzwe kuri ubu bwicanyi  bwakorewe ""impfungwa, abarimyi canke abasivire"" hagati ya 2009 na 2013. ADF ivuga ko ibi vyaha vyakozwe kubera ""akageso k'uburwanyi"" kari mu basirikare bamwe bamwe bananiwe kwigumya. Muri rino tohoza, Jenerali-Majoro Paul Brereton yarikoze yavuganye n'ivyabona birenga 400. Vyabonetse ko: Afghanistani ivuga ko Australia yayijeje ko yiyemeje ""gushira imbere y'ubutungane"" ababikoze. Dr. Samantha Crompvoets yakoze amatohoza y'intangamarara kuri ibi vyaha, yabwiye BBC ko vyakozwe ""n'ibigirankana, bikorwa incuro nyinshi kandi ko ari ivyaha vyo mu ntambara"", kandi ko iki cegeranyo camurenganuye. Australia ifise ingabo muri Afghanistani kuva mu 2002, inyuma y'itembagazwa ry'ubutegetsi bw'abatalibani, mu ntambara yari iyobowe na Leta Zunze Ubumwe za Amerika. Mu ntango, igikorwa c'ingabo mpuzamakungu cari ukwigisha ingabo za Afghanistani, ariko rero mu nyuma zikaba zagiye zigira uruhara mu gikorwa co kurwanya inyeshamba. Kivuga ko abasirikare 25 bo mu ngabo zidasanzwe bagize uruhara mu bwicanyi ndengerabutungane bo nyene ubwabo canke ""batumye abandi"", mu vyaha bitandukanye 23. Kivuga ko ivyaha 36 ari vyo bitegerezwa gukorwako amatohoza. Umukuru w'igisirikare ca Australia, Angus Campbell, avuga ko hari ivyemezo ko abasirikare bamwe bo mu gisata kirwanira mu kirere, Special Air Service (SAS), bakoze ivyo bishakiye bitajanye n'amategeko. Avuga ko ababikoze bari bazi neza ivyo bariko barakora. Ati: ""Iki cegeranyo cerekana ko iyi ngeso yatewe intege na bamwe mu ngabo z'inararibonye, kandi zifise igihagararo mu ntumbero yo kwerekana ko bakomeye kandi ari ba kibirengeye"". Dr Crompvoets avuga ati: ""Ibisongerezi barahimiriza canke bagatera intege abasirikare bakiri bato kugira bice impfungwa kugira ngo bashike ku ntego yabo yo kwica ku ncuro ya mbere, uko niko bahimiriza aba basirikare bakiri bato, mu buryo bwo kubaha urwinjizo muri uru rwego - iki nico cari kibabaje cane"". Iri tohoza ryakozwe mu mpisho, vyumvikana ko gushika ubu ari bike bimaze kumenyekana. Mu ndwi iheze, umushikiranganji wa mbere wa Australia, Scott Morrison, yaragabishije ko iki cegeranyo kirimwo ""amakuru aremereye cane kandi agumye ku banya Australia"" ku vyerekeye ingabo zayo zidasanzwe. Ibiro vy'umukuru w'igihugu wa Afghanistani Ashraf Ghani bivuga ko Bwana Morrison yamuhamagaye kuri telefone amubwira ko ""ababajwe cane"" n'ibiri muri kino cegeranyo. Umushikiranganji w'imigenderanire w'iki gihugu yasubiwemwo n'itororokanirizo ry'amakuru AFP avuga ko ivyaha bivugwa muri iki cegeranyo ""bidashobora kubabarirwa"", ariko ko kubona vyagiye ahabona ari ""intambwe ikomeye yo gushika ku butungane"". Umurwi wigenga ujejwe agateka ka zina muntu muri Afghanistani wakiranye igishika kino cegeranyo, ariko ukavuga ko kidatanga ivyemezo bihagije kugira ngo ubutungane bubikorereko. Uvuga ko ari ngombwa ko iki gikorerwako kandi ""hagatangwa n'indishi y'akababaro nyayo"" bidatevye. Elaine Pearson wo mw'ishirahamwe Human Rights Watch riharanira uburenganzira bwa muntu, yabwiye BBC ati: ""Ibi ni ivyemezo nyavyo - ivyemeza neza ko ibi vyaha vyakozwe"". Dr Crompvoets avuga ko mu ntango ""yarwanijwe cane"" igihe icegeranyo ntangamarara gisohokeye, ariko ko vyabonetse y'uko ivyo yavuga atarira busema. Mu ntango z'uno mwaka, sentare mpuzamakungu mpanavyaha (ICC) yaratanguye gukora amatohoza ku vyaha bivugwa ko vyakozwe n'abasirikare ba Amerika hamwe n'abandi bagize uruhara mu ntambara ya Afghanistani. Ivyaha vyakozwe n'aba Talibani, ingabo za Afghanistani n'iza Amerika kuva mu 2003 vyitezwe gukorwako amatohoza. Icegeranyo c'iyi sentare co mu 2016 carerekanye ko hari ibimenyetso nyavyo vyerekana ko igisirikare ca Amerika cakoze ivyaha vyo kuboreza igufa abantu vyakorewe mu busho bwo mu kinyegero bw'ikigo kijejwe igendereza CIA. Iki cegeranyo kandi kivuga ko hari ivyemezo vy'uko ingabo za Afghanistani zaboreje igufa impfungwa, kandi ko aba Talibani bakoze ivyaha vyo mu ntambara nk'ubwicanyi bw'agahomerabunwa bwakorewe abasivire. Eka n'Ubwongereza buriko burakora amatohoza mu ntumbero yo kumenya niba ibirego vy'ubwicanyi ndengerabutungane bwakozwe n'ingabo zidasanzwe z'Ubwongereza bwarakorewe amatohoza neza."	https://www.bbc.com/gahuza/amakuru-55005995
health	Austria: Umuganga yaciwe ihadabu kubera ukwihenda agaca umurwayi ukuguru kutariko	"Umuganga abaga muri Autriche (Austria) yaciwe ihadabu kubera yaciye ukuguru kutariko umurwayi mu munsi iheze. Ukuguru kw'i buryo k'uwo murwayi ageze mu za bukuru kwaraciwe kandi yagomba gucibwa ukw'i bubamfu, ikosa rija kubonwa haheze iminsi vyabaye. Ku wa gatatu, sentare yo muri Linz yasanze uwo muganga w'imyaka 43 yagize ikosa ryo gufata ibintu minenerwe cane aca acibwa ihadabu ry'ama dorari hafi 3000 (hafi miriyoni 6 z'amafaranga y'Uburundi). Umupfakazi w'uwo murwayi, yapfuye imbere y'uko urubanza rushika muri sentare, yanahawe amadorari ashika hafi 6.000 y'indishi. Uwo murwayi yagiye muri ivyo bitaro vyo muri  Freistadt mu kwezi kwa Rusama (ukwezi kwa gatanu) kugira acibwe ukuguru ariko umuganga yashize ikimenyetso ku kuguru kwo gucibwa kutariko, nk'uko bivugwa n'itororokanirizo ry'amakuru AfFP. Iryo kosa ryagiye kugaragara mu gikorwa ca minsi yose co guhindura pansuma hanyuma umurwayi aca abwirwa ko n'ukundi kuguru gutegerezwa gucibwa. Ico gihe, ibitaro vyari vyavuze ko iryo kosa ryari ryabaye  ""biturutse ku rukurikirane rw'ivyashitse bibabaje"". Umuyobozi wavyo yarasavye imbabazi  icese mu kiganiro n'abamenyeshamakuru. Muri sentare, uwo muganga abaga yavuze ko  habaye ikosa  ku murongo w'ingene hahererekanywa ivyo gukora mu cumba co kubaga. Abajijwe igituma yashize ikimenyetso ku kuguru kw'i buryo aho kugishira ku kuguru kw'i bubamfu, uwo muganga w'umugore yavuze yavuze ati ""Ntavyo nzi"". Kuva ivyo bibaye, uwo muganga yimukiye mu bindi bitaro. Iigice c'amafaranga y'ihadabu yaciwe yarahagaritswe. Amakosa nkayo  ntakunze gushika ariko vyari bimaze kuba muri kahise. Mu 1995, umuganga wo muri Reta Zunze Ubumwe za Amerika yamenye agejeje hagati kubaga ko yariko araca ukuguru kutariko umuntu yari arwaye diabete. Vyabaye  ngombwa ko abandanya kuko yari amaze guhimbura ibitari bike."	https://www.bbc.com/gahuza/amakuru-59505985
sports	Umunonotsi wa BBC w'umwaka muri Afrika: Edouard Mendy	Edouard Mendy ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59601925
business	Maroc iri mu bihugu vya mbere bishora cannabis i Buraya	Maroc iri mu bihugu vya mbere bishora cannabis i Buraya naho ico kiyovyabwenge kitemwe n'amategeko muri ico gihugu	https://www.bbc.com/gahuza/amakuru-58821726
entertainment	Yamato: Ibanga ry'abavuzi b'ingoma bo mu Buyapani	Yamato: Ibanga ry'abavuzi b'ingoma bo mu Buyapani, babayeho ku buryo budasanzwe	https://www.bbc.com/gahuza/amakuru-48911807
health	Burundi: Abantu 40 batowe umugera Corona inyuma y'amezi abiri ata bwandu mu gihugu	"Umushikiranganji w'Uburundi ajejwe amagara y'abantu Thadée Ndikumana yatangaje ko abantu 40 batowe umugera wa corona mu bipimo vyakozwe mu minsi ibiri iheze. Ni ubwa mbere abantu bangana gutyo batorewe umugera icarimwe kuva hamenyekanye abantu babiri ba mbere batowe uwo mugera mu kwezi kwa gatatu mu mwaka uheze. Mw'itangazo yasomeye abamenyeshamakuru Dr Ndikumana yavuze ko 10 ba mbere batowe uwo mugera ku wa mbere mu bantu bipimisha mu mw'iteguro wo gufata urugendo mu mahanga. Yagize ati: ''Guhera uwo munsi nyene, umugwi ujejwe kugwanya indwara z'ibiza n'ivyaduka vyihuta waciye urondera abo bose boba bagiye hamwe canke boba baregeranye n'abo 10 bari bahejeje gutorwa uwo mugera''. Haciye hapimwa abantu 284, muri abo 30 baca basanganwa umugera wa corona ''vyumvikana ko muri iyi minsi ibiri iheze abanduye umugera wa corona bashika kuri 40''. Umushikiranganji Ndikumana yamenyesheje ko igitigiri kinini nk'ico c'abantu batowe umugera wa corona cabonetse hari haheze hafi amezi abiri ata muntu yanduye hagati mu gihugu. Yasiguye ko kimwe mu bituma umugera ukwiragira cane ariko hari abantu binjira mu gihugu baciye mu nzira zitazwi. Yamenyesheje ko abo bantu bose baherutse kwandura baba mu gisagara ca Bujumbura n'imicungararo yaco, kandi ko ""bariko barakurikiranwa n'abaganga babijejwe kandi amagara yabo yifashe neza."" Ndikumana asaba abarundi kwubahiriza ingingo zo kwirinda gukwirakwiza uwo mugera harimwo gukaraba neza intoke kenshi gashoboka, kugira umuziro kuramukanya ""dukorana mu minwe canke tugwana mu nda."" Izo ngingo zisabwa kwubahirizwa na cane cane ahantu hahurira abantu benshi nk'ibibuga vy'inkino, amashengero, amashuri, uburiro n'ubunywero. Gushika ubu Uburundi buciye buharura abantu barenga 840 bamaze gutorwa umugera wa corona na babiri umaze guhitana, hakurikirijwe ibiharuro bitangwa n'ubushikiranganji bw'amagara y'abantu."	https://www.bbc.com/gahuza/55556648
sports	Ayavugwa mu mupira w'amaguru: Ramos, Varane, Camavinga, Coman, Messi, Ronaldo, Griezmann	"Umukinyi w'inyuma w'umunya Espagne Sergio Ramos w'imyaka 35 yiteze gupimwa kwa muganga kuri uwu wa kabiri i Paris imbere y'uko yinjira muri Paris St-Germain ata kirinze gusabwa inyuma y'aho amasezerano yari afitaniye na Real Madrid arangiriye. (ESPN) Manchester United iriteguye gutanga imiriyoni hafi 70 z'amadorari y'abanyamerika kugira ngo irabe ko yoronka umukinyi w'inyuma wa Real Madrid umufaransa Raphael Varane w'imyaka 28, hamwe n'izindi hafi 35 kugira ngo ironke umukinyi wo hagati wa Rennes umufaransa Eduardo Camavinga w'imyaka 18, kandi iracabandanya irondera n'abandi muri rino ci. (Marca via Mail) Umukuru wa Bayern Munich Oliver Kahn afise ""icizere"" ko umufaransa akina imbere ku ruhande Kingsley Coman w'imyaka 25 ashobora kuguma muri uyu murwi n'aho Liverpool imwipfuza.  (Mirror) Paris St-Germain yemereye Lionel Messi amasezerano ashobora gutuma uyu musatirizi yimukira mu Bufaransa inyuma y'uko amasezerano yari afitaniye na Barcelona arangiriye mu ndwi iheze. Messi yakoze amateka adasanzwe i Nou Camp yafashije igihugu ciwe gushika mu gice ca kabiri gishira ica nyuma mw'ihiganwa ry'ibihugu vyo muri Amerika Copa America ni mu gihe bitaboneka neza umurwi ashobora kuja gukinira. (Mail) Tottenham iramaze kuvugana na Southampton kugira ngo irabe ko yoronka umukinyi w'inyuma w'umunya Danemark Jannik Vestergaard w'imyaka 28. (Mail) Umusatirizi wa Atletico Madrid umufaransa Antoine Griezmann w'imyaka 30 niwe aboneka ko ashobora kugurwa na Manchester City muri rino ci mu gihe vyokwanka ko ironka umwongereza Harry Kane w'imyaka 27 akina muri Tottenham Hotspur. (Mundo Deportivo - in Spanish) Ariko kandi umumenyereza wa Manchester City Pep Guardiola avuga ko hari amahirwe make y'uko uyu murwi ushobora kugura uwundi musatirizi.  (Mundo Deportivo - via Manchester Evening News) Cristiano Ronaldo ari mu biganiro na Juventus kugira ngo abandanye ayikinira. Hagize imisi hari amakuru yavuga ko uyu munya Portugal w'imyaka 36 aronderwa na Manchester United.(Gazzetta dello Sport - via Mirror) Juventus irashaka kwisubiza umukinyi wo hagati wa Manchester United Paul Pogba w'imyaka 28 muri rino ci, inyuma y'imyaka itanu avuye muri uyu murwi w'Ubutariyano ku giciro kitari bwigere kibaho ico gihe.  (90Min) Umukinyi wo hagati wa Arsenal umufaransa Matteo Guendouzi w'imyaka 22 aboneka ko ashaka gusezera uyu murwi, ni mu gihe Marseille imwipfuza cane. (Mirror) AC Milan iriteguye kuganira na Chelsea kugira ngo ishobore kuyitiza umufaransa akina hagati Tiemoue Bakayoko w'imyaka 26. (Corriere dello Sport - in Italian) Liverpool iri imbere mu mirwi irondera umusatirizi wa PSG umufaransa Kylian Mbappe w'imyaka 22, ni mu gihe kazoza kiwe muri uyu murwi kataboneka neza na rirya amasezerano afitaniye n'uyu murwi asigaje umwaka umwe gusa. (ESPN) Umumenyereza mushasha wa Crystal Palace Patrick Vieira arizeye ko umukinyi wa mbere azoshobora kugura ari umunya Ecosse akina hagati muri Celtic Ryan Christie. Uyu mukinyi w'imyaka 26 kandi ariko arakurikiranwa n'umurwi Vieira yahoze akinamwo mu Bufaransa, Nice. (Daily Record) Umumenyereza wa Arsenal Mikel Arteta aripfuza kugumana umukinyi wo hagati Emile Smith Rowe n'aho yipfuzwa cane na Aston Villa. Uyu murwi witeguye kwongereza amafaranga kugira igure uyu mukinyi w'imyaka 20, inyuma y'aho itangiye imiriyoni zirenga 41.5 z'amadorari ariko bakayiraba utw'ininga.  (Mirror) Umumenyereza mushasha wa Tottenham Hotspur Nuno Espirito Santo ariko ararondera umusatirizi w'Ubuswisi Haris Seferovic w'imyaka 29, mu gihe umurwi wiwe Benfica ushaka kumugurisha muri rino ci. (Mirror) Inter Milan irafise icizere co kugura umukinyi w'inyuma ku ruhande rw'ibubamfu, umugiriki Kostas Tsimikas wo muri Liverpool. Uyu mukinyi w'imyaka 25 yinjiye muri uyu murwi mu ci riheze, ariko yashoboye gukinishwa mu nkino indwi zonyene gushika ubu mu mahiganwa yose uyu murwi warimwo.  (Calciomercato, in Italian) Umusatirizi Mario Balotelli w'imyaka 30 yahoze akina muri Manchester City aboneka ko yiteguye kuja gukinira umurwi Adana Demirspor wo muri Turukiya, akaba afise icizere ko ashobora gukinishwa mu nkino mpuzamakungu imbere y'ihiganwa ry'igikombe c'isi yose ryitezwe mu mwaka uza. (Goal)"	https://www.bbc.com/gahuza/imikino-57733890
sports	Ayavugwa mu mupira w'amaguru: Zaha, Pochettino, Martinez, Conte, Neves, Coutinho, Willian	Tottenham na Everton ziripfuza kugura umukinyi w'imbere wa Crystal Palace umunya Côte d'Ivoire Wilfried Zaha w'imyaka 28 ku miriyoni zirenga 56.5 z'amadorari y'abanyamerika. (Goal) Umumenyereza wa Paris St-Germain Mauricio Pochettino ariko arihweza nimba ari ngombwa ko yosubira mu murwi Tottenham yahoze amenyereza. (Sun) Hagati aho, Tottenham iri mu biganiro n'umumenyereza w'umurwi nserukiragihugu w'Ububirigi, yahoze kandi amenyereza imirwi ya  Everton na Wigan  Roberto Martinez w'imyaka 47,  mu gihe igikorwa co kurondera umusubirizi wa Jose Mourinho kibandanya. (Sky Sports) Umumenyereza wa Inter Milan Antonio Conte yarafashije uyu murwi gutahukana igikombe c'ihiganwa ry'Ubutaliyano Serie A, ariko uyu mugabo yahoze amenyereza Chelsea ategerezwa kuva muri uyo murwi mu masaha 48 ari imbere.  (La Gazzetta dello Sport, via Metro) Wolves iriteguye kugurisha umukinyi wo hagati, umunya Portugal Ruben Neves ku miriyoni hafi 50 z'amadorari kugira ngo ishobore kuronka amahera yo kwiyubaka ku muntu uwo ari we wese yosubirira umumenyereza Nuno Espirito Santo amaze kugenda. (The Athletic - subscription required) Wolves si ngombwa ngo igurishe uyu mukinyi Neves w'imyaka 24 ari muri uyu murwi kuva mu 2017, ariko izokwakiriza yompi abo bose bazomurondera mu gihe amafaranga bazoshaka gutanga yoba ashobora gufasha mu kwiyubaka.  (Express & Star) Umukinyi wo hagati wa Brazil Philippe Coutinho w'imyaka 28 azoba ari mu bakinyi 10 bari ku rutonde rw'abazogurishwa  n'umurwi Barcelona mu ci riza.  (Star) Barcelona na Manchester City ziri mu mirwi irondera umukinyi wo hagati wa  Atalanta umudagi Robin Gosens w'imyaka 26. (Sport) Arsenal na Aston Villa igiye guhangana bikomeye mu kurondera kugura umukinyi wo hagati wa  Norwich City umunya Argentine Emiliano Buendia w'imyaka 24 . (Telegraph - subscription required) Umukinyi w'imbere wa Arsenal umunya Brazil Willian w'imyaka 32 aripfuza gusubira muri  Chelsea - inyuma y'amezi ari musi ya 12 avuye muri uyu murwi yari amazemwo imyaka indwi.  (Sky Sports) Chelsea ishobora kuba ishaka kugurisha umukinyi wayo wo hagati, umwongereza Callum Hudson-Odoi w'imyaka 20, agashobora kuja mu murwi  Borussia Dortmund wo mu Budagi. Dortmund ishobora kandi kurondera umukinyi w'imbere wa  Leeds United umunya Brazil Raphinha w'imyaka 24. (Eurosport) West Ham iripfuza umukinyi wo hagati wa  Spartak Moscow wo muri République tchèque, Alex Kral w'imyaka  23 . (Sky Sports) Umukinyi w'inyuma wa Villarreal umunya Espagne Pau Torres w'imyaka 24 yanse kuvuga ku bijanye n'amakuru avuga ko ashobora kwimukira muri Manchester United mu ci riza, imbere y'urukino rwa nyuma rw'ihiganwa Europa League ruhuza iyi mirwi ibiri kuri uyu wa gatatu.  (Metro) Manchester United yashitse ku masezerano n'umunyegori wa Aston Villa umwongereza Tom Heaton w'imyaka 35 akazoshobora kuja muri uyo murwi mu kwezi kuza ataco urinze gutanga. (Express) Umukinyi w'inyuma wa Liverpool umwongereza Rhys Williams w'imyaka 20, ashobora gutizwa mu mwaka w'inkino uza n'aho yari yashoboye gukina mu murwi mukuru w'uyu murwi mw'ihiganwa rirangiye rya 2020-21. (Star) Umukinyi wo hagati wa Arsenal umunya Uruguay Lucas Torreira avuga ko azofata ingingo kuri kazoza kiwe inyuma y'inkino zo kurondera uburenganzira bwo gukinira igikombe c'isi yose mu kwezi kuza. Uyu mukinyi w'imyaka 25 vyari amaze umwaka wose wa 2020-2021 akina muri Atletico Madrid aho yari yaratijijwe. (Express) Arsenal ishobora kuvyura urugamba rwo kurondera umukinyi wo hagati wa  Lyon umufaransa Houssem Aouar w'imyaka 22. (Mirror) Roma irashaka kugura umukinyi wo ku ruhande umwongereza Demarai Gray w'imyaka 24 yari yinjiye mu murwi Bayer Leverkusen mu kwa mbere mu masezerano afitaniye n'uyu murwi hakaba harimwo umurongo uvuga ko uwumukeneye ategerezwa gutanga imiriyoni zibiri z'ama euro.  (Roma Press, via Sky Germany) Umukinyi wo hagati umufaransa Eduardo Camavinga arashaka kuja gukinira umurwi Paris St-Germain, umurwi wiwe Rennes ukaba umushakako imiriyoni 100 z'ama euros , mu gihe amasezerano ifitaniye n'uyu mukinyi w'imyaka 18 azorangira mu ci ry'umwaka uza. (RMC Sport)	https://www.bbc.com/gahuza/imikino-57252048
religion	Ubwa mbere mu mateka ya Katolika, Papa yagenye umugore muri sinodi y'abepiskopi	"Ubwa mbere mu mateka ya Ekleziya, Papa yagenye umugore nk'icegera c'umunyamabanga w'inama nkuru y'Abeposkopi. Umubikira Nathalie Becquart, ava mu Bufaransa, azoba afise uburenganzira bwo gutora muri iyo nama, isanzwe ihanura Papa kandi ikaganira ku bibazo bimwe bimwe nkoramutima muri Ekleziya Katolika. Umubikira Becquart yari asanzwe akorana n'iyi sinodi y'Abepiskopi (inama nkuru y'abasenyeri yiga ibibazo nkoramutima vya Ekleziya Katolika) kuva mu 2019 nk'umujenama. Umunyamabanga mukuru w'iyi nama nkuru, Kardinali Mario Grech avuga ko iri genwa ryerekana ko ""umuryango wuguruye"". Avuga ko iyi ngingo yerekana ko Papa yipfuza ko ""abagore bagira uruhara runini mu gufata ingingo muri Ekleziya"". Umunyamakuru wa BBC John McManus avuga ko iyi ngingo iterekana ko abagore bashobora kwatirwa mw'ibanga ry'ubusaserdoti, n'aho bamwe mu badashima iyi ngingo babona ko ari yo ibintu bitera bija. Luis Marín de San Martín, umupatiri wo muri Esupanye, na we nyene yagenywe kuba icegera c'umunyamabanga w'iyi nama. Muri ino myaka iheze, Sinodi y'Abepiskopi yaraganiriye ku bibazo nkoramutima bijanye n'ukwemera kw'Ekleziya, harimwo ikibazo c'ingene bakwiye gufata Abakatolika bubatse n'abapfakaye. Iyi ngingo ije haciye ikiringo kidashika ukwezi Papa Francis ahinduye itegeko rya Ekleziya kugira ngo yemerere abagore gusangiza no kurangura amabanga ya Arutari, n'aho iri tegeko rishimangira ko ibanga ry'ubusaserdoti ribandanya kuba iry'abagabo gusa. Hagati aho, mu mwaka uheze, Papa yaragenye abagore batandatu mu nama nkuru ijejwe gukurikirana ikigega ca Vaticano."	https://www.bbc.com/gahuza/amakuru-55968601
politics	US yafuse ibihano ubutegetsi bwa Trump bwafatiye umushikirizamanza mukuru wa CPI / ICC	"Reta Zunze Ubumwe za Amerika zakuyeho ibihano vyari vyafatiwe umushikirizamanza mukuru wa Sentare mpuzamakungu mpanavyaha ( CPI/ICC), Fatou Bensouda. Ibi bihano vyari vyafashwe ku butegetsi bw'uwahoze arongoye iki gihugu Donald Trump inyuma y'aho itangarije ko yari igihe gukora amatohoza ku vyaha vyo mu ntambara vyoba vyarakozwe n'abasirikare ba Amerika muri Afghanistan, hamwe n'incuti ya Amerika Israel mu turere twa Palestina. Igihe yamenyesha iyi ngingo, umunyamabanga wa Reta ajejwe imigenderanire wa Amerika, Antony Blinken, yavuze ko ibi bihano ""bitari bikwiye gufatwa kandi ko ataco vyari bimaze"", aca asaba ko hoba ugukorera hamwe. Amerika ntiri muri sentare mpuzamakungu mpanavyaha. Amerika kandi yakuye ku rutonde rudasanzwe rw'abantu bakurikiranirwa hagufi Phakiso Mochochoko arongoye igisata ca CPI kijejwe imanza, ubwuzuzanye n'ugufashanya, yongera kandi ifuta ingingo yo kwima impusha zo kwinjira muri Amerika abakozi ba CPI yari yafashwe mu 2019. Blinken yavuze ko Amerika ibandanya ""yiyamiriza yivuye inyuma ingingo za CPI ku bijanye n'ivyabereye muri Afghanistan hamwe na Palestine"", kandi ko yamirira kure ""ingendo ya CPI yo gucira imanza abantu bo mu bihugu bitari muri iyo sentare nka Reta Zunze Ubumwe za Amerika na Israel"". Ati: ""Hagati aho, twemera ko impungenge zacu kuri ibi bibazo zotorerwa umuti biciye mu gukorana n'abo bose bafise uruhara mu bikorwa vya CPI aho kubicisha mu bihano"". Avuga ko Amerika yakiriza yompi impinduka ziriko zirategurwa kugira ngo CPI ifashwe ""kwitaho cane gusumba ivya nkenerwa vyayo no gushika ku ntego yayo nyamukuru yo kuba sentare ya nyuma mu guhana no guhagarika ivyaha vy'agahomerabunwa"". Mu mwaka uheze, ubutegetsi bwa Trump bwaragirije CPI kuvogera ubusugire bwa Reta Zunze Ubumwe za Amerika igihe yatanguza amatohoza ku vyaha vyo mu ntambara bishobora kuba vyarakozwe n'ingazo za Amerika, iz'Abatalibani hamwe n'iza Afghanistani muri Afghanistan. Igihe yatangaza ibi bihano, uwasubiriwe na Blinken, ari we Mike Pompeo, yavuze ko iyi sentare ari ""urwego rwapfuye rubi kandi rwamunzwe na ruswa"". CPI yishuye ko ibi bihano ari igitero gikozwe ku butungane n'amategeko mpuzamakungu. Umupfasoni Bensouda azorangiza ikiringo ciwe mu kwa gatandatu, akazosubirirwa n'umunyamategeko w'umwongereza Karim Khan asanzwe ari mu baharanira agateka ka kiremwa muntu."	https://www.bbc.com/gahuza/amakuru-56623151
entertainment	China: Uwakoze urukino rwa video 'Game of Thrones' yishwe ahawe ishano	"Igipolisi ca Shanghai kivuga ko umugwizatunga w'umushinwa yapfuye kuri Noheli yahawe ishano. Lin Qi w'imyaka 39 yari arongoye akaba n'umunyamabanga mukuru wa kompanyi ikora inkino zo kuri video Yoozoo izwi cane ku rukino rwa Game of Thrones: Winter is Coming. Itangazo ry'igipolisi ca Shanghai ritunga agatoke uwo bakorana na Lin - azwi kw'izina rimwe gusa rya Xu- ko ari we yikekwa. Lin yoba yarafise ubutunzi bwa miriyaridi 6.8 z'ama Yuan (imiliyoni 980 z'ama pawundi) nk'uko bivugwa n'ikigo ca Hurun China Rich List. Kuri uyu wa gatanu, abakozi benshi hamwe n'abahoze bakora muri kompanyi Yoozoo bakoraniye hanze y'ibiro vyayo mu kumugandarira. Uwo mugwizatunga yari rurangiranwa kw'isoko ry'ubushinwa rigurisha inkino za video akaba yari yanatanguye urudandazwa rwo gusohora filime. Yashinze Yoozoo mu 2009, arongora neza iyo kompanyi mu gihe hariko haraba impinduka nyinshi ziganisha ku nkino zo kuri telephone ngendanwa. N'iyo kompanyi yasohoye itangazo ribabaje ku rubuga rwayo rwa Weibo Microblog. Rivuga riti:""Turikebanuye ugiye ukiri muto. Tuzokwama turi kumwe. Tuzogumana ubwitonzi, tubandanye kwemera ubugwaneza kandi tuzokwamirira kure ikintu cose kibi."" Abantu ibihumbi n'ibihumbi bagize ico bavuze kuri urwo rwandiko, rwarabwe n'abantu incuro zirenga imiliyoni 290 kuri Weibo."	https://www.bbc.com/gahuza/amakuru-55466759
business	Gukingira ibikorwa mva-bwenge mu Burundi bigeze hehe?	"Itariki 26 ukwezi kwa kane ni umunsi ngaruka-mwaka uzwi nka World Intellectual Property Day, canke umunsi wo kuzirikana ""ibikorwa mva-bwenge"". Ni umunsi ushishikariza inyungu ziva ku bikorwa bishingiye ku bwenge  birimo ubugeni, ubuvanganzo, ubusizi, birimo na muzika. Ikigaragara ni uko, mu bihugu vyinshi bikiri mu nzira y'amajambere, bene abo banyabwenge batabona inyungu z'ibikorwa vyabo n'ubwo hari amategeko abarengera. Akarorero ni  mu Burundi, aho kiretse kugira amategeko, banafise ikigo cashinzwe na leta, OBDA (Office Burundais des droits d'auteurs) co gufasha gutoza utwo turusho. Impamvu ituma ayo mategeko atubahirizwa n'izihe? Florentine Kwizera yavuganye na Francis Muhire, umwe mu bafise ibikorwa mva-bwenge, yanakurikiranye n'ivyirwa vy'amategeko ajanye no gukingira ibikorwa nk'ivyo. Yatanguye kumubaza nimba abafise ivyo bikorwa mva-bwenge bumva ko bakingiwe n'ayo mategeko (umva ico kiganiro aho hejuru). Woraba kandi n'ibi:"	https://www.bbc.com/gahuza/amakuru-61250345
sports	Amacakubiri y'akataraboneka mu rukino Ubwongereza bwatsinze Bulgaria 6-0	"Umukuru w'ishirahamwe ry'umupira w'amaguru muri Bulgaria, Borislav Mihailov, aratanze imihoho kubera ityozwa rishingiye ku rukoba ryaraye rikorewe abakinyi b'Ubwongereza. Uno munsi, umushikiranganji wa mbere wa Bulgaria yari yamusavye gutanga imihoho kubera iryo abongereza baraye bakorewe mu rukino rwa nijoro ku mugwa  Sofia. Boyko Borissov ""ariyamiriza bikomeye"" iyo nyifato, yari igizwe n'indamutso y'aba Nazi n'indirimbo z'inguge. Urwo rukino wahagaritswe incuro zibiri zose kubera inyifato y'ivangura rishingiye ku rukoba yerekanywe n'abafana ba Bulgaria. Bwana Borisso avuga ati: ""Nsavye ko Borislav Mihaylov atanga imihoho mu maguru masha nk'umukuru w'ishirahamwe ry'umupira w'amaguru rya Bulgaria. Yari yasavye umushikiranganji w'inkino guhagarika imigenderanire yose n'ishirahamwe, Bulgarian Football Union (BFU), harimwo ""n'ayerekeye imfashanyo y'amahera "" gushika Borislav Mihaylov atanze imihoho. Muri urwo rukino rw'ukurondera uburenganzira bwo gukinira igikimbe c'ihiganwa rihuza imirwi nserukirabihugu i Bulaya, Ubwongereza bwatsinze Bulgaria 6-0. Umushikiranganji w'inkino wa Bulgaria Krasen Kralev yavuze ati: ""Umushikiranganji wa mbere yampamagaye mu kanya gaheze"". ""Mu myaka ine iheze, Leta yarakoze ibishoboka vyose kugira ngo umupira w'amaguru muri Bulgaria utere imbere"". ""Ariko kubera ibiherutse gushika, bafatiye ku kungene umupira w'amaguru wifashe n'ivyaraye bibaye nijoro. ""Umushikiranganji wa mbere yantegetse ko kuva uno munsi mpagarika amasezerano yose na BFU, harimwo n'ayerekeye amafaranga, gushika Borislav Mihaylov atanze imihoho"". Imbere y'uko urwo rukino rutangura, Mihaylov umukuru wa BFU yahoze ari umunyegori wa Reading, yaritwaye mw'ishirahamwe ry'umupira w'amaguru i Bulaya, UEFA. Yituye iryo shirahamwe avuga ko ivyariko bivugwa kuri urwo rukino vyari gutuma abantu babona ivy'ikumira ry'abakinyi b'abongereza gusumba urukino nyarwo. Iryo tyozwa ry'ejo ku wa mbere, ryari rigizwe n'indamutso z'aba Nazi n'indirimbo zityoza abirabure ko ari inguge, ryakorewe abakinyi b'Abongereza, bituma urukino ruhagarikwa incuro zibiri mu gice ca mbere. Rwatanguye guhagarikwa ku munota wa 28, umuhagarikizi abanza kuvugana n'umumenyereza w'Ubwongereza Gareth Southgate. Haciye nk'iminota itanu urukino rwahagaze, rwarasubiye rurabandanya gushika ku munota wa 43 aho rwongeye guhagarikwa. Ikibuga ca Vasil Levski gisa n'icari cugawe mu gihe c'urwo rukino inyuma y'aho Bulgaria ifatiwe ibihano kubera inyifato y'ivangura  rishingiye ku rukoba mu nkino zayihuje na Kosovo hamwe na  République tchèque"	https://www.bbc.com/gahuza/50056779
sports	Umuyabaga wa Barcelona ava Guinée-Bissau, Ansu Fati w’imyaka 16, yahawe ubwenegihugu bwa Espagne	Umuyabaga Ansu Fati w'imyaka 16 akinira Barcelona yahawe ubwenegihugu bwa Espanye, ikaba ari inzira yuguruwe ngo ico gihugu gishobore kumukinisha mu nkino mpuzamakungu. Uyo muyabaga w'imyaka 16 afise kandi uburenganzira bw'ugukinira igihugu ciwe c'amavukiro ca  Guinée-Bissau , ariko kandi agashobora n'ugukinira Portugal aho sekuru na inakuru basanzwe bari. Ubushikiranganji bw'intwaro yo hagati nibwo bwafashe ico cemezo c'ukumwemerera igisabo ciwe inyuma y'aho akwirije imyaka 10 aba muri ico gihugu nk'uko bisabwa n'amategeko. Ivyo bivuga ko Fati ashobora gukinira umurwi nserukiragihugu wa Espanye mw'ihiganwa ry'igikombe c'isi c'umupira w'amaguru w'abatarenza imyaka 17 ryimirije gutangura muri Brezili ku wa 26 z'ukwezi kw'icumi uno mwaka. Ariko n'aho azokinira Espanye mu murwi nserukiragihugu w'abatarenza imyaka 17, amategeko agenga ishirahamwe ry'umupira w'amaguru kw'isi FIFA avuga ko ashobora guhindura agakina mu murwi w'abakuze. Ku munsi wa kabiri w'iyi ndwi, Fati yabaye umukinyi wa mbere muto cane akiniye Barcelona mw'ihiganwa rihuza imirwi yabaye iya mbere mu bihugu vyabo (Champions League), mu rukino rwayihuje na Borussia Dortmund rukarangira ari 0-0. Uyo mukinyi w'imyaka 16 ariko yerekana ibintu bidasanzwe mu mupira w'amaguru mu murwi wiwe Barcelona, ibitangaza abatari bake ku myaka yiwe. Mu nkino zine gusa za mbere Barcelona imaze gukina mw'ihiganwa ry'umupira w'amaguru rya Espanye, La Liga, Fati amaze gutsinda ibitsindo bibiri. Yatanguye gukinira Barcelona igihe uyo murwi wahura na Real Betis, akaba yagiye kwinjira mu kibuga ku munota wa 78 asubiriye umukinyi yitwa Perez. Fati yatangujwe mu kibuga ubwa mbere igihe Barcelona yatana mu mitwe na Valencia ku wa gatandatu w'indwi iheze, aho yataye abantu mu gahundwe mu gutsinda igitsindo ca mbere ku munota wa kabiri gusa urukino rutanguye, rukaba rwagiye kurangira Barcelona inyagiye Valencia ibitsindo 5 kuri 2.	https://www.bbc.com/gahuza/imikino-49779650
business	Burundi - Miriyaridi 7 ziranyuruzwa buri mwaka mu matagisi y'amasoko ya Bujumbura	"Umushikiranganji w'intwaro yo hagati, umutekano n'iterambere rusangi mu Burundi agabisha abatoza amakori (taxes) mu masoko y'igisagara ca Bujumbura ko bagiye gufatirwa ingingo hamwe bobandanya kuba intambamyi mu kwinjiza mu kigega c'igisigara amafaranga yose ategegerezwa gutozwa mu masoko. Ingingo ya mbere ija imaze gufatwa. Inyuma y'inama bagirishijwe mu gisagara ca Bujumbura na General Gervais Ndirakobuca, hafashwe ingingo yo guhagarika abari bajejwe gutoza amakori n'ama taxe mu masoko y'igisagara ca Bujumbura. General Ndirakobuca yavuze ko  ubushikiranganji bwo nyene bwitoreje ayo mafaranga buca burenzako miriyoni 121 ku ndwi, ''kandi aba commaissaires b'amasoko ntibigeze batworohereza''. Ati: ""Mwonsigurira gute ko amafaranga atozwa muri mairie mu ndwi imwe, turavye n'inzitizi twahuye nazo, ubushikiranganji buriko buratoza burenzako miriyoni 121? Ntimwumva ko igihugu capfuye?"" Yavuze ko ashobora no gushika miriyoni 150 ku ndwi, bisiguye ku mwaka ko arenga  miriyaridi ndwi (ashika miliyoni $3.5). Mu ma komine yo hagati mu gihugu ho ,  umushikiranganji Ndirakubuca yavuze ko basanze muri rusangi reta itakaza miriyaridi 40  ku mwaka. Yabwiye ibitavye iyo nama harimwo abajejwe gutoza amakori mu masoko y'igisagara ca Bujumbura ati: ""Inyuma y'iyi nama, uwusubira kuvyivangamwo, ibimushikira ntagire ngo n'ubushikiranganji…..ntavuge ngo reta mvyeyi itwara abantu ku Musaga'', imvugo iciye hirya yo kubagabisha ko bazofatwa, bagapfungwa-ku  Musaga niho hari ibohero rikuru rya Mpimba. Reta y'Uburundi isanzwe ishigikira imirimo y'amakomine ku mafaranga angana na miriyaridi 63  ku mwaka. Umushikiranganji Ndirakobuca  avuga ko hamwe ama komine yokwinjiza amafaranga yose ategerezwa kuboneka, ayo reta itanga yoheza agakora ibindi. Uburundi buri mu bihugu vya mbere kw'isi birangwamwo ibiturire cane, hakurikijwe icegeranyo c'uwu mwaka ca Transparency International, ikigo gikurikirana ibijanye n'ibiturire mu bihugu vyose vyo kw'isi."	https://www.bbc.com/gahuza/56070638
entertainment	'Bavuga ko ngiye kwiga ububoyi' - Nzitonda Steve Berger	"Nzitonda Steve Berger aramaze kugira inzu yiwe y'uburiro (restaurant) mu gisagara ca Bujumbura  kandi yatanguye kwiga guteka bamutwenga ngo ariko ariga ububoyi. Uwo musore w'imyaka 32 avuga ko yatanguye gukunda guteka akiri muto, akaba yabigize umwuga afise imyaka 17. Ubu akoresha abakozi indwi. Ariko uwo musore avuga ko kwiga uwo mwuga mu gisagara bitari vyoroshe kuko benshi bamuca intege. Agira ati:""Guteka mu gisagara uri umuhungu, ntivyoroshe. Bamwe mu bagenzi bavuga ko ndiko ndiga umwuga w'ikiboyi"". Nzitonda Steve avuga ko abavyeyi bamushigikiye kuko babona ariko akora ivyo akunda. Ati:""Barababwira amajambo ariko kubera babona ndabikunda barandetse. Aranyuzamwo akavuga ko "" nkeka na bo nyene hari aho bashika bagakekeranya n'aho batabivuga"". Mu bakiriya ba Steve Berger harimwo abamubona baje kugura imfungurwa bagakanguka babonye ari we ariko arabiteka. Darlene Nahayo ati:""Vyari bitangaje uje kugura ikintu ukabona wakiriwe n'umuhungu  hanyuma ukabona niwe ariko aranagitegura. Ubwa mbere twarakanguka."" Ariko avuga ko ari ingendo nziza n'abandi bakwiye gukurikiza, bakabona ko ata mwuga udakiza kandi ata mwuga ugenewe abahungu canke abakobwa gusa."	https://www.bbc.com/gahuza/amakuru-59495101
business	Burundi: BRB yugaye amashirahamwe agurisha amafaranga	"Ibanki Nkuru y'Uburundi, BRB, yaraye ifashe ingingo yo kwaka impusha amashirahamwe yose acuruza amafaranga y'agaciro yari asanzwe yemewe. Mwitangazo ryasohowe n'umukuru w'iyo banki, Ciza Jean, avuga ko iyo ngingo izotangura kuja mu ngiro mu ndwi iza, igenekerezo rya 15 z'uku kwa kabiri. Yagiriza ayo mashirahamwe ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyo ngo bikaba vyaragize ingaruka mbi ku butunzi bw'igihugu. Mu kwezi kw'icenda umwaka uheze, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Muri iryo tangazo, Bwana Ciza ategeka abafise amazu yo kugura n'ukugurisha amafaranga y'agaciro gukuraho vuba na bwango ivyapa n'ibindi bimenyetso biyaranga. Amenyesha ko kuva ubu, amazu yemerewe kugura n'ukugurisha amafaranga mvamakungu ari ayegukira amabanki. Mu rwandiko rwasohowe ku wa 15 z'ukw'icenda umwaka uheze wa 2019, buri shirahamwe ryategerezwa kuvunja amafaranga ryisunze igiciro cashinzwe n'ibanki nkuru y'igihugu ""ritarengeje inyungu y'ibice 15%"". Iyo ngingo isa n'iyagoranye gushira mu ngiro, ari co catumye mu kwezi kwa 11 umwaka uheze, BRB isohora itangazo, aho yagabisha ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena."	https://www.bbc.com/gahuza/amakuru-51424910
entertainment	Xueli Abbing: Umwana w'umwema yatawe n'abavyeyi ubu yabaye umunyamideli wa Vogue	"Xueli akiri uruyoya, abavyeyi biwe bamutaye mu rugo rw'irerero ry'impfuvyi. Mu Bushinwa, kuvyara umwema bifatwa nko guhumana. Iyo ngorane mvukanwa idakunze kuboneka ituma umuntu atagira irangi nk'iryo abandi, yatumye urukoba n'imishatsi vya Xueli vyera cane. Ubwo bumuga kandi bwatumye uwo mwigeme abangamirwa n'umuco w'izuba. Ariko uko kudasa n'abandi vyatumye Xueli bimwugururira imiryango muvyo umudeli. Ubu ku myaka 16, aragaragara mu kinyamakuru Vogue no mw'imenyekanisha ry'abashonyi b'impuzu rurangiranwa. Xueli yaraganiriye n'umumenyeshamakuru wa BBC Jennifer Meierhans. Abakozi bo mw'irerero ry'impfuvyi banyise Xue Li. Xue bisigura urubura (Neige) hanyuma Li bigasigura mwiza. Nagiye kurererwa mu wundi muryango mfise imyaka itatu, nca nja kubana na mawe na benewacu muri Hollande. Mawe yavuze ko ata rindi zina yiyumvira ryoba ryiza nk'iryo aca yiyumvira ko vyoba vyize ngumanye ikintu cerekana amamuko yanje yo mu Bushinwa. Igihe navuka mu Bushinwa, reta yarakajije itegeko ry'uko imiryango ivyara umwana umwe umwe. Nta mahirwe umuntu yaba afise mu gihe avyaye umwana w'umwema. Abana bamwe bamwe nka nje, baratawe, abandi bakugaranwa canke na ho bagiye kw'ishure imishatsi yabo bakayisiga irangi ryirabura. Ariko mu bihugu bimwe bimwe vya Afrika, barahigwa buhongo, ibihimba vyabo bigahimburwa bakanicwa. Abapfumu bakoresha amagufa yabo mu gukora imiti, abantu bakaba bemera ko ishobora kuvura ingwara, ariko muvyo ukuri, si vyo. Bijanye no kwemera kwa kera. Naragize Imana baranta gusa. Abavyeyi bamvyaye ntibasize ikintu na kimwe kindanga ari na co gituma ntazi igihe navukiye. Ariko nko  mu mwaka umwe uheze, naragirishije ibipimo vya X-ray vy'ikiganza canje kugira ngerageze kumenya imyaka noba mfise hanyuma abaganga bakaba bibajije ko noba mfise imyaka 15. Nagiye muvyo umudeli nk'igihamana mfise imyaka 11. Mawe yari azinanye n'umuntu akora imideli aturuka muri Hong Kong. Yari afise umuhungu afise ubujana (umunwa usatuye), aca afata ingingo yo kumukorera impuzu nziza cane zizotuma abantu batitaho kuraba gusa umunwa wiwe. Iryo sekeza yarise ""kugorora ibitameze neza"" aca ambaza ko nshaka kuja kwerekana imideli yiwe muri Hong Kong. Vyambereye ibintu vyiza cane. Inyuma y'aho, naratumiwe kwifotoza nk'incuro zibiri, rimwe akaba yari Brock Elbank muri studio yiwe i Londres. Yashize amafoto yanje kuri Instagram. Ikigo c'imideli ca Zebedee Talent carampamagaye kimbaza nimba nshaka kwifatanya na bo mu kurondera abantu bagendana ubumuga bokwerekana imideri yabo. Imwe mu mafoto Brock yamfotoye yashizwe hejuru ku kinyamakuru ca Vogue Italia mu kwezi kwa gatandatu mu 2019 turi kumwe na Lana del Rey. Ico gihe, sinari nzi ko ico kinamyakuru cemewe cane, bikaba vyantwaye akanya kubona ingene abantu vyabanezereje cane. Mu mideli, ukudasa n'abandi n'umuhezagiro s'umuvumo, vyampaye ikibanza co kumenyekanisha ukuba umwema. Isekeza rya Kurt Geiger n'akarorero keza cane k'ingene bandetse nkerekana ubudasa bwanje. Barandetse ndambara uko nshatse hanyuma nereka mwenewacu uko amfotora kubera bivuye ku mategeko yo kwirinda coronavirus, abafata amafoto ntibarekuriwe kuja muri studio. Bisigura ko nifata uko nshatse mu buryo ubwo ari bwo bwose nashaka kandi vy'ukuri naranezerejwe n'ivyavuyemwo. Mu mafoto, abanyamudeli b'abanyamwema bakunze kugereranywa n'abamarayika canke ibisigo, kandi ivyo birambabaza. Na cane cane kubera bibandanya gushigikira imyemerere ituma ubuzima bw'abana b'abanyamwema bugeramirwa mu bihugu nka Tanzania na Malawi. Ukuba umunyamwema kwanje gusigura ko mbona ku bice 8 gushika 10 kw'ijana kand nsinshobora guhangara umuco kuko urababaza amaso yanje. Rimwe na rimwe iyo hari umuco mwinshi ndiko ndifotoza ndasaba nti ""Ndashobora gupfunga amaso canke urashobora kugabanya umuco?"" Canke nkagira nti ""Ok, ushobora gufotora amafoto atatu nuguruye amaso ukoresheje n'umuco ariko nta zindi zirenze izo."" Mu ntango bibaza ko bigoye ariko bafashe ifoto ya mbere baratangaye, baranashima cane uko vyagenze. Abankurikirana babwiye abankeneye bati ""Nimwaba mudashobora kubitorera inyishu [umuco], ntimushobora kuronka Xueli."" Ni ngombwa ko bakora ku buryo niyumva neza. Abantu bambwira ko uko kutabona neza gutuma mbona ukuntu gutandukanye kandi ko mbona ibindi bintu abandi badashobora kubona. Bituma kandi nitaho gake uko ubwiza bubonwa mu mico n'imigenzo. Nkeka kubera ntashobora kubona ibintu vyose neza, nshira inguvu mu kwumviriza amajwi y'abantu n'ivyo bashaka kuvuga. Kubera ivyo, ubwiza bwabo bw'imbere bumfitiye agaciro nta ngere. Ndakunda ivyo umudeli kubera nkunda guhura n'abantu bashasha, kwimenyereza kuvuga icongereza no kubona ingene abantu banezerejwe n'amafoto yanje. Nshaka gukoresha umudeli mu kuvuga ivyerekeye abema, ko ari ingorane ndemanwa atari uguhumana. Uburyo ivugwako n'ukuvuga ""umuntu afise ubwema"" kubera kuba ""umwema"" vyumvikana nko kwerekana ico uri. Abantu bambwira ko ntegerezwa kwemera ibintu vyanshikiye muri kahise ariko siko ndabibona. Nemera ko umuntu akeneye kumenya ivyabaye hanyuma agategera igituma ariko ntace avyemera. Sinshobora kwemera ko abana bicwa kubera bavutse ari abema. Nshaka guhindura isi. Nshaka ko abandi bana b'abema - canke bagendana ubundi bumuga canke ibindi bitandukanye - ko bamenya ko bashoboye no kuba ico ari co cose bashaka. Kuri jewe, ndatandukanye n'abandi muri bimwe bimwe ariko  n'abandi n'uko. Ndakunda kwinonora imitsi no kuduga imisozi kandi nshobora kubikora co kimwe n'uwundi uwo ari we wese. Abantu bashobora kuvuga ko udashobora gukora ibi canke biriya, ariko urabishoboye, gerageza guza. Izi foto zose tuzifitiye uburenganzira bwo kuzikoresha"	https://www.bbc.com/gahuza/amakuru-56997321
health	Coronavirus: Ubuhindi bwahagaritse ibikoresho vyo gupima ‘bidakora’ vyaguzwe mu Bushinwa	"Ubuhindi  bwahagaritse umuzigo w'ibikoresho vyo gupima coronavirus mu buryo bubangutse vyari vyaguzwe mu Bushinwa bingana hafi igice c'umuliyoni inyuma y'ukuboneka ko ""vyapfuye"". Leta y'ico gihugu kandi yaciye itegeka ko ivyari vyamaze gutangura gukoreshwa  mu ntara zitandukanye bivanwayo. Ivyo bikoresho bitanga inyishu z'ibipimo mu minota hafi 30, bigashobora kwerekana abantu bashobora kuba baramaze kwandura. Ivyo birafasha abategetsi kumenya igitigiri c'abanyagihugu baba baranduye uwo mugera mu karere kanaka. Mw'itangazo ryasohowe uno munsi, Ji Rong avugira ibiro vy'ubuserukizi bw'Ubushinwa mu Buhindi avuga ati: ""Ikintu nyamukuru dushira imbere mu bidandazwa vy'ubuvuzi u Bushinwa bugurisha ni uko biba bikwije ivya ngombwa"". ""Sivyiza na gato kandi nta n'iteka bitanga kubona hiyadukiza abantu bubahuka kuvuga ko ibidandazwa biva mu Bushinwa 'vyapfuye' mbere ugasanga bamaze no kuvyishiramwo"". Ivyo bikoresho vyo gupima mu buryo bubangutse, mu bisanzwe ntibishobora gupima coronavirus ubwayo, ari co gituma abahinga bafise amakenga ku bijanye n'ikoreshwa ryavyo. Intara zitari nke zagumye zisaba zishimitse ikigo c'igihugu kijejwe gupima indwaramu Buhindi, Indian Medical Research Council (ICMR), ko cozirekurira zigakoresha ivyo bikoresho, bitumwe n'uko abanyagihugu bari bafise amakengako igihugu cabo ata kintu kinini kiriko kirakora kugira ngo gipime abantu baco. Mu ntango, ICMR  yagumanye amakenga, ariko ivamwo iragondozwa, iratumako ivyo bikoresho mu makompanyi abiri. Hagati aho, haciye akanya gato gusa, intara zaciye zitangura kwidoga zivuga ko ivyo bikoresho vyari bifise urugero ruto cane rungana n'ibice 5% rwo gutanga inyishu zo nyazo. Izo ntara zimenyesha kandi ko zakoresheje ivyo bikoresho mu gupima abari basanzwe bazwi ko bamaze kwandura ariko inyishu z'ibipimo zisohotse zikerekana ko ""ata mugera bafise"". Mu nyuma n'ikigo ICMR kikaba cagiye kumenyesha ko ivyo bikoresho bidakwije ivya ngombwa. Ico kibazo cagiye kwunyuka ejo ku wa mbere, inyuma y'aho sentare nkuru igiriye umwihwezo w'amafaranga yarishwe kuri ivyo bipimo ica imenyesha ko leta yatanze amafaranga y'umurengera. Hagati aho, abategetsi babwiye ibinyamakuru vyo muri ico gihugu ko leta ""atarufaranga na rumwe izotakaza"" kubera ko umuzigo wose wahagaritse imbere y'uko banariha amahera."	https://www.bbc.com/gahuza/amakuru-52456222
entertainment	Whoopi Goldberg yahagaritswe na ABC kubera amajambo yavutse kw’ihonyabwoko ryakorewe Abayahudi	"Whoopi Goldberg yahagaritswe mu biganiro vyo kuri televiziyo yo muri Reta Zunze Ubumwe za Amerika inyuma y'aho avugiye ko ihonyabwoko ryakorewe Abayahudi (rikunze kwitwa ""Holocaust"")  ryavuye ku ""mirwi ibiri y'abazungu"". ABC News ivuga ko Goldberg azomara indwi zibiri atabonetse inyuma ""y'amajambo yiwe y'ibinyoma kandi ababaje"". Uyu munyatugenegene akongera akaba umuntu azwi cane ku mboneshakure yavugiye mu kiganiro ca ABC, The View, ko ihonyabwoko aba Nazi bakoreye Abayahudi ritari ""rishingiye ku bwoko"". Aba Nazi, bo biyita ko ari ""ubwoko busumba amoko yose"" bw'aba Aryens/Aryan, bagandaguye Abayahudi bagera ku miriyoni zitandatu muri iryo honyabwoko. Yarasavye imbabazi ariko aca akora ayandi makosa mu gihe yariko agerageza gusigura amajambo yavuze mu kiganiro kindi cabaye mw'ijoro. Mw'itangazo ryaraye ryandikiwe abakozi mw'ijoro ry'ejo ku wa kabiri, umukuru wa ABC News Kim Godwin  yanditse ati: ""Kuva ubu nyene, ndahagaritse vy'agateganyo Whoopi Goldberg mu kiringo c'indwi zibiri ku majambo yiwe y'ibinyoma kandi ababaje"". ""N'aho Whoopi yasavye imbabazi, namusavye afate akanya ko kwiyumvira yongere yige ku nkurikizi z'amajambo yiwe. ""Ishirahamwe ryose rya ABC News ririfatanije na bagenzacu bose b'Abayahudi, incuti n'umuryango wose w'Abayahudi"". Yongerako ati: ""Izi ngingo ntizoroshe na gato, ariko ni nkenerwa"", nk'uko vyandikwa n'ikinyamakuru Hollywood Reporter co muri Amerika. ""Mu ndwi iheze, namenyesheje ko umuco wa ABC News utomoye, usonera buri muntu, uhuza bose, ugasonera bose kandi ukorera mu muco. Amajambo ya Whoopi ntajanye n'izi ndangagaciro"". Mu masaha ya kare y'ejo ku wa kabiri, Goldberg yasavye imbabazi ubugira gatatu. ""Mu kiganiro, yavuze ati: ""Ejo mu kiganiro naravuze nabi"". ""Ihonyabwoko ryakorewe Abayahudi ubusanzwe rishingiye ku bwoko, kuko Hitler n'aba Nazi bafata ko Abayahudi ari ubwoko bwo hasi"". ""Ubu, amajambo afise uburemere, kandi na rwanje ni uko nyene. Ndababajwe n'amajambo yanje kandi ndemeye ko nakoze amakosa. Ndifatanije kandi n'abayahudi"". Uyu munyatugenegene yigeze gutsindira agashimwe ka Oscar akaba aremesha ikiganiro The View kuva mu 2007, yatanguye kuvuga aya majambo yateje impari mu kiganiro co ku wa mbere igihe yariko avuga ku ngingo y'ishure ryo muri Teneessee yo kubuza igitabo c'ibicapo ku bijanye n'ihonyabwoko ry'Abayahudi ku mvo z'uko ngo cerekana abantu bambaye ubusa, kigacafuza kandi kikerekana abiyahura. Bimaze kuvyura icuka kibi, yaciye asaba imbabazi haciye amasaha make. Ariko  mu kiganiro ca CBS, The Late Show, cari kiremeshejwe na Stephen Colbert ku wa mbere mw'ijoro, mu gihe yariko agerageza gusigura amajambo yashikirije, yavuze ko aba Nazi babeshe kandi ko mu bisanzwe bari bafise ibibazo bishingiye ku bwoko atari ku rukoba, amajambo yateje ibindi bibazo. Si bwo bwa mbere Goldberg ateje ibibazo. Mu 2009, yavuze ko indongozi y'amareresi Roman Polanski  - yari yemeye icaha co gukora imibonano mpuzabitsina n'umwana muto"" mu 1997 - ata caha co ""gufata ku nguvu nya gufata ku nguvu"" yakoze. Yarashigikiye kandi Bill Cosby yagirizwa ivyaha vyo gufata ku nguvu, imbere y'uko yigarura amaze kubona ko yateje icuka kibi."	https://www.bbc.com/gahuza/amakuru-60231461
politics	Uganda – Afghanistan: Impunzi za mbere zashitse i Kampala	Itangazo ryo mu bushikiranganji bwa Uganda  bujejwe imigenderanire rivuga ko umugwi wa mbere washitse ku kibuga c'indege ca Entebbe mu ndege yari igenewe kubazana kuri uyu wa gatatu mu gitondo. Reta Zunze Ubumwe za Amerika ni zo zasavye Uganda ko yokwakira bamwe mu banye Afghanistan bariko barahunga ico gihugu kuva aba-Taliban basubiye kwigarurira ubutegetsi. Ubushikiranganji bwa Uganda bujejwe imigenderanire buvuga ko abo bantu baciye muri Uganda ariko ameherezo bazotera baja muri Amerika n'ibindi bihugu. Ariko ntibiramenyekana igihe bazomara muri Uganda ingene kingana. Abashitse uyu munsi barimwo abagabo, abagore n'abana. Itangazo rivuga ko bashitse bapimwa Covid, hanyuma bongere bazomare igihe bari  ukwa bonyene. Ku ndwi iheze umutegetsi wo muri reta ya Uganda yari yabwiye BBC ko ico gihugu cemeye kwakira abanye Afghanistan ibihumbi 2 ku busabe bwa reta ya Amerika. Ariko mu nyuma abategetsi benshi bavuze ko ibiganiro bikibandanya. Amerika ivuga ko yasavye Uganda kwakira impunzi kubera ingene ico gihugu gisanzwe kizwi neza mu kwakira impunzi. Uganda isanzwe ihaye indaro umuriyoni w'impunzi zahunze intambara n'ibindi vyago bitandukanye mu bihugu vya Afrika y'Ubuseruko.	https://www.bbc.com/gahuza/58330040
entertainment	Africa mu mafoto meza y'indwi duhejeje: 8-14 Ndamukiza 2022	Amwe mu mafoto meza yo muri Afrika n'ahandi: Amafoto yose afitiwe uruhusha	https://www.bbc.com/gahuza/amakuru-61119138
health	Ikigo kijejwe kurwanya indwara CDC kirashima ingene Africa yarwanije coronavirus	"Umuyobozi w'ikigo ca Afrika gishinzwe kurwanya indwara (CDC) yashimiye ibihugu vy'Afrika ku kungene vyashoboye guhagarika ikwirakwira rya coronavirus. Ku mugabane wose wa Afrika, abantu umuliyoni 1.4 nibo banduye, abashika ibihumbi 34 bakaba ari bo bapfuye kuva mu kwa gatatu. Ibi biharuro biri hasi cane ugereranije n'ivya Bulaya, Aziya, Amerika, kandi bikaba bigenda bigabanuka. John Nkengasong arongoye ikigo CDC yabwiye BBC ko ingingo zafashwe hakiri kare muri Afrika zafashije cane mu kurwanya ikwirakwira ry'uwu mugera. Ikigo CDC ni ikigo kijejwe amagara y'abantu kikaba cegukira umuryango w'ibihugu vya Afrika AU. Uyu mugabane utuwemwo n'abantu barenga gato umuliyaridi ufise ibice biri munsi ya 5% vy'abanduye umugera kw'isi yose, hamwe na 3.6% vy'abapfuye. Muganga Nkengasong avuga ko amakuru avuga ko abandura umugera hamwe n'abo uhitana atavugwa ko ari ""ibinyoma"". Ati: ""Kumbure birashoboka ko hari abandura ntitubamenye, nk'uko biri no mu bindi bice vy'isi…ariko ntabo tubona bapfira ku mabarabara canke bahambwa mu binogo rusangi muri Afrika"". Kuva habonetse umurwayi wa mbere mu kwa gatatu, ibihugu vyose vya Afrika vyaciye vyihutira gufata ingingo mu ntumbero yo kurwanya uwu mugera. Vyinshi muri vyo, harimwo na Afrika y'Epfo, vyarafashe ingingo za guma mu rugo mu gihugu cose, ariko hari n'ibindi vyovyo nka za Etiyopiya vyafashe ingingo zibayabaye. Hagati aho, Muganga Nkengasong avuga ko kubona ibitigiri vy'abanduye vyagumye hasi vyavuye ""ku gukorera hamwe kw'ibihugu vyose vy'umugabane"", vyaciye vyitaho ""gupima ku murindi munini kandi bigaca bihimiriza abantu kwambara udupfukamunwa"". Ati: ""Mu bihugu vyinshi, harimwo na Etiyopiya nsanzwe nkomokamwo, winjiye mu mabarabrara ya Addis-Abeba uzosanga hafi 100% bose bambaye udupfukamunwa"". Muganga Nkengasong avuga kandi ko kubona abenshi mu batuye ku mugabane wa Afrika ari abakiri bato ko navyo vyafashije. Avuga kandi ko hampande y'ibi, utwigoro two gushigikira abanyagihugu be n'uburambe mu guhangana n'indwara z'ivyaduka nka Ebola, vyarafashije cane guhangana na coronavirus."	https://www.bbc.com/gahuza/amakuru-54270715
business	Burundi: Rusansuma y’abashomeri, bamwe barizeye akazi abandi bati ‘nta gishasha’	"Igikorwa catanguye ku wa gatandatu uheze co kwandika urwaruka rwahejeje amashure rudafise akazi kizobandanya kubera ubwinshi bwabo, ni mu gihe vyari vyitezwe ko kirangira kw'isaha zitandatu ejo ku wa mbere. Mu minsi itatu, leta y'u Burundi ivuga ko yashoboye kwandika abashika 245.000, ariko kandi ko gushika ejo ku wa mbere hari hakiri benshi bakirindiriye kwandikwa. Abandikwa bavuga ko babazwa vyinshi harimwo ibijanye n'amashure bize hamwe impamyabushobozi bafise, igihe bayizonkeye, n'ibindi. Ntaco babwirwa uretse ko ari rusansuma rw'abashomeri bariko barakora. Bamwe bavuga ko ibi nyene vyabaye no mu myaka myinshi bandikwa buri mwaka, bakabona ko ata gishasha, ariko ubu bamwe barizigiye ko leta ishobora kubafasha. Igihe arahiza abashikiranganji ba leta yiwe, Perezida Evariste Ndayishimiye yatangaje ko yiyemeje gushigikira urwaruka ""cane cane bamwe bafise impapuro z'umutsindo ariko batararonka ico bakora"". Umwe mu bavuganye na BBC, hampande y'amashure n'impamyabushozobi, avuga ko yabajijwe ubwoko bw'akazi yipfuza canke umutahe abona yoshobora gukoresha mu gihe yoba afise umugambi wo kurangura. Mu gihe abiyandikisha ari abahejeje amashure bakirondera akazi nk'uko binavugwa n'ubushikiranganji bw'intwaro yo hagati, uyu mushomeri avuga ko ataco babwirwa kuri iki. Ati: ""Nta wuzi ko bagomba kuduha akazi, canke imitahe, gushika ubu turarindiriye"". Uwundi mukenyezi atipfuje kuvugwa amazina yavuganye na BBC, avuga ko ico babwiwe conyene ari uko hariko hakorwa rusansuma y'abashomeri. Ati: ""Jewe sinibaza ko ari akazi bashaka kuduha, kuko ivy'akazi baheruka gukoresha ikibazo, abaronse bararonse. Ariko baratubwira ko bibaye ngombwa tuzoja hamwe hanyuma bakaduha imitahe tugakorera hamwe"". Uyu afise icizere gito kuko ngo sibwo bwa mbere yandikwa kuva ahejeje amashure. Ati: ""Nama mbona batwanditse bigaherera iyo, turamenyereye kwiyandikisha. ""Kuva umwaka wa mbere mpejeje amashure mu 2014 nta mwaka urengana batatwanditse. Maze imyaka itandatu nguma nandikwa, ariko nta cahindutse"". Hagati aho, aremeza ko iri yandikwa ry'ubu ritandukanye n'iryari risanzwe rihari afatiye kuvyo yabajijwe. Yongerako ati: ""Mfise icizere ko nzohava nkaronka umutahe kuko muvyo bambajije barambajije umutahe noba nkeneye kugira nshobore kurangura umugambi wo kwiteza imbere"". BBC yashatse kuronka insiguro kuri kino gikorwa kimaze iminsi ine co kwandika abahejeje amashure ariko batigeze baronka akazi, uruhande rwa leta ntaco rwashimye gutangaza bikiriko birakorwa. Hagati aho, mw'ijambo ryiwe arahiza leta nshasha Perezida Evariste Ndayishimiye yavuze ko mu migambi yiwe itandatu yihutirwa harimwo kuzamura urwaruka, cane cane abahejeje amashure batararonka akazi. Bwana Ndayishimiye yagize ati:""Abo nibo cane cane nshaka ko bazoba intwazangabo zirongora abandi mu rugamba rwo kugwanya ubukene ku rwego rw'intango"". ""Aho bukera tugira dushware mu makomine yose agize Uburundi, tuje kwegeranya urwo rwaruka mu kibiri, batwereke imigambi bafise, bashaka gukora. ""Aho tuzosanga batoye kworora tuzobafasha kworora, aho tuzosanga batoye uwundi mugambi, tuzowubafasha"". Ikiriho ni uko biboneka ko abashomeri biyandikisha ari benshi cane mu gihugu, nk'uko vyemezwa n'ubushikiranganji bw'intwaro yo hagati, umutekano n'iterambere ku rubuga rwabwo rwa Twitter. Ubu bushikiranganji buvuga ko ku munsi wa mbere gusa batanguye ico gikorwa handitswe abashika 45.000. Mu gihe gushika ku mugoroba w'ejo ku wa mbere, abashika 245.000 ari bo bari bamaze kwandikwa mu gihugu cose, abandi barenga 35,000 bari baraye bategerejwe kwandikwa."	https://www.bbc.com/gahuza/amakuru-54167691
politics	Trump aranegura uwuserukira Ubwongereza ku butumwa bw'ibanga bwagiye ahabona	"Perezida Donald Trump wa Leta Zunze Ubumwe za Amerika, aranegura uwuserukira Ubwongereza muri ico gihugu yavuze mu butumwa bwa email ko ubutegetsi bwiwe ""ataco bushoboye"". Bwana Trump avuga ati: ""Jewe nokubwira ko uwuserukira Ubwongereza atakoreye igihugu ciwe neza"". Ubwo butumwa bwa Sir Kim Darroch yanditse kuri email  bwavuga ko abagize ibiro vy'umukuru w'igihugu vya Amerika (Maison Blanche) kuri Trump ""ataco bashoboye"" kandi ko ""batumvikana"". Umunyamabanga ajejwe ubudandaji, Liam Fox, yabwiye BBC ko kubona ubwo butumwa bumenyekana ari ""ubumenyi buke, ingeso y'ukumena amabanga y'akazi kandi ari ukudakunda igihugu"". Yavuze ko uwo ari we wese yashize ahabona izo emails yari afise ""intumbero mbi"" y'ugusambura imigenderanire mu vyo umutekano hagati ya Amerika n'Ubwongereza. Yavuze ati: "" Ndizeye ko mu gihe twomenya uwabikoze, twokoresha inguvu zose tukamushira ku murongo, bibaye ngombwa n'amategeko akajamwo"". Ubunyamabanga bujejwe imigenderanire buriko burakora amatohoza kugira bumenye ingene ubwo butumwa bwashikiriye ikinyamakuru Daily Mail co mu Bwongereza ejo ku wa Mungu. Ku ruhande rwiwe, Bwana Trump yabwiye abanyamakuru i New Jersey ati: ""Twebwe si ukuvuga ngo turashima cane rwose urya muntu, kandi yarakoreye nabi Ubwongereza"". ""Rero ndashobora kumutahura kandi ndafise n'ivyo nomuvugako, ariko ntaco bimbwiye"". Muri ubwo butumwa bwari ibanga ariko bugashirwa ahabona, Sir Kim yanditse ati: ""Mu vy'ukuri nta cizere dufise ko ubu butegetsi buzoshika aho buja ku murongo; bugakora neza, bugafata intumbero  nziza; ntibucanemwo; bukagira imigenderanire myiza; bukerekana ko bushoboye"". Umunnyamabanga ajejwe imigenderanire y'Ubwongereza, Jeremy Hunt, avuga ko ivyo Sir Kim yanditse biri ""ku gatwe kiwe"", atari kubw'ubutegetsi bw'Ubwongereza. Bwana Hunt asanzwe ariko ahiganirwa kuba umushikiranganji wa mbere w'Ubwongereza, avuga ko cari igikorwa ca ambasaderi gutanga ""ivyiyumviro vyiwe"", ariko ko bitavuga ko ari ho leta ihagaze. Avuga ko ubutegetsi bwa Bwana Trump ""budakomeye gusa, ahubwo ko ari incuti ya mbere y'Ubwongereza kw'isi""."	https://www.bbc.com/gahuza/amakuru-48906636
health	Covid-19: Ubufaransa, Ubudage n'Ubutaliyano vyahagarise urukingo rwa AstraZeneca	"Ubugage, Ubufaransa n'Ubutaliyano vyahagaritse itangwa ry'urukingo rwa Oxford-AstraZeneca, nyuma y'ivyagiye birashika i Buraya vyerekeye kuvurirana kw'amaraso (coagulation du sang). Ivyo bihugu vyiyongeye ku bindi vyinshi bito vyo ku mugabane wa Buraya navyo vyahagaritse urwo rukingo mu buryo bwo kwiyubara mu gihe hakorwa isuzuma. Ishirahamwe mpuzamakungu rijejwe amagara kw'isi, OMS, ryavuze yuko ata cemeza y'uko ivyo vyashitse biterwa n'urwo rukingo. OMS yavuze yuko iriko irihweza amakuru yavuzwe ajanye n'urukingo, ngo ariko ni ivya nkenerwa cane yuko gutanga urukingo bibandanya. OMS yongenyeko yuko ari vyiza gutohoza ingorane izo ari zo zose zishobora gushika. Abahinga ku buziranenge ba OMS bazohura ejo kuwa kabiri baganire kuri urwo rukingo. Ishirahamwe rya Buraya ry'ubuvuzi bw'imiti, EMA, rizohura kuri uwo munsi nyene rikaba rizogira ico rishikirije kuwa Kane. Ryavuze kandi yuko urwo rukingo rukwiye kubandanya kuroreshwa. Ariko, abahinga bavuga yuko igitigiri c'ukuvurirana kw'amaraso cashikirijwe nyuma y'urukingo, ataho gitaniye n'igihora kiboneka mu bantu muri rusangi. Abantu bashika imiriyoni 17 mu karere k'ishirahamwe rya Buraya hamwe no mu Bwongereza baramaze guhabwa urwo rukingo, ariko abari munsi ya 40 gusa nibo vyavuzwe ko bagize ikibazo c'ukuvurirana kw'amaraso, nk'uko vyavuzwe na AstraZeneca. Hariko harafatwa izihe ngingo? Ubushikiranganji bujejwe amagara mu Budage kuri uno wambere bwatangaje ko buhagaritse gutanga urukingo rwa Oxford-Astrazeneca ubu nyene, ku mpanuro z'ikigo Paul Ehrlich Institute (PEI), kijejwe ivy'inkingo mu gihugu. Umushikiranganji ajejwe amagara Jens Spahn yagize ati: ""Icabanjirije iyi ngingo ni amakuru y'ingorane zashitse ku mutsi ujana mu bwonko zitewe n'urukingo rwa AstraZeneca. ""Hafatiwe kuri ayo makuru mashasa, ikigo Paul Ehrlich Institute uno munsi casubiye kuvyihweza gica gitanga impanuro yo guhagarika uru rukingo, hagakorwa uwundi mwihwezo."" Yavuze ko iyo ngingo ata ""mvo za politike"" ziyiri inyuma. Yongeyeko ati ""twese turazi neza ingaruka z'ingingo nk'iyi, kandi ntitwayifashe ku buryo bworoshe"". Haciye umwanya mutoyi, umukuru w'igihugu c'Ubufaransa Emmanuel Macron, yavuze ko Ubufaransa buhagaritse uru rukingo gushika EMA itanze ayandi makuru. Yagize ati: ""Dufise intambwe dukurikiza zisanzwe, dukurikiza ivyo twerekwa n'ubumenyi hamwe n'abakozi bo mu gisata c'amagara bashoboye akazi cane, kandi tukabikorera hamwe nk'umugambi wa Buraya."" Ikigo c'Ubutariyano kigenzura imiti naco congeye ikiringo co kubuza kwinjiza urwo rukingo mu gihugu, naho nyene harindiriwe ingingo ya EMA. Guhagarika ikoreshwa ry'uru rukingo bibaye nyuma y'ikiringo kiri munsi y'umunsi umwe Ubuholandi bugize uko nyene. Ingingo y'iki gihugu izoshika ku tariki 29 z'ukwa gatatu."	https://www.bbc.com/gahuza/amakuru-56408711
politics	Vladimir Putin yiyumvira iki agategura iki?	"N﻿a Steve Rosenberg Umwanditsi mukuru mu gisata c'Ikirusiya, i Moscow Iki ni ikibazo tumaze igihe kitari gito tubaza, n’imbere y’uko Uburusiya butera Ukraine. Vladimir Putin yoba yiyumvira iki agategura iki? Ariko reka mbe ndabibamenyesha. Nta sindagura. Kandi sinavuganye na Putin. Uwahoze ari umukuru w’igihugu ca Reta Zunze Ubumwe za Amerika George W Bush igihe kimwe niho yigeze kuvuga ko yaravye Vladimir Putin mu maso aca abona akari ku mutima wiwe. Raba ingene vyarangiye neza mu migenderanire hagati y’Uburusiya n’Uburengero. Rero, kwinjira mu mutwe w’uyu mutegetsi wa Kremlin si igikorwa coroshe. Ariko ni vyiza kugerageza. Kumbure iki gihe nico gikomeye co kugerageza gusumba ibindi vyose, dufatiye kw’ikangisha riheruka kugirwa na Moscou ku bigwanisho nikleyeri. Nta gukekeranya cane ko umukuru w’igihugu c’Uburusiya ubu atorohewe. Ico yita “igikorwa ca gisirikare kidasanzwe” muri Ukraine ntikiriko kimugendera neza. Cari citezwe kumara imisi mike. Ariko ubu turi mu mezi hafi umunani kandi nta kimenyetso ko kigiye kurangira. Kremlin iremera ko yatakaje “bikomeye”; mu ndwi nkeya za vuba, igisirikare c’Uburusiya cagiye gitakaza ubutaka cari carigaruriye muri Ukraine. Mu ntumbero yo kwongereza igitigiri c’ingabo, mu kwezi guheze Perezida Putin yateye akamo ko guhamagaza ingabo, ico yahora avuga ashimitse ko atari gukora. Ni mu gihe ibihano bibandanya bigira ingaruka mbi ku butunzi bw’Uburusiya. Reka tugaruke ku coba kiri mu mutwe wa Putin. Ubwo yoba yibaza ko yihenze cane? Ko ingingo yo gutera Ukraine ryabaye ikosa rikomeye? Ntuhave uvyemeza gutyo. Konstantin Remchukov, umwanditsi mukuru akongera akaba nyene ikinyamakuru co mu Burusiya Nezavisimaya Gazeta, avuga ati: ""Ivyo Putin yiyumvira ni vyo vyerekana ingene ibintu bimeze muri ino ntambara”. ""Ni umutegetsi atwaza umukazo igihugu rutura ca nikleyeri. Ni umutegetsi atavuguruzwa muri kino gihugu. Arafise ivyiyumviro n’ibintu bikomeye yemera bimusarisha. Yatanguye kwemeza ko ari ku nyungu zo kubaho. Atari kuri we gusa. Ariko kuri kazoza k’Uburusiya”. Mu gihe ino ntambara yoba ari iyo kurwanira ukubaho kw’igihugu, Putin yoba yiteguye gute kuyitsinda? Mu mezi ya vuba, abategetsi b’Uburusiya (na Putin we nyene ubwiwe arimwo) bagiye bumvikana mu buryo budatomoye berekana ko uyu mukuru wa Kremlin ashobora kuba yiteguriye gukoresha ibirwanisho vya nikleyeri muri ino ntambara. Perezida Joe Biden wa Amerika abwira CNN ati: ""Sinibaza ko azohava abikoresha. Ariko nibaza ko kubona avuga ibintu nk’ibi ko ata mutima agira”. Amabombe y’urutavanako yacucagiwe mu gihugu cose mu ndwi iheze yerekana ko nibura Kremlin yiteguye kwunyura ibintu hagati y'Ubususiya na Ukraine. N'uburengero nyene? Grigory Yavlinsky, inararibonye muri poritike nk’uwigenga, avuga ati: ""Ariko aragerageza kwirinda ko hatoba ugutana mu mitwe amaso mu yandi n’Uburengero, ariko akaba anavyiteguriye”. ""Mfise ubwoba ko hohava haduka intambara ya nikleyeri. Hanyuma ubwa kabiri, ntinya intambara itagira iherezo”. Ariko ""intambara itagira iherezo"" isaba uburyo butagira iherezo. Iki ni ikintu Uburusiya busa n’ubudafise. Igihuhusi c’ibisasu vya misire vyacucagiwe ku bisagara vya Ukrane ni ukwerekana inguvu zidasanzwe, ariko none Moscou yobibandanya mu gihe kingana iki? Remchukov ati: ""None woshobora kubandanya utera izi misire mu kiringo c’imisi, c’amayinga, c’amezi? Abahinga benshi bafise amakenga ko tutoba dufise misire zikwiye. ""Hanyuma kandi, turavye ku ruhande rwa gisirikare, nta n’umwe gushika ubu arerekana icoba ikimenyetso kirengeye vyose c’intsinzi [y’Uburusiya]? Ni ikihe kimenyetso c’intsinzi? Mu 1945 cabaye ibendera hejuru ya Berlin. None ubu icokwerekana intsinzi ni igiki? [Ibendera] hejuru ya Kyiv? Hejuru ya Kherson? Hejuru ya Kharkiv? Si nzi. Nta n’umwe abizi”. Nta n’uwuzi nimba na Vladimir Putin we nyene ubwiwe abizi. Mu kwa kabiri, intumbero ya Kremlin  yasa n’ugutsinda Ukraine vuba bwango, hanyuma uyu mubanyi w’Uburusiya agasubira mu muryango w’ibihugu bicuditse na Moscou ata ntambara ndende ihabaye. Aha yaharuye nabi. Uretse ko atiyumviriye ko igisirikare ca Ukrane n’abanyagihugu bayo bari biyemeje kurwanira igihugu cabo gushika ku ka nyuma, ntiyibaza ko igisirikare cayo cari gifise uburyo bwo guhangana n’Uburusiya. None ubu yoba yiyumvira iki? Ubwo ubu Vladimir Putin yoba  afise integuro yo gutsimbataza igenzura ry’ubutaka bwa Ukraine avuga ko aherutse kwihagira hanyuma agahagarika intambara? Canke ubwo yoba yariyemeje kubandanya asatira gushika Ukraine yose ayigarukanye mu ruhongore rw’ibihugu bigenzurwa na Kremlin? Mu ndwi iheze, Dmitry Medvedev  yahoze arongoye Uburusiya yanditse ati: ""Igihugu ca Ukraine, uravye ukungene cubatse  ubu...kizokwama ari intambamyi ikomeye ku Burusiya. Mbona ko intego y’ibikorwa vyacu vya kazoza yoba ugusenyura burundu ubutegetsi bwa poritike bwa Ukraine”. Mu gihe amajambo ya Medvedev ari yo yoba ari mu mutwe wa Putin, aha rero mwitege intambara ndende cane kandi izosesekamwo amaraso menshi. Ariko, vyanka bikunda, ivyo Putin akora hanze biriko bigira ingaruka mu gihugu.  Kuva mu myaka itari mike, Kremlin yarubatse ishusho ya Putin nka ""Mr Stability"" (ni ukuvuga “Umugabo-buragamo""), ihimiriza Abarusiya kwizera ko igihe cose azoba arongoye igihugu ko bazoba bari mu mutekano utagira agahonzi. Ubu biragoye kwumvisha abantu ko ari vyo. Remchukov ati: ""Amasezerano yari hagati ya Putin n’abanyagihugu yari ‘Ndagukingira’. ""Mu kiringo c’imyaka itari mike, icivugo nyamukuru cari ‘ukubona kure’. None ukwo kubona kure muri kino gihe ni ukuhe? Ico carataye igihe. Nta kintu na kimwe co kwizera muri kazoza. Uno musi abanyamakuru banje ntibazi nimba badashika muhira basanga urwandiko rubahamagarira kwinjira mu gisirikare”. Ingingo ya Vladimir Putin yo gutera Ukraine yatangaje benshi. Ariko Yavlinsky ntarimwo. Yavlinsky  ati: ""Nibaza ko [Putin] yamaze igihe yitegurira iyo nzira – umwaka ku mwaka yariko yubaka ivyo turimwo ubu”. ""Akarorero, gusambura ibinyamakuru vyingenga. Ivyo yabitanguye mu 2001. Gusambura igisata c’abikorera utwabo. Yabitanguye mu 2003. Hanyuma mu 2014 ivyabaye muri Crimea na Donbas. Umuntu atabibona ni uko yari impumyi. ""Ingorane z’Uburusiya ni intwaro yacu. Intwaro yashinzwe hano ikarema uyu muntu  [nka Putin]. Ikibazo c’uruhara rw’Uburengero mu gushinga iyi ntwaro ni ikibazo gikomeye cane. ""Ikibazo ni uko iyi ntwaro itaremye abantu. Hari abantu benshi cane b’intungane mu Burusiya. Ariko mu bantu nta gatima ko guharanira uburenganzira  kahari. Nico gituma Uburusiya bunanirwa kwihagararako”."	https://www.bbc.com/gahuza/articles/c3g7x0el901o
politics	Afghanistan: Aba-Taliban bisubiyeko ntibugurura amashue ku bakobwa	"Aba-Taliban bisubiyeko ku ngingo yo kwemerera abakobwa bo muri  Afghanistan gusubira ku mashure yisumbuye, bavuga ko  hakiriko harafatwa ingingo y'umwambaro (uniformes) bategerezwa kwambara. Amashure vyari bitegekanijwe ko asubira kwugururwa  kuri uyu wa gatatu inyuma y'amezi yugawe kuva aba-Taliban bafashe ubutegetsi mu  kwezi kw'umunani. Ariko umushikiranganji ajejwe amashure yamenyesheje giturumbuka ko amashure yisumbuye ategerezwa kuguma yugaye ku bakobwa, bituma abantu bajuragirika. Abakobwa bamwe baciye baduka bararira, abavyeyi n'abanyeshure nabo barashavura kandi barababazwa n'iyo ngingo yo ku munota wa nyuma. Imbere  yaho benshi bari bavuze ingene banezerewe kandi bishimiye ko basubiye kuja mw'isomero. Iyo ngingo yaje  haheze indwi umushukiranganji ajejwe amashure amenyesheje ko amashure agiye kwugururwa ku banyeshure bose harimwo n'abakobwa ku wa gatatu. Ariko itangazo  kuri uyu wa gatatu ryaciye riza rivuga riti: ""Turamenyesheje amashure yose y'abakobwa n'ayafise abanyeshure b'abakobwa hejuru y'umwaka wa gatandatu ko yugawe gushika haje iyindi ngingo."" Iryo tangazo ribandanya rivuga ko amashure azokwugururwa ingingo kuri uniforme z'abanyeshure b'abakobwa  imaze gufatwa hisunzwe ""Itegeko rya Sharia hamwe n'imigenzo ya Afghanistan."" Iyi ngingo ya giturumbuka yababaje cane abavyeyi b'abana b'abakobwa. Umugabo umwe atashatse ko umwidondoro wiwe umenyekana yabwiye BBC ko umukobwa wiwe yaciye yaduka ararira kuva yankiwe n'aba-Taliban  kwinjira mw'ishure kuri uyu wa gatatu mu gitondo. Yavuze ati: ""Hamwe hogira igishikira umukobwa wanje, sinzobabarira aba-Taliban."" Ku ntwaro y'aba-Taliban mu myaka ya 1990, abakobwa ntibari benerewe kuja mu mashure. None kuva aba-Taliban bongeye gufata ubutegetsi mu kwezi kw'umunani, amashure  y'abakobwa y'intango n'ayo abahungu niyo yonyene yagumye yuguruye henshi mu gihugu. Amashure  yisumbuye y'abakobwa vyari bitegekanijwe ko yugurutrwa uyu munsi. Umwe umwe ku giti ciwe,  abakuru b'aba-Taliban baremera ko amashure y'abakobwa ari ikibazo kidahurizwako na bamwe mu ndongozi zabo z'umurongo ukaze. Uku kumenyesha ingingo giturumbuka ku munota wanyuma biragaragaza ukutumvikana muri uwo mugwi - kandi vyerekana ingene bamwe mu ndongozi batitayeho ivyifuzo vy'abanya-Afghanistan ba none. Umwe mu baharanira uburenganzira Mahouba Seraj, yashinze urunani rw'abagore muri Afghanistan (Afghan Women's Network), yumiwe n'uko kwisubirako. Yabwiye BBC ati: ""Ico bitwaje ngo ni uko ""mudafise hijab ibereye'. Nta ngingo ya sentare yahabaye, bifatiye iyo ngingo mu gitondo, ku mvo iyari yo yose."" Yavuze ko uniforme z'ishure z'abakobwa muri Afghanistan zama zifuka hose, imimsi yose"". Bimwe mu vyo amakungu yasavye n'uko aba-Taliban  bemerera abagore n'abakobwa kuja mu mashure imbere y'uko bahabwa imfashanyo zo hanze. Madame Seraja yavuze ati: ""Ico nshaka kwumva canke kubona kuri bo n'uko bahagaruka bakavuga bati 'okay, iki nico mwahisemwo gukora? Emwe, natwe iki nico duhisemwo gukora: nta kubemera, nta mafaranga. Nta kindi!'"""	https://www.bbc.com/gahuza/amakuru-60848442
religion	Imvo n'Imvano ku musi mukuru wa Noheli abakristu kw'isi bibuka ivuka ry'umwana Yezu/Yesu	Ndabaramukije nongera ndabaha n'ikaze mu kiganiro c'Imvo n'Imvano co kuri uyu wa gatandatu igenekerezo rya 25 ukwezi kwa 12 mu 2021. Imvo n'Imvano y'uyu musi yerekeye umusi mukuru wa Noheli, aho abakristu hirya no hino kw'isi bibuka ivuka ry'umwana Yezu/Yesu. Buri mwaka, abemera Kristu imiliyoni n'imiliyoni hirya no hino kw'isi barahimbaza umusi mukuru wa Noheli. Noheli y'uyu mwaka, ibaye mu gihe ikiza Covid kibandanya kuvugwa mu bihugu bitandukanye kw'isi no mu gihe haherutse kugaragara ubundi bwoko bita Omicron bwandukira ku buryo bwihuta. Muri kino kiganiro, twahisemo guha umwanya abakunzi b'Imvo n'Imvano bifuje kutubwira uko bariko barahimbaza umusi mukuru wa Noheli, ari na ko tugenda tubashikiriza uturirimbo dutandukanye two guhimbaza uyu musi. None Noheli yiteguriwe gute muri iyi misi ikiza coronavirus cakwiragiye kw'isi? Ababa mu karere k'ibiyaga binini n'abari mu bindi bihugu eka mbere n'abari mu makambi y'impunzi bariko bayihimbaza gute? Inyishu ni muri kino kiganiro. Mugiye kuba hamwe na Cyriaque Muhawenayo, muri studios za BBC i Nairobi.	https://www.bbc.com/gahuza/amakuru-59788516
politics	Ukraine ivuga ko Russia yacucagiye za  misire mu buseruko no mu bumanuko	Ibitero vya rokete n’ibisasu vya misire vyononye ibitari bike mu bisagara vyo mu buseruko no mu bumanuko bwa Ukraine, nk’uko abategetsi b’akarere babivuga. Abasivire bane barapfuye mu gitero cabaye mu gisagara ca Siversk mu ntara ya  Donetsk, nk’uko buramatari Pavlo Kyrylenko abivuga. Uturere dutuwemwo n’abasivire twa Druzhkivka muri iyi ntara nyene natwo nyene twaratewe. Inyubakwa y’akaguriro yarasambuwe no mu micungararo hasigara ikinogo kinini. BBC ntiyashoboye guhinyuza ibivugwa kuri ibi bitero biheruka. Ingabo z’Uburusiya zirwanira hasi zisa n’izitashoboye gutera intambwe ikomeye mu masaha 24 arangiye mu rugamba rwazo rwo kwigarurira igice gisigaye c’intara ya Donetsk. Abategetsi ba Ukraine kandi bavuga ko ibisasu vya misire vyatewe mu turere twa Kharkiv mu buraruko, Mykolaiv mu bumanuko, na Kryvyi Rih, igisagara kiri mu buraruko bushira ubuseruko bwa Mykolaiv. Ingabo za Ukraine ziriko zirarwana n’inguvu zazo zose mu gukingira Mykolaiv, igisagara gikomeye kiri ku nkengera  y’uruzi kw’ibarabara rikomeye rija i Odesa, igisagara nyamukuru Ukraine icishako ibidandazwa ishora hanze. Amato y’intambara y’Uburusiya aracabuza Ukraine gushora hanze intete ziva i Odesa. Icegera c’umushikiranganji wa mbere wa Ukraine Iryna Vereshchuk asaba abanyagihugu kuva mu duce twigaruriwe n’ingabo z’Uburusiya mu bisagara vya Kherson na Zaporizhzhia mu bumanuko. Aka kamo gasa n’akerekana ko ingabo za Ukraine zoba ziriko zitegura ibindi bitero vyo kwivuna. Abarusiya barigaruriye igisagara ca Kherson, ariko ingabo za Ukraine zarashoboye kwisubiza uduce tumwe tumwe tw’ako karere. Igipolisi muri iyo ntara cagiriza Uburusiya guhonya n’ibigirankana ibiterwa. Mu butumwa cacishije ku rubuga rwa Facebook, cerekana imirima iriko irasha, kikavuga kiti: “Imiriro myinshi yama yaduka uko bukeye uko bwije, amajana n’amajana y’amahegitari y’ingano, hamwe n’izindi ntete aramaze guturirwa”. Cagiriza kandi ingabo z’Uburusiya gusambura ibigega n’ibikoresho vyo mu burimyi, kandi zikanabuza abanyagihugu kuzimya iyi miriro.  I Kryvyi Rih, vya muzinga vyarononye ishure n’inzu y’uburaro, vyica umugore w’imyaka 41, nk’uko bivugwa na buramatari Valentyn Reznichenko. Ubushikiranganji bw’Uburusiya bujejwe kwivuna abansi buvuga ko ingabo zabwo zabomoye ikigangara cari kibitswemwo ibirwanisho vyo mu bwoko bwa M777 vyatanzwe na Amerika i Chasiv Yar hafi ya Kramatorsk. Slovyansk na Kramatorsk vyitezwe kuba ibindi bisagara nyamukuru gukiririmbirwamwo n’Uburusiya muri Donetsk. Amerika ivuga ko igiye kurungikira Ukraine ibindi birwanisho bidahusha bitera ibisasu vya rokete. Perezida Volodymyr Zelensky wa Ukraine avuga ko ibisasu vya muzinga vyo mu bwoko bwa HIMARS  biriko birakoreshwa mu gutera ububiko bw’ibirwanisho mu turere turi mu minwe y’Uburusiya, ibituma Moscou itoroherwa na gato mu kurungika ibindi. Mu Bwongereza, ibigo vya gisirikare biriko birakoreshwa mu kwigisha ingabo za Ukraine ubuhinga bwo kurwana, nk’uko reta y’Ubwogereza ibivuga. Ni mu ntumbero yo kwigisha abanya-Ukraine 10.000 mu mezi ari imbere. Mu yandi makuru y’igendereza, igisirikare c’Ubwongereza kivuga ko Uburusiya buriko buregeranya izindi ngabo mu gihugu cose buzegereza hafi ya Ukraine mu kwitegurira ibindi bitero.	https://www.bbc.com/gahuza/articles/cp63xkdepg7o
health	Gutwaririza: Mbe ni kubera iki abagore bibungenze bifuza cane ivyo kurya bimwe bimwe?	"Twese turamaze kwumva inkuru y'umugore iyo yibungenze usanga hari indya imwe gusa canke zibiri ashaka kuguma afungura, akavyura umugabo hagati mw'ijoro ngo azimuronderere. Canke na twebwe ubwacu turamaze gushikirwa no gushaka cane ikintu kinaka co kurya. Kenshi biravugwa ko gutwaririza indya iyi canke iriya ari uburyo bwo kwironsa ingaburo umugore n'umwana yibungenze bakeneye, kandi hari n'ikiganisha ku ciyumviro c'uko vyoba biterwa n'ingene umubiri uremye. Ivyo ari vyo vyose, ni igice kigoye gutegera c'ikintu rimwe na rimwe kitoroha. Kwirema kw'umuntu mu nda y'uwundi bisanzwe bitwara igihe, bikarusha, bikagora umubiri, kandi iyo hari impamvu yo gushaka cane kurya tacos (indya zo muri Mexique zikundwa cane), ntibikunda kwiyima. Ariko, iyo wihweje ico ubushakashatsi mu bumenyi bubivugako, uhasanga inkuru itangaje kandi isa n'iyisiga ubwenge. Gutwaririza nk'ikintu kiri aho ntibishikira bose mu mico itandukanye, nk'uko abashakashatsi babibonye. Kandi mu bihugu vy'imico y'abatavuga icongereza aho bivugwa ko abagore batwaririza, usanga ivyo batwaririza bitandukanye cane n'ivy'abagore bo muri Amerika canke mu Bwongereza, nk'akarorero. Nko mu Bayapani, iyo bavuze ivyo gutwaririza, usanga umuceri ari co gifungurwa kivugwa cane. Twegeye imbere, ivyigwa vyo kumenya nimba ivyo kurya bitwaririzwa cane hari ingaburo zihariye bitanga zifasha imbanyi, vyasanze ivyo vyo kurya ata ngaburo nk'izo bifise. Mu bisanzwe, abagore batwaririza usanga bagira umuvyibuho kurusha uko biba vyitezwe ku mbanyi y'umugore afise amagara meza, ivyo navyo bigashobora guteza ibibazo. Ariko ntibisigura yuko abagore batwaririza ari ivyo bigira, gusa ni uko ukwo gutwaririza gushobora kuba guterwa n'ikindi kintu ataho gihuriye n'ibibera mu mubiri. Kurabira hamwe muri rusangi igituma abantu bashaka cane ibifungurwa bimwe bishobora gutanga icerekezo, nk'uko bivugwa na Julia Hormes, umwigisha w'inyifato kuri kaminuza ya State University of New York, Albany, yize ibijanye no gushaka cane ivyo kurya mu buryo butandukanye. Nk'akarorero, Hormes avuga ko hafi ya 50% vy'abagore muri Amerika bavuga ko bashaka cane shokola mu ndwi ibanziriza kuja mu butinyanka. Abahinga barihweje niba ukwo gushaka cane shokola gufitaniye isano n'ingaburo ngirakamaro ziyirimwo, canke niba bijanye n'uko haba hari uguhindagurika kw'imisemburo mu mubiri. Mu cigwa kimwe, umuhinga mu nyifato yasavye umugore kwugurura agasaho bahawe agafungura ibirimwo niyasubira kwumva ashaka cane ico arya. Tumwe mu dusaho twarimwo shokola ikoranye amata (ifise ingaburo zose usanga muri shokola hamwe n'uburyo ishongera mu kanwa). Utundi twarimwo shokola yera, itarimwo igiterwa ca cocoa kigumye gisanzwe giha shokola ikoranye amata ibara ryayo ry'umugina, ariko ikagira imfato nziza. Hanyuma, udusaho dusigaye twarimwo ibinini vya cocoa, birimwo ibigize cocoa bigumye ariko bidateye nka shokola isanzwe iribwa. Shokola yera niyo yashoboye cane guhaza abifuza kuyirya, bigasigura rero ko atari ingaburo ngirakamaro canke ibindi birungo vya cocoa igumye bitera ukwo kuyishaka cane. Ibindi vyigwa vyibanze ku kwifuza cane shokola vyasanze ata sano ririho n'urugero rw'imisemburo mu mubiri. Mu bisanzwe, abagore baciye imvyaro babandanya kuvuga ko bakigira ukwifuza kwa cane kwa shokola, nk'uko Hormes abisigura. Ico ibi vyose vyerekana ni uko ukwo kwifuza kwa cane igifungurwa guterwa n'imico hamwe n'ibiri mu mutwe. Kwifuza cane igisuguti c'amavuta menshi canke akamanyu ka shokola, amafiriti, bishobora kuza nk'iciyumviro gisanzwe, kigacikamwo buke buke ukwifuza kwa cane kugoye kwiyumanganya. Muri ico gihe nyene, muri Leta Zunze Ubumwe za Amerika, hamwe n'ahandi hatandukanye, kwiyumvira ivyo kurya bikwega ijisho - amajambo akoreshwa n'abashakashatsi mu kuvuga ivyo kurya birimwo kuva kuri ice cream gushika ku makaroni atekanya foromaji - bizanana no kwicuza. Hormes agira ati ""haraba kwijijanya imitima. ""Biraryohera umubiri, ariko kandi nkaba mba ahari umuco umbwira ko ntategerezwa kurya iyi shokola."" Yongerako ati ""Ndayishaka cane, ariko sinarinkwiye kuyirya - twibaza ko urwo ari rwo ruhande rw'umuco rutuma haba ico gikorwa."" Ku buryo bwihariye, iyo wari umaze igihe wiyima - waramaze gushira mu mutwe ko utazosubira kwiha igifungurwa kinaka - birakugora cane kwihangana iyo ufise ico gifungurwa. Rero nyuma yo kwihereza ikimanyu ca keke, aho kwumva unyuzwe ubuzima bukabandanya, uca urya ibindi bimanyu bitatu. Vyongeye, abagore barashobora kwiyima ibifungurwa bimwe iyo bibungenze, nkumbure barondera amagara meza kubera impanuro za muganga ku bijanye n'indya nka sushi, inyama za deli hamwe n'ibindi bifungurwa. Ibi vyose bituma, n'imiburiburi mu bice bimwe vyo kw'isi, gushaka ibifungurwa cane bishika kandi bikagorana kuvyirinda, bigashobora no gutuma haba kwongera ibiro kwa cane. Kwibungenga navyo birashobora gufatwa nk'igihe kwifuza cane ibifungurwa binaka bishobora kwihanganirwa. Hormes agira ati ""Uyu muco kandi uratuma tumenya ibihe hamwe n'inyendamuvano aho usanga vyihanganirwa ko abagore barya ibintu mu bisanzwe babwirizwa kwigira kure"". ""Guca imvyaro no kwibungenga ni ibihe ikibano gisa n'icemerera abagore kwirekura."" Hormes ahanura yuko mu gihe ushaka cane shokola, wari ukwiye gufata iyo ku rwego rwo hejuru, ukarya utumanyu nka tubiri ku munsi, ubuzima bukabandanya - ivyo birashobora gutuma ingaruka zavyo zivaho. Uburyo bumwe ni ubwo gukoresha kwisamaza - hari ivyigwa vyakozwe hakoreshejwe ibisamaza vyo kuraba canke kwimotereza. Ubundi buryo ni kwita ku bibera mu mutwe hamwe no kubaza umutima nama, ukemera ko ukwo kwifuza ugufise ukakureka kukakuvamwo. Iyo ari ibijanye no gutwaririza, harashobora kuba hari ikindi kijanye n'umuco: kwibungenga biragora, kandi birashobora kunanirana iyo ata bufasha buhari. Icigwa cibanze ku bagore bo mu caro muri Tanzaniya bavuze ko batwaririza inyama, ifi, intete, ivyamwa, imboga, casanze kubaronsa ivyo vyo kurya bashaka ari ikimenyetso co gushigikirwa n'umugabo hamwe n'umuryango. Kandi koko, gusaba inkoko yokeje saa saba z'ijoro bisaba ukwitanga gukomeye ku wutumwe kuyirondera, rero bitanga icizere ko uwo muntu koko ahari kugira afashe. Mu gihe amababa y'inkoho asanzwe aryoha ubwayo, kuba hari umuntu ukunda ayakuzaniye biyongera agaciro karengeye ingaburo afise."	https://www.bbc.com/gahuza/amakuru-53487801
business	Akazi: Woshika gute ku bintu vyinshi ukoresheje umwanya muto?	"Ukivyumva, bishobora kuba ata nsiguro bifise. Wokora gute umwanya muto kugira uronke umwimbu mwinshi? Aha turabasigurira ingene ivyo bishoboka n'ingene bishobora kubafasha mu migambi imwe imwe. Cal Newport, ikigo c'ubuhinga mu kugwiza umwimbu, kiratanga impanuro ku kungene ushobora akazi ku rwenge. Izo mpanuro harimwo ikintu citwa ""gukora udakebaguzwa"". Mu gutahura ico ari co gukora udakebaguzwa, birakenewe kumenya ico ari co akazi kadashemeye. Kusoma ubutumwa bwa mail, kuraba imbuga hwaniro, gukoresha amanama ku bintu bitihuta cane, ivyo vyose bishobora gufatwa nk'akazi kadashemeye. Ushobora kutavyirengagiza gose, ariko ushobora kubikura ku rutonde rw'ibintu vyo gukora mu mwanya umwe, kugira wihatire ku kandi kazi udakebaguzwa. N'ukwihatira cane ku bikorwa bikenewe cane no kuvyitondera cane. Ushobora no kwiherera kugira ntusamare. Ni vyo umwanditsi Maya Angelou yakunda gukora, mu gihe umugwizatunga Bill Gates azwi nk'umuntu yakunda kwiyugarana ahantu hiherereye kugira akore. Hari uburyo bwinshi bwo gushika ku ntumbero mu buzima. Umugwizatunga Warren Buffet ahanura kugira urutonde rw'ibintu 20 nkenerwa vyo gukora mu buzima, hanyuma ugaca akarongo musi y'ikigira gatanu. Hanyuma, ibindi 15 biri kuri urwo rutonde ivyihoze, gushika ubonye uhejeje ivyo bitanu vya mbere. Umwarimu wa kaminuza Angela Duckworth n'umuhinga muvyo inyifato yateguye indinganizoy'intumbero umuntu yipfuza gushikako. N'ukubigaburamwo ibice vyinshi, ikija hejuru kikaba ari co gekenewe cane (nko kuba umuganga canke gutwara umudari wa olempike). Intera ikurikira irimwo intumbero zito zito zikenewe kugira ushike ku ntumbero nyamukuru. Nk'akarorero, ubushakashatsi bukenewe kugira ukore ibibazo vyotuma uba umunyeshure wa kaminuza muvyo amagara y'abantu, canke imyimenyerezo ikenewe kugira wirukw imetero 100 kugira uronke umudari w'inzahabu. Intera yo hasi irimwo ibikorwa bishigikira ibiri mu ntera yo hejuru, gutyo gutyo gutyo. Mu gihe akazi kamwe katagushikana ku ntumbero nyamukuru, intera iyo ari yo yose kariko, ntugakore. Gukora umusi wose akazi ku muvuduko wa 100km/h si ikintu ciza. Akaruhuko karakenewe, kandi nawe karashobora kugufasha. Francesco Cirillo, umuhinga mu gukoresha neza umwanya, yaratoye igipimo c'akaruhuko ku cuma giharura iminota gifise iforoma y'urutomati yasanze mu gikoni ciwe. Ubwo buhinga buzwi kw'izina rya pomodoro (kivuye mw'izina urutomati mu gitaliyano), bukora mu kugabura akazi kawe mi bice vy'iminota 25. Ugakurikizako iminota 5 y'akaruhuko ifasha mu mwimbu. Sohoka hanze gutembera gato hakuguma uraba imbuga hwaniro - ubushakashatsi bwerekanye ko utwo turuhuko dushobora umererwa neza gusumba mu kwitegurira iyindi minota 25 y'akazi. Cal Newport arafise uko afata akazi umuntu adakebaguzwa, ariko arazi kandi kugahagarika no kugira umwanya wiwe. Kugira aheraheze umusi w'akazi, yari afise akamenyero ko guhagarika. N'ukuvuga kumenya ko umusi uheze, kwihweza akazi katashoboye kurangira, gutegura ibizokorwa bukeye, no kugara inyabwonko ngendanwa canke ikaye y'imyimenyerezo no kuvuga ijambo nka ""ndaheje kugara burundu"". Uko wobivuga kose bikuvako, ariko ayo majambo ategerezwa kwerekana ko uhejeje akazi k'uyo musi n'intango y'akaruhuko, ko widegemvya ushobora kwinezereza. Ako kanya utegerezwa kukaronka! Inkuru yo kuri  BBC Bitesize"	https://www.bbc.com/gahuza/amakuru-61651078
sports	Barcelona: Gerard Pique avuga ko hakenewe impinduka zikomeye inyuma y'agasuzuguro ka nijoro	"Inyuma y'igihe kitari gito Barcelona yiganje mu mupira w'amaguru, haraciye igihe itsindwa mu buryo buteye isoni, ivyaraye bibaye nijoro vyo yo bikaba ari agahomerabunwa. Urukino rwa nijoro rwayihuje na Bayern Munich mw'ihiganwa rihuza imirwi yabaye iya mbere I Bulaya (Uefa Champions League), aho Barça yaraye ikubiswe ibitsindo 8 kuri 2 vyatumye Gerard Pique avuga ko ari ngombwa ko haba impinduka zikomeye muri uyo murwi. Uyu mukinyi w'inyuma w'imyaka 33, yashoboye gufasha Barcelona gutsindira ibikombe 20 mu myaka 12 avuga ko bibaye ngombwa ""ari we azoba uwa mbere kuva muri uyo murwi"" mu gihe wobona ko ari co gikenewe. Barcelona yaraye itsinzwe mu buryo butari bwigere buyishikira ku mugabane wa Bulaya kuva igihe kitari gito, inyuma y'ihiganwa ryo mu gihugu hagati La Liga ryagiye kurangira Barça itakaje igikombe catahiye Real Madrid. Pique ati: ""N'ukuri twaraye twigonze ku rutare"". ""Ntabwo ari ubwa mbere, canke ubwa kabiri, canke ubwa gatatu. Ntabwo turi mu nzira nziza."" Abandanya avuga ati: ""Abamenyereza n'abakinyi baragenda hakaza abandi, ariko mvugishije ukuri haraciye igihe kirekire tudafise inguvu z'ugushobora guhangana n'iyindi mirwi ku rugero rw'umugabane w'Ubulayi"". ""Nibaza ko twese hamwe dutegerezwa kwicara tukiyumvira hagati yacu icokorwa ku neza y'umurwi. Ibitubayeko ntibishobora kwihanganirwa"". ""Biragoye cane kwemera ariko nibaza ko bizodufasha kwiyumvira icokorwa, kuneza yacu twese"". ""Umurwi wacu ukeneye impinduka. Sindiko mvuga umumenyereza canke abakinyi, ariko umurwi wose muri rusangi ingene utunganijwe bitegerezwa guhinduka"". ""Turakeneye amaraso mashasha kugira ngo ibintu bihinduke, kandi bibaye ngombwa, noba uwa mbere kuva mu murwi"". Harategekanijwe amatora y'umukuru w'umurwi muri Barça mu 2021 kugira ngo barondere uwusubirira Josep Maria Bartomeu. Umumenyereza wa Barcelona Quique Setien yagiye mu gice ca kane gishira ica nyuma muri Champions League ibintu bitameze neza na gato kuri we, inyuma y'amezi indwi yose yari amaze kuva mu kwa mbere asubiriye Ernesto Valverde umurwi ukaba utavyifashemwo neza muri ico gihe cose. Abajijwe ivyerekeye kazoza  k'umurwi n'ivyari bihejeje gushikirizwa na Pique, Quique Setien yishuye ati: ""Si nshobora kuvuga igikenewe mu murwi, urazi ko maze amezi make cane"". ""Nimba Gerard avuga ko hakenewe impinduka zikomeye, aya ni amajambo akomeye cane. Harageze ko twihweza ibintu tugafata ingingo zikomeye kugira ngo twubake kazoza"". Abajijwe nimba ikibazo ciwe gikenewe kwigwa nk'umumenyereza wa Barca, avuga ati: ""Nibaza ko ubu nyene hakiri kare cane kuvuga nimba nzoguma mu murwi canke nzogenda. Ikiriho ni uko ibiba atari jewe ndabituma"". ""Ni ngombwa ko twese hamwe turabira hamwe igikenewe gukorwa, tukanigira hamwe ibintu vyose vyatumye tumaramara uku"". Amahirwe yo kubandanya amenyereza uyu murwi inyuma y'ibara waraye ubonye i Lisbone ni make cane, mu gihe hari amakuru abandanya azunguruka avuga ko Barça yoba yaramaze gufatna ingingo yo kumwirukana. Chris Sutton yahoze akinira umurwi Blackburn Rovers mbere uyu murwi ugatsindira ihiganwa ry'u Bwongererza mu 1995 isumbije Man U inote rimwe rudende, yabwiye radiyo BBC Radio 5 Live ati: ""Aragenda nta gisivya, ntashobora kubandanya"". ""Ntushobora kumaramazwa gutya nk'umumenyereza wa Barca. Ibibaye ni agasuzuguro karenze urugero"". Mu bantu bavugwa ko bashobora kumusubirira, harimwo Mauricio Pochettino yahoze amenyereza Tottenham, hamwe na Ronald Koeman yahoze amenyereza Everton. Koeman, umumenyereza w'umurwi nserukiragihugu w'Ubuholande 2018, yamaze imyaka itandatu akinira Barça hagati ya 1989 na 1995, mu gihe Pochettino amaze igihe atakazi afise kuva yirukanywe muri Tottenham mu kwa cumi na rimwe 2019. Umwanditsi w'umunya Espanye mu bijanye n'umupira w'amaguru, Guillem Balague , avuga ati: ""Pochettino nta kazi afise kandi ni umuntu azi neza uyo murwi"". ""Umukuru w'umurwi Josep Maria Bartomeu na Pochettino basanzwe ari abagenzi"". Kuva Setien atanguye kumenyereza uyo murwi mu kwa mbere uno mwaka, ntiyiyumviswemwo n'abantu benshi muri uyo murwi, mu gihe abakinyi bakomeye muri uyo murwi harimwo na Lionel Messi batigeze biyumvamwo ubuhinga yashaka kuzana mu murwi. Nibwo bwa mbere Barça itsinzwe ibitsindo umunani mu rukino rumwe kuva mu 1946 igihe Sevilla iyitera ibitsindo 8-0."	https://www.bbc.com/gahuza/amakuru-53789594
religion	Greece: Umupatiri i Athens yafashwe inyuma y'uko ateye aside abasenyeri	"Umupatiri yahagaritswe ku mugwa mukuru w'Ubugiriki Athens/Athènes inyuma yo gutera aside abasenyeri indwi bo mw'idini ry'aba Orthodox, nk'uko bivugwa n'igiporisi. Ibi vyabaye igihe uyu mupatiri w'imyaka 36 yariko yumvirizwa n'urwego rujejwe indero inyuma y'umutaga w'ejo ku wa gatatu, nk'uko bibandanya bivugwa n'igiporisi. Abasenyeri batatu bariko baravurirwa mu bitaro kubera ubushe batewe n'iyi aside, bakaba bahiye mu maso. Umuporisi yirutse aja gutabara abo basenyeri, na we nyene ari mu bitaro. Uwagirizwa gukora aka kabi - umupatiri ashobora kwirukanwa muri iryo dini - yagirizwa ko afise uruhara mu rudandaza rw'ibiyayuramutwe, nk'uko vyandikwa n'itororokanirizo ry'amakuru ANA. Nk'uko ibimenyeshamakuru vyo muri ico gihugu bibitangaza, abo basenyeri bari bakoranye kugira ngo baganire ingene bomwirukana - bakamwambura ubupatiri - inyuma y'aho bivugiwe ko mu kwa gatandatu mu 2018 yafatanywe amagarama 1,8 y'urumogi. Ikinyamakuru Ta Nea kivuga ko uyo mupatiri yinjiye mu kigo c'ababihebeye Imana ca Petraki kiri i Athènes agiye kwumvirizwa, akaba yinjiranye ""icupa rinini ririmwo iyo aside"". Umuzamu yashoboye gufata uyo mupatiri ageze kw'irembo ry'ico kigo, na we nyene yaraturiwe n'iyo aside, akaba yaciye asimbanwa kwa muganga. Umukuru w'igihugu c'Ubugiriki Katerina Sakellaropoulou ariyamiriza iki gitero, nayo umushikiranganji wa mbere Kyriakos Mitsotakis akaba yavuganye n'uwurongoye iryo dini mu Bugiriki, Musenyeri mukuru wa Athènes, Ieronymos II. Umushikiranganji wa mbere Mitsotakis avuga ko ababajwe cane n'iki gitero, akaba yijeje uyu musenyeri ko ""reta izokora uko ishoboye mu kuvura abakomeretse kugira bashobore gukira ningoga""."	https://www.bbc.com/gahuza/amakuru-57592199
health	Tanzania yakiriye incanco za mbere za Covid-19 zitanzwe na US	Tanzania yahawe doze zirenga umuriyoni w'incanco za Johnson &Johnson mu mugambi Covx w'ishirahamwe rijejwe amagara y'abantu kw'isi, OMS/WHO, wo kurwanya ca kiza karanda ca Covid-19. Ni muri wa mugambi wa Reta Zunze Ubumwe za Amerika wo gufashisha umugabane wa Afrika incanco zigera ku miriyoni 25. Nk'uko bimeze mu bindi bihugu, abazoronka ubwa mbere izi ncanco ni abakora mu bisata bijejwe ubuvuzi hamwe n'abo bandi bose baboneka ko bashobora kwanduzwa uwu mugera ningoga. Ku rubuga rwayo rwa Twitter, ubuserukizi bwa Amerika muri Tanzania buvuga ko bwahaye reta ya Tanzania izo ncanco bubicishije mu mugambi wa Covax, bukoranye kandi n'ishirahamwe ry'Ubumwe bwa Afrika. Uwuserukira Amerika muri ico gihugu Donald J Wright, avuga ko  bariko barakwiragiza izi ncanco kugira no barokore ubuzima mu gufata iya mbere mu rugamba rwo gutuza iki kiza. Itangazo ryasohowe n'umunyamabanga ntayegayezwa mu bushikiranganji bw'amagara y'abantu wa Tanzania ryaciye mu kinyamakuru The Citizen muri ico gihugu, rivuga ko reta yiteze kuronka ubwoko bune bw'incanco zirindiriwe mu kiringo c'amezi atatu gushika kuri ane ari imbere. Uru rucanco rutangwa kuri doze imwe gusa ruzotangwa ku buntu mu bitaro vyose vya reta. Abazoba bafise ingendo mu mahanga nabo nyene bazohabwa uru rucanco ariko babanje kuriha. Hari haciye indwi zibiri izinga rya Zanzibar ry'ico gihugu ryaratanguye isekeza ryo gucandaga rikoresheje rwa rucanco rw'ahingurwa n'Ubushinwa, Sinovac. Gushika ubu ariko nta biharuro vyerekana abamaze gucandagwa, canke igitigiri c'izo ncanco zatanzwe na reta y'Ubushinwa. Tanzania yari imaze igihe kitari gito idatangaza ibitigiri vy'ingene coronavirus yifashe mu gihugu kuva mu 2020 gushika mu kwa gatandatu uno mwaka, haciye amezi make Perezida Samia Suluhu yimitswe nk'umukuru mushasha w'ico gihugu. Uwo yasubiriye, umuhisi John Pombe Magufuli, yari umwe mu bategetsi b'isi batabona kumwe n'abandi ibijanye na Covid, akaba yari yariyamirije incanco. Iki gihugu ubu kimenyesha ko gihanganye n'igihuhusi kigira gatatu ca Covid. Eritrea n'Uburundi ni vyo bihugu vyonyene ku mugabane wa Afrika bitarasaba incanco muri wa mugambi Covax canke muri wa mugambi w'ishirahamwe ry'Ubumwe bwa Afrika, uzwi nka Vaccine Acquisition Trust.	https://www.bbc.com/gahuza/amakuru-57959503
entertainment	Spice Diana ati 'Nsaba Imana ko twosubirana Uganda yacu nziza'	"Igisata c'umuziki muri Uganda kiriko kiratera imbere, kandi kirimwo abacuraranzi batari bake b'abagore bamaze gutera imbere. Spice Diana afise indirimbo zitari nke amaze gusohora ubu akaba ariko aritegurira urukurikirane rwiwe rwa mbere. Aherutse kandi no gushirwa ku rutonde rw'abahiganira agashimwe kitiriwe MTV Africa Music Awards  (MAMA). ""Iri genwa ryantumye mbona ko nkwiye gukora ntagoheka kubera vyanyeretse ko umuziki wanje ushimwa ku mbuga mpuzamakungu hamwe no muri Afrika"". ""Numva umengo bambwiye bati: 'Hey, Spicey. Usanzwe ukora ibikomeye, rero utegerezwa kwihata gusumba'."" Spice Diana avuga ko ibihe bigoye Uganda yari imazemwo iminsi vyagize ingaruka mbi ku banyamuziki, akipfuza ko ibintu vyosubira mu buryo kugira ngo ibikorwa vyabo bibandanya ukuri kwamye. Spice Diana yabwiye ikiganiro This Is Africa (Iyi Ni Afrika)  ko umurwi w'abana batamba wiyise Triplets Ghetto Kids ari wo watumye ashobora gushika aho ageze. Yarabakunda cane, bimutuma abona ko akwiye kuza arabandikira indirimbo, ariko bobo bamubonyemwo ubushobozi: Ati: ""Muri jewe nibwira nti: 'Oya, kuririmba ntavyo nshoboye', ariko bobo muri bo bavuga bati 'Urashobora kuririmba!' Si niyemera, ariko abo bana baranteye intege nyinshi, ku buryo nabona ntobahemukira"". Umwaka uheze ntiworoheye abanyamuziki muri Uganda. Mu bitandukanye n'ibindi bihugu vyinshi byo muri Afrika, Uganda yarafashe amategeko yo kubabuza ibikorwa vyabo. Igihe abanyamuziki ba Nijeriya, Omar Ley na Tems bakora igiteramo cabo, birengagije amategeko ya Covid-19, abanyamuziki benshi ba Uganda barashavuye cane. Spice Diana ati: ""Twarashavuye cane, ariko mu nyuma twamenye ko ari umunya Uganda yari yateguye ico giteramo, maze twifatanya n'aba banyanijeriya kubera twabonye ko igiporisi cakoze nabi kubahagarika mu gihe atari bo bari bagiteguye"". Spice Diana  avuga kandi ko imigumuko yagiye yibonekeza mu gihugu igihe cariko citegurira amatora yagize ingaruka mbi ku banyamuziki ba Uganda. Ati: ""Abantu benshi baratakaje ubuzima bwabo, abandi baratakaza ubuzi bwabo, hanyuma igihe cose ivyo bibaye, abakunzi bacu baba biteze ko hagira ico tuvuze"". Ati: ""Rimwe na rimwe, usanga ata vyinshi uzi muri poritike - ugaca usanga iyo ubuze ico ushikiriza, abantu baraguhevye mbere n'umuziki wawe bakawuheba"". ""Rero nsaba ko twosubirana Uganda yacu nziza inyuma y'ibi vyose""."	https://www.bbc.com/gahuza/amakuru-55693658
entertainment	Lady Gaga n'umufana bituye hasi bavuye hejuru ku butambiro i Las Vegas, batanguza imitwe	"Lady Gaga yaraguye atanguza umutwe amaguru aja hejuru agwa mu barorerezi mu giteramo giheruka mu muji wa Las Vegas. Uwo 'musani' yari yahamagaye umufana wiwe azwi nka Jack ngo aze ku butambiro, aca asimbira mu maboko yiwe - ariko uwo mufana abura intege bose baca batembera hasi. Umwe mu bariko bararorera igiteramo yanditse agira ati ""n'ukuri twari tuzi yuko apfuye"". Ahubwo Gaga yaciye agaruka ku butambiro aririmba indirimbo Million Reasons na Jack amuri impande. Yagize ati ""Birahimbaye. Turakundana cane ku buryo twaguye twese tuva ku butambiro."" ""Twagwanye mu maboko. Turi nka Jack na Rose bo muri Titanic. ""Ndibaza ko tuza gusangira icayi nyuma y'aha."" Abafana bari bagize ubwoba bibaza ko Gaga yababaye kuko asanzwe afise uburwayi buzwi nka fibromyalgia, uburwayi amaranye igihe butuma ababara umubiri wose. Ubwo burwayi bushobora kandi gutuma ababa birengeje, akaruha, inyama z'umubiri zikagumirwa, kwibuka bikamugora kandi akabura itiro. Mu 2013, yahagaritse ibiteramo vy'urukurikirane Born This Way amaze kuvunika ikiyunguyungu. Ariko uwo muririmvyi kugwa kw'ejo kuwa kane ntaco kwamutwaye, ahumuriza abarorerezi hamwe n'abajejwe umutekano bamufashije guhaguruka. Kanda ngaha urabe ingene Lady Gaga n'umufana baguye Yagize ati: ""Vyose ni sawa. Ikintu kimwe kitagenda ni uko dukeneye ingazi kuri ubu butambiro kugira nsubire hejuru."" Uwo 'musani' yanahojeje Jack, yari yarenzwe n'umwosori kubera ivyari bihejeje kuba. Gaga yagize ati: ""Ntugire ingorane, vyose ni sawa. Si ikosa ryawe. Urashobora kunyemerera ikintu? Urashobora kwibabarira ubu nyene kubera ibihejeje gushika?"" Nyuma muri ico giteramo, Gaga yarerekanye yuko ukwo kugwa ata na kimwe kwamutwaye aca akora ikarasisi rikomeye ariko araririmba indirimbo yiwe ikunzwe, Bad Romance."	https://www.bbc.com/gahuza/amakuru-50100308
sports	Ayavugwa mu mupira w’amaguru: Mbappe, Costa, Guimaraes, Lukaku, Yerry Mina	Real Madrid ntiriyumvira ivyo gusubira kurondera umusatirizi wa Paris St-Germain umufaransa Kylian Mbappe  w’imyaka 23, hagati aho, uyu murwi wo muri Espagne uriko ukurikiranira hagufi ingene uwahoze ari umukinyo wo hagati Xabi Alonso  yitwara nk’umumenyereza wa Bayer Leverkusen . (ESPN) Mbappe ariko arihweza ingene yohagarika amasezerano yiwe mu kwa mbere. (L'Equipe iciye kuri Mail) Hagati aho, PSG iripfuza kugura umukinyi w’inyuma wa Real Madrid umunya-Espagne Rafa Marin  w’imyaka 20. (Marca mu ki espagnol) Inter irashaka gusinyisha Romelu Lukaku amasezerano kugira ngo yimukire burundu muri uyu murwi. Uyu mubirigi w’imyaka 29 yatijijwe uyo murwi wo mu Butaliyano avuye muri Chelsea. (Calciomercato mu gitaliyano) Inter kandi iripfuza umukinyi w’inyuma wa Everton umunya-Colombia Yerry Mina  w’imyaka 28. (Calciomercato mu gitaliyano) Manchester United niyo ifise amahirwe yo gutahukana umunyegori wa Porto umunya-Portugal Diogo Costa  w’imyaka 23. (Diario de Noticias, iciye kuri TeamTalk) United igiye gukora ibishoboka vyose kugira ngo yongereze amasezerano ifitaniye na Diogo Dalot kugira ngo izibire Barcelona iriko irahiga ingene yoronka uyu munya-Portugal w’imyaka 23 akina inyuma. (ESPN, iciye kuri Mirror) Newcastle United irashaka gushika ku masezerano y’igihe kirekire n’umunyabrezili akina hagati Bruno Guimaraes w’imyaka 24 imbere y’uko uyu mwaka w’inkino urangira. (90min) Arsenal  bihobora kuyibera ngombwa ko iriha amafaranga menshi kugira ironke umunya-Ukraine akina ku ruhande  Mykhaylo Mudryk w’imyaka 21, mu kwa mbere, mu gihe umurwi wiwe Shakhtar Donestk wobandanya mw’ihiganwa rihuza imirwi yabaye iya mbere iwabo (Champions League). (Football.London) Tottenham itegura gutangura ibiganiro ku vyerekeye amasezerano ifitaniye n’umumenyereza wayo Antonio Conte mu kwezi kuza. Amasezerano y’uyu mutaliyano w’imyaka 53 azorangira mu mpera z’uyu mwaka w’inkino. (Mail) Umusatirizi wa Atletico Madrid umunya-Portugal Joao Felix w’imyaka 22  aripfuza gusezerera uyu murwi mu kwa mbere kubera icuka kibi kiri hagati ya we n’umumenyereza Diego Simeone. (A Bola mugi portugal) Manchester United ishobora kuba umwe mu mirwi yiteguriye guciria inzira Felix yo kuva muri Atletico Madrid. (A Bola iciye kuri Express) Umuserukizi w’umusatirizi w’umunya-Autriche Marko Arnautovic akina muri Bologna avuga ko uyu mukinyi w’imyaka 33 ari we yanse kwimukira muri Manchester United, aho kuba uyu murwi wa Premier League wamwanse. (Gianluca di Marzio via Sport Witness) Real Madrid irashaka kurondera umunya-Canada Alphonso Davies w’imyaka 21 akina inyuma muri Bayern Munich. (Marca mu ki-Espagnol ) Umukinyi w’inyuma wa Leicester City umubirigi Wout Faes w’imyaka 24 avuga ko yanse amasezerano yamusaba kuja gukinira Chelsea mu ci, imbere y’uko afata ingingo yo kwimukira kuri King Power Stadium (ikibuga ca Leicester). (Telegraph ) Chelsea yagenye uwujejwe kugura abkinyi mushasha, Joe Shields, imuvanye mu murwi Mugenzi wawo wo muri Premier League,  Southampton. (Sun) Manchester City ni umwe mu mirwi iriko irarwanira umukinyi w’inyuma w’umunya- Ireland, Sam Curtis w’imyaka 16, asanzwe akina mu murwi St Patrick's Athletic. (Football Insider)	https://www.bbc.com/gahuza/articles/c0w5z67n32lo
politics	Ukraine: Moscou ivuga ko Russia izohagarika intambara igihe OTAN/NATO itazoba ikiyibangamiye	"Ibikorwa vya gisirikare vya Moscou bizorangira mu gihe OTAN/NATO izohagarika gukoresha ubutaka bwa Ukraine mu kubangamira Uburusiya, niko Alexey Polishchuk, umutegetsi mukuru wo mu bushikiranganji bw'imigenderanire w'Uburusiya yabwiye ikinyamakuru cegamiye reta, Tass. Polishchuk ati: ""Igikorwa kidasanzwe kizohagarara mu gihe intumbero zaco zizoba zishitsweko. Muri zo harimwo gukingira abanyagihugu bibereyeho mu mahoro ba Donbas, gusambura igisirikare hamwe no gukura ivyiyumviro vy'iki-NAZI muri Ukraine, co kimwe no gukuraho ikintu cose cobangamira Uburusiya kivuye ku butaka bwa Ukraine kubera bwifatiwe n'ibihugu vya OTAN"". Hagati aho, nta nsiguro atanga z'ukungene OTAN ibangamiye Uburusiya ku butaka bwa Ukraine. Uyu mutegetsi wo mu bushikiranganji bw'imigenderanire yongerako y'uko iki gikorwa ca gisirikare ""kibandanya uko categuwe"" kandi ko ""intumbero zaco zose zizoshikwako"". Avuze aya majambo mu gihe ingabo z'Uburusiya zibandanya ibitero mu bice bitandukanye vy'igihugu, aho zivugwa ko ejo ku wa gatatu zateye intambwe ntoya muri iyo ntambara. Umutegetsi wo mu kigo gikora ubushakashatsi ku ntambara, Institute for the Study of War, ca Amerika yavuze ko ejo ku wa gatatu Uburusiya bwateye intambwe ntoya mu bitero vyo hasi no mu kirere ku ruganda ruhingura ivyuma rwa ca gisagara ca Mariupol kigoswe. Abarwanyi ba Ukraine muri ico gisagara co ku nkengera y'ibahari cugarijwe n'Abarusiya bugaraniwe muri urwo ruganda rwa Azovstal. Ico kigo kivuga kandi ko ingabo z'Uburusiya zigaruriye uduce duto dukomeye tw'ibisagara vya Rubizhne na Popasna mu buseruko. Congerako y'uko ata kintu kinini ingabo z'Uburusiya zirashikako, ariko ko zibandanya ibitero mu turere turwiriyemwo abantu twa Kharkiv na Kherson. Uwuserukira Ukraine mu biganiro, Mykhailo Podolyak, avuga ko afise umunezero wo kuja ""mu biganiro bidasanzwe"" n'Uburusiya mu gisagara ca Mariupol kigoswe ata kirinze gusabwa. Podolyak yanditse kuri Twitter ko yemeye ivyo mu ntumbero yo ""kurokora abantu bacu, batayo ya Azov, abasirikare, abasivire, abana, abakiriho n'abakomeretse"". Mariupol iracagoswe n'ingabo z'Uburusiya. Bamwe mu basivire bamaze amayinga bazibiriweyo barashoboye kuvayo ejo ku wa gatatu  - ariko abategetsi bavuga ko ari bake cane gusumba abari bitezwe. Hagati aho, umushikiranganji wa mbere w'Ubwongereza avuga ko ibiganiro n'Uburusiya bivugwa vyo kurangiza intambara biboneka ko ataco bizoshikako. Boris Johnson avuga ko kuganira na Perezida Vladimir Putin w'Uburusiya ari nk'uguharira ""n'ingona iyo yamaze kugucakira ukuguru"". Avugana n'abanyamakuru mu gihe yagomba yurire indege imushikana mu Buhindi, umushikiranganji wa mbere w'Ubwongereza yavuze ko Putin ashobora kuganira mu gihe gusa yamaze gushinga rukaguma muri Ukraine. Aragabisha ko uyu mukuru w'igihugu c'Uburusiya ashobora gusubira gutegura igitero ku mugwa mukuru Kyiv. Nayo ku ruhande rwa Ukraine, Boris Johnson yibaza ko Perezida Zelensky yipfuza kubona ingabo z'Uburusiya zirukanywe mu buseruko bwa Ukraine. Umukuru w'igihugu c'Ubushinwa Xi Jinping yasubiye kwiyamiriza ibihano nk'ivyo ibihugu vyo mu Burengero vyafatiye Uburusiya. Mw'ijambo yashikirije ikoraniro ry'akarere ryo kwiga ibibazo vy'ubutunzi, Xi yavuze ko Ubushinwa budashigikiye amategeko y'igikenye, kandi ko amayeri yo gutera igitsure kirenze urugero no kuzibira imihora ataco bizoshikako. Ariyamiriza ico yise ""ivyiyumviro vyo mu gihe c'intambara yo kwikekana"", kutaja inama no kwigira kibirengeye - amajambo Ubushinwa bukunze gukoresha mu kunegura ingingo za Reta Zunze Ubumwe za Amerika. Hagati aho, Pekin/Beijing yanse kwiyamiriza igitero c'Uburusiya kuri Ukraine, mbere ica yiyemeza kubandanya ukuri kwamye imigenderanire y'ubudandaji n'iki gihugu ivuga ko ari umufatanyabikorwa ngirakamaro. Perezida Joe Biden wa Reta Zunze Ubumwe za Amerika avuga ko atangazwa n'ingene igisirikare ca Ukraine cihagazeko mu guhangana n'umwansi. Mu nama y'ejo ku wa gatatu yamuhuje n'abategetsi bakuru bo mu gisata co kwivuna abansi, yavuze ati: ""Barakomeye kandi bariyemera gusumba uko navyiyumvira"". Perezida Biden yongerako y'uko ""ubumwe, kuguma ku ntumbero imwe hamwe n'ishaka"" vya OTAN vyataye mu gahundwe Perezida Vladimir Putin  w'Uburusiya. ""Ibirwanisho bibandanya vyisukira buri musi ubu tukaba turiko turabona akamaro k'ubucuti n'ubufatanyabikorwa kw'isi yose"". Amerika yiteze gutanga iyindi mfashanyo ya gisirikare mu misi iza, inyuma yo kwemerera Ukraine imiriyoni 800 z'amadorari y'abanyamerika mu ndwi iheze. Umunyamabanga ajejwe kumenyesha amakuru muri Maison Blanche/White House, Jen Psaki, ntavuga ibizoba biri muri iyi mfashanyo yindi. Ariko avuga ko ubutegetsi ""buzokora uko bushoboye kwose mu guha inguvu reta ya Ukraine n'abategetsi ba Ukraine kugira ngo yivune mu ntambara yayo ya gisirikare"". Mu yandi makuru Uburusiya bwasohoye ireresi buvuga ko yerekana igerageza rya misire irasa kure (missile balistique intercontinental/intercontinental ballistic missile). Perezida Putin avuga ko iri gerageza ry'iki gisasu ca misire, Sarmat, kirasa kure, rizotuma abo bose barondera kubangamira igihugu ciwe babanza kuzungurutsa umutwe. Raba ingene vyagenze:"	https://www.bbc.com/gahuza/amakuru-61172589
politics	Intambara hagati ya Ethiopia na Tigray: Kubera iki isi yose ifise impungenge	"Umunyamabanga wa Reta zunze Ubumwe za Amerika ajejwe imigenderanire Antony Blinken ari mu rugendo muri Kenya, aho yiteze kuganira n'abategetsi bayo ibijanye n'intambara yo mu gihugu kibanyi ca Ethiopia. Amerika n'Ubwongereza vyaramaze gusaba abanyagihugu bavyo kuva muri Ethiopia kandi ko indege zo kubibafashamwo ziteguye, nk'uko bivugwa n'umushikiranganji wa mbere w'Ubwongereza. Aka kamo, akamo kibutsa Kabul mu kw'umunani guheze, gatewe mu gihe inyeshamba zo mu ntara ya Tigray yo mu buraruko ziboneka ko zishobora kwinjira ku mugwa mukuru, Addis Ababa. Inyuma y'umwaka wose iyi ntambara imaze, ikaba inateye ikibazo c'ibikorwa vy'ubutabazi, impungenge z'amakungu zigenda ziyongera cane. Afrika na Amerika zibandanya zita ku rutare mu gihe ibiriko bibera muri Ethiopia bifise ingaruka zikomeye mu karere kose no mu bindi bice vy'isi. Ibiharuro vyonyene birateye ubwoba. Abantu n'imiburiburi 400.000 mu buraruko bw'igihugu bahanzwe na kigoyi, mu gihe ibice 80% vy'imiti nkenerwa atayiriho, abantu barenga imiriyoni zibiri nabo bakaba barataye izabo. Reta y'igihugu iragirizwa kubuza n'ibigirankana ko imfashanyo zishika mu ntara ya Tigray, ivyo yoyo ihakana. Hejuru y'ibi, hari ivyemezo vy'ubwicanyi ndengerabutungane, iyicarubozo n'ivyo gufata abagore ku nguvu vyagirizwa impande zompi. Ariko kandi hari n'izindi nyungu zikomeye. Ethiopia, igihugu giharurwamwo abantu imiriyoni 110 kikaba kiza ku mwanya ugira kabiri muri Afrika, gisanzwe ari incuti ikomeye y'ibihugu vyo mu burengero bw'isi muri ako karere karangwamwo umutekano ukunze guhungabana. Hari amakenga ko iyi ntambara ishobora guteza umudugararo muri iki gihugu kirangwamwo amoko menshi ugashobora mbere no gutuma gisambuka. Bibaye ngombwa ko imiriyoni z'abantu zihunga mu gihe intambara zoba ndanse, ibihugu bibanyi bishobora kuhagirira ingorane. Ethiopia ni igihugu kidafise umuhora ugishikana kw'ibahari, ikaba ihana urubibe n'ibihugu bitandatu, bibiri muri vyo birangwamwo umutekano muke - Sudani y'Epfo na Somalia - ikindi naco, Sudan, kikaba kivugwamwo coup d'Etat, aho igisirikare giherutse gutembagaza ubutegetsi. Ifise abasirikare mu ngabo za Afrika zagiye kurwanya intagondwa ziyitirira idini rya Islam muri Somalia, aha rero hakaba hari ubwoba ko ishobora kubatahukana mu gihe vyoba nkenerwa. Imbere y'uko ava muri uru rugendo, Blinken agabisha ko uyu mudugararo ushobora ""guteza akaga gakomeye ku banyagihugu ba Ethiopia hamwe no mu karere kose"". Ingabo za Eritrea zisanzwe ziriko zirarwana muri Ethiopia, mu gihe rero iyi ntambara yobandanya n'ibindi bihugu bibanyi bishobora kwinjiramwo. Ariko n'ibihugu vya kure navyo nyene biravugwa ko vyoba vyaramaze kwinjira muri yo. Mu kwezi guheze, itororokanirizo ry'amakuru Reuters ryavuze ko Turukiya yemeye guha Ethiopia za ndege za gisirikare zitagira abadereva, zizwi nka drones. Ibi biteje impungenge ku migenderanire hagati ya Turukiya na Misiri isanzwe iri mu mpari na Ethiopia ku bijanye na rwa rugomero rwa rutura ruriko rurubakwa ku ruzi Nil, nk'uko Reuters ibivuga. Ethiopia kandi imaze kugura ibirwanisho mu Bushinwa no muri Irani, aho indege ziva muri Reta Zunze Ubumwe z'Abarabu (Emirats Arabes Unis/United Arab Emirates) ari zo ziriko zirakoreshwa mu kubishikana mu gihugu, nk'uko bivugwa n'urubuga ngurukanabumenyi Oryx rusanzwe rutangaza amakuru ajanye n'ivyo kwivuna abansi. Kuri Amerika, Ethiopia ni incuti ya kera yizigiwe cane, cane cane mu citwa Urugamba rwo kurwanya Iterabwoba. Ethiopia iri mu ntambara n'intagondwa ziyitirira idini rya Islam muri Somalia, ikaba yaranemereye Amerika gukoresha ikirere cayo muri ya ntambara ya Irak. Iri mu bihugu bike vya Afrika vyifatanije na Amerika mu runani mpuzamakungu rwari rurongowe na Amerika muri iyi ntambara ya Irak. Ubutegetsi butajegajega muri Ethiopia bwagize uruhara runini muri ubu bucuti. Amerika irabushigikiza imfashanyo y'amafaranga, aho hagati y'imyaka ya 2016 na 2020 yabuhaye imiriyaridi 4.2 z'amadorari y'abanyamerika. Ariko intumwa ya Amerika mu karere, Jeffrey Feltman, ntarya umunwa mu kunegura reta y'igihugu, akavuga ko poritike yayo yatumye igihugu giterwa n'inzara, akayigereranya n'ubutegetsi bwa Bashar al-Assad muri Syria. Inyuma y'aho abarwanyi b'umuhari Tigray People's Liberation Front (TPLF) bateye basugereza umugwa mukuru kw'ibarabara rikuru riva mu buraruko rija i Addis Abeba, icuka caraduze bikomeye. Amerika yarateye akamo abanyagihugu bayo kuva muri Ethiopia, umushikiranganji wa mbere nawe, Abiy Ahmed, atangaza ibihe bidasanzwe, aca atera akamo ko abanyagihugu binjira mu gisirikare. Abategetsi ba Addis Ababa basavye abanyagihugu kwandikisha ibirwanisho vyabo bakitegurira kurwanya inyeshamba. Hari kandi uwundi muhari w'inyeshamba wishize hamwe na TPLF uriko usugereza umugwa mukuru. Icuka kibi muri iki gisagara carunyuwe n'uko gituwemwo n'amoko menshi, mbere bamwe bakagiriza ubutegetsi ko butoteza abanya Tigray bahagarikwa agasakisaki. Ariko abarwanyi ba Tigray baracari kure, ku birometero birenga 300 uvuye mu gisagara - mu micungararo y'igisagara ca Kombolcha. Tibor Nagy yahoze ari icegera c'umunyamabanga wa reta ya Amerika muri Afrika, yabwiye BBC ati: ""Ntabwo ari ba Batalibani bagenda bifatira ibisagara uko bashatse muri Afghanistani ata n'urusoro na rumwe rurashwe"". ""Aho TPLF ikorera hari intambara zikomeye...Addis Ababa ishobora gusesekamwo amaraso ateye ubwoba"". Yemeza ko ivyo gufata umugwa mukuru biriko bikoreshwa mu gutera ubwoba co kimwe n'uko igihugu gifise ibirwanisho ruhonyanganda vy'ubumara cogira mu gutera ubwoba ko kigomba kibirekure. TPLF ivuga ko ico yipfuza ari ukwugurura inzira kugira ngo imfashanyo zishobore kwinjira muri Tigray. Umuvugizi wayo, Getachew Reda, yabwiye ikiganiro Focus on Africa ca BBC ati: ""Tuzobandanya urugamba [dusugereza Addis Ababa]… ariko ikituraje ishinga si Addis Abeba kuko dushaka kugondoza Abiy ngo yugurure inzira"". Reta ya Ethiopia yaramaze gutangaza TPLF nk'umuhari w'iterabwoba, umushikiranganji wa mbere nawe akaba yariyemeje kuyirwanya. Mu ntango z'uku kwa mbere, Abiy yavuze ati: ""Tuzohamba uyu mwansi n'amaraso n'amagufa yacu kugira ngo tugarukane icubahiro ca  Ethiopia"". Amakenga ni uko iyi ntambara iriko irafata iyindi ntera kandi bikazogenda bigorana ko hagira uruhande rwemera gusubira inyuma. Hari kandi n'ubwoba ko iyi ntambara ishobora gukwira mu gihugu cose. TPLF yarishize hamwe n'iyindi mirwi itari mike irwanya reta mu runani rushasha rurondera kurandurana n'imizi ubutegetsi bwa Abiy. Intumwa y'Ubumwe bwa Afrika muri ako karere, Olusegun Obasanjo yahoze arongoye Nigeria, avuga ko hakiri ""akadirisha gato k'amahirwe"". Amaze kuganira n'impande zompi mu rugendo aherukamwo muri Ethiopia, yabwiye inama nkuru ya ONU ijejwe umutekano ati: ""Igihe ni gito ku mfashanyo iyo ari yo yose"". Atera akamo ko hoba ibiganiro vy'amahoro kugira ngo batorere umuti iyi ntambara bagatora inyishu biciye mu nzira y'amahoro, n'aho ataravuga ingene vyogenda. Inyishu itangwa n'uwuserukira Ethiopia mw'ishirahamwe ONU irerekana ibibazo abahuza bashobora kugira. Avuga ko yubaha aka kamo ariko akabandanya avuga ko TPLF ari ""umurwi w'inkozi z'ikibi"". Aho nyene, umuvugizi wa TPLF, Getachew, wewe yanditse ku rubuga rwa Twitter ko ""utwigoro hafi twose tw'amahoro"" turondera kurokora  [Umushikiranganji wa mbere] Abiy, aho kurondera gutorera umuti ibibazo nyamukuru vya poritike bihanze igihugu"". Ibi birumvikana ko ibiganiro vyo guhagarika intambara biri hagati y'impande zankana urunuka. Nagy avuga ko imwe mu nzira yotuma impande zompi zicara zikaganira ari uko Amerika n'Ubushinwa vyompi, biri kumwe n'ibindi nka za Turukiya, vyokorera hamwe. Ati: ""Abiy ntashobobora guhangana na Amerika n'Ubushinwa mu gihe vyoba bivuga rumwe"". Avuga ko ikintu ca mbere ari ugukora kugira ngo intambara zihagarare hanyuma imfashanyo zigashikira abo zigenewe, hanyuma buke buke hagatorwa inzira za poritike. Umuzi w'iyi ntambara ni ukutumvikana hagati y'umushikiranganji wa mbere Abiy na TPLF, umugambwe wamaze hafi imyaka 27 ari wo urongoye igihugu cose, atari Tigray gusa. Umushikiranganji Abiy yashitse ku butegetsi mu 2018 inyuma y'imyiyerekano y'urutavanako yakozwe n'abo mu bwoko bw'aba Oromo. Aba Oromo - ubwoko bunini gusumba ubundi bwose muri Ethiopia - bwumva ko bwari bumaze igihe kirekire bwarakumiriwe. Abiy we nyene ubwiwe umu-Oromo kandi akaba ari mu runani rurongoye igihugu, yaboneka nk'umuntu ashobora gutorera umuti iki kibazo. Mu rukurikirane rw'impinduka, aho yatanze uburenganzira bwa poritike mbere akagiriranira amasezerano y'amahoro na Eritrea inyuma y'imyaka itari mike ibi bihugu vyari bimaze birabana urunuka, TPLF yashizwe ku ruhande. Icuka kibi cari hagati ya TPLF na Abiy cagiye kwadukamwo intambara mu mezi 12 aheze, igihe ingabo za Tigray zagirijwe ko zateye ibirindiro vy'igisirikare c'igihugu kugira ngo zinyage ibirwanisho, ariho reta y'igihugu nayo yaca yihora."	https://www.bbc.com/gahuza/amakuru-59287254
religion	DRC: umutegetsi mukuru wa Isilamu yaraye yishwe arashwe i Beni	Umwe mu bategetsi bakuru b'idini rya Isilamu yaraye agandaguwe, arashwe n'abantu bataramenyekana mu buseruko bwa Repubulika y'Intwaro Rusangi ya Congo (DRC). Sheikh Ali Amini yarashwe amasasu menshi mu gihe yari arongoye amasengesho y'ejo ku mugoroba mu musigiti mukuru w'igisagara ca Beni mu ntara ya Kivu ya Ruguru. Ubu bwicanyi bwabaye haciye amasaha make Perezida Félix Tshisekedi w'ico gihugu atangaje ko intara zibiri zigoswe kuva ku wa gatanu. Iki gitero cakozwe mu gihe c'Ukwezi Kweranda kwa Isilamu, Ramadan, cateye ubwoba bwinshi mu bantu. Nta murwi n'umwe uriyitirira ubu bwicanyi, ariko vyinshi mu bitero nk'ibi bimenyerewe bikorwa n'inyeshamba z'umurwi ADF zirwanya ubutegetsi bwa Uganda. Umurwi Etat Islamique (IS) nawo wariyitiriye bimwe mu bitero vyayo, ariko gushika ubu ntibiratomoreka neza imigenderanire ufitaniye na ADF. Imbere y'uko iki gitero kiba, ibigwati bibiri vyo muri ako karere vyari vyatewe n'abikekwa ko ari izo nyeshamba za ADF, umurwi umaze igihe ukiririmbira muri ako karere, kuva mu myaka ya 1990. Ibi bibaye mu gihe abaharanira agateka ka zina muntu bafise impungenge ku ngingo ya Perezida Tshisekedi yo gutangaza ko intara zibiri - Kivu ya Ruguru na Ituri - zigoswe n'ingabo z'igihugu. Bafise ubwoba ko igisirikare kigiye kwongererezwa ububasha mu gihe kivugwa ko gifise amateka mabi cane y'ihohotera.	https://www.bbc.com/gahuza/amakuru-56962963
sports	Papa Bouba Diop yahoze akinira Senegal n'imirwi yo mu Bwongereza yapfuye ku myaka 42	"Papa Bouba Diop yahoze akina hagati mu murwi nserukiragihugu wa Senegal, be no mu mirwi ya Fulham na Portsmouth yapfuye afise imyaka 42. Diop yakinye inkino 129 mw'ihiganwa ry'Ubwongereza Premier League, mbere akaba yaranakiniye n'imirwi ya West Ham United na Birmingham City mu Bwongereza. Diop yarakiniye umurwi nserukiragihugu wa Senegal mw'igihanwa ry'igikombe c'isi mu 2002, akaba ari we yinjije igitsindo catumye iki gihugu gitsinda Ubufaransa 1-0. Fifa yanditse ku mbuga hwaniro iti: ""Warabaye intwari mu gikombe c'isi, uzokwama uri intwari"". Ubutumwa bw'umurwi Fulham yacishije ku rubuga rwa Twitter, buvuga ko uyu murwi ""wababaye cane"". Iki gihe Senegal ija muri rino higanwa ry'igikombe c'isi mu 2002, niho yashika mu gice ca kane gishira ica nyuma, Diop akaba yashoboye kwinjiza ibitsindo bibiri mu rukino rwo gukuranamwo rwayihuje na Uruguay, rukarangira ari 3-3. Yakiniye kandi Senegal mu mahiganwa ane y'igikombe ca Afrika, harimwo igihe Senegal irangiza ihiganwa ari iya kabiri mu 2002. Diop yasezeye mu mupira w'amaguru mu 2013. Diop yarafashije umurwi wa Portsmouth gutwara igikombe ca FA mu 2008, igihe wari usanzwe umenyerezwa na Harry Redknapp. Redknapp yabwiye iradiyo BBC Radio 5 Live ati: ""Yari umuntu ameze neza cane"". ""Yambereye umuntu mwiza cane, umuntu w'imico ikomeye, yama anezerewe kandi yarangwa n'akamwemwe mu maso. Yari umuntu w'igihangange"". ""Nta mutima mubi yari afise. N'aho yaboneka ko umengo ateye ubwoba mu kibuga kuko yari afise igihagararo kinini, nta kabi kari muri we"". ""Nifatanije n'umuryango wiwe"". Umukuru w'igihugu ca Senegal, Macky Sall,  avuga ko urupfu rwa Diop ""ari incamugongo kuri Senegal"", nayo Sadio Mane akina hagati muri Liverpool yanditse ku rubuga rwa Instagram ati: ""Papa Bouba, Turababaye cane twumvise urupfu rwawe. Tukwemereye ko uzoguma mu mitima yacu n'aho ugiye utadusezeye""."	https://www.bbc.com/gahuza/imikino-55126913
sports	Lionel Messi: Barça yipfuza kunagura umurwi ishingiye ku mukinyi wa mbere kw'isi	"Barcelona iracipfuza ko yosubira kwiyubaka ishingiye kuri kizigenza wayo Lionel Messi, ubu abarongoye uyu murwi bakaba bariko baragerageza kumwumvisha ko yowugumamwo, nk'uko bivugwa na Ramon Planes ajejwe kwinonora imitsi muri Barça. Uyu musatirizi w'imyaka 33 akomoka muri Argentine yaratangarije uyu murwi ko yipfuza kuwusezerera. Uyu mukinyi amaze gutsindira umupira w'inzahabu incuro indwi zose niwe mukinyi wa mbere amaze gutsindira Barcelona ibitsindo vyinshi, bingana na 634. Planes ati: ""Ivyabaye vyarabaye kandi intumbero yacu ni ukunagurira umurwi wacu ku mushinge w'umukinyi wa mbere kw'isi"". ""Dushaka kwubaka uwundi murwi utsinda urongowe n'umukinyi wa mbere kw'isi, uwa mbere mu mateka y'umupira w'amaguru kw'isi"". ""Barça na Leo ni nk'umugabo n'umugore, aho uruhande rumwe rwitangiye cane urundi, kandi bompi banezereje abakunzi. Nibaza ko kazoza ari keza. Ndafise viyizigiro"". Messi - umukinyi amaze imyaka yose akina muri Barça - yipfuza kuja ahandi inyuma y'uko umwaka wose w'inkino urangiye ata gikombe na kimwe baronse, akamaramaza kakaba kabaye mu rukino rw'igice ca kane gishira ica nyuma ca Champions League rwagiye kurangira Bayern Munich yirahiye Barça ibitsindo 8-2. Amasezerano ya Messi na Barcelona azorangira mu 202, ariko umurwi umukeneye ukaba utegerezwa kumugura ku miliyoni 700. Planes ati: ""Turakeneye abakinyi b'inararibonye nka Leo Messi, ariko kandi n'abakinyi b'integabizoza ku murwi. Turiko turita ku rutare kugira ngo imigenderanire hagati ya Messi na Barça ibandanye. Turiko turakora kugira ngo twumvishe Leo"". ""Barça yagiye yiyubaka incuro nyinshi muri kahise kandi yamye yivyukiranya ikaza ikomeye cane, rero muri kino gihe nivyo turimwo"". Bamwe babona ko kugira ngo Messi ashobore kugondozwa ari uko umukuru wayo Josep Maria Bartomeu atanga imihoho, maze hakaba ayandi matora. Hagati aho, iki conyene gishobora kudatuma uyu murwi ugumana uyu mukinyi amaze gutsindira ihiganwa rya Espanye incuro cumi zose hamwe n'ihiganwa rya Bulaya (Champions League) incuro zine."	https://www.bbc.com/gahuza/amakuru-53919944
politics	Amatora mu Burundi 2020: Menya abakandida bitoza hamwe n'ivyo bashira imbere	"Ku tariki 20/05/2020 abarundi babifitiye uburenganzira bazokwihitiramwo umukuru w'igihugu azobarongora mu myaka indwi iri imbere. Uru ni urutonde rw'abakandida indwi bazokwitoza muri ayo matora y'umukuru w'igihugu, hamwe n'imigabo n'imigambi yabo. Ingene bakurikirana muri ino nkuru bijanye na nimero baronse mw'itombola yakozwe n'umugwi w'igihugu wigenga ujejwe amatora, CENI. Evariste Ndayishimiye ni umunyamabanga mukuru w'umugambwe uri ku butegetsi CNDD-FDD kuva mu kwezi kw'umunani 2016, aho uwo mugambwe usubiriyemwo itunganywa ryawo, asubirira Pascal Nyabenda yari umukuru wawo. Yavukiye muri komine Giheta y'intara ya Gitega mu mwaka wa 1968. Azwi nk'umwe mu bari intwazangabo zikomeye muri uwo mugambwe ucitwa umuhari, mu ntambara yadutse mu Burundi inyuma y'igandagurwa rya Perezida Melchior Ndadaye yari amaze amezi atatu ku butegetsi. Ndayishimiye ari mu bacitse kw'icumu mu bwicanyi bwakorewe abanyeshure b'Abahutu kuri kaminuza y'u Burundi mu kwa gatandatu 1995, bituma ahamvya abandi barwanyi b'umuhari, ico gihe wari ucitwa CNDD ishami ryawo rya gisirikare rikitwa FDD, urongowe na Leonard Nyangoma yawutanguje mu 1994. Uyo muhari, mu nyuma wagiye kwitwa CNDD-FDD, umaze kwinjira mu masezerano y'amahoro ya Arusha yo mu 2000 ugashira ibirwanisho hasi mu 2003, Jenerali Ndayishimiye yarakoze mu biro bikuru vya gisirikare, mu nyuma aragenwa nk'umushikiranganji w'intwaro yo hagati mu 2006-2007, imbere y'uko agenwa kuba umuhanuzi wa gisirikare mu biro vy'umukuru w'igihugu. Imigambi yiwe nyamukuru ishimikiye ku gukomeza inzego z'umutekano no kwivuna abansi,  gukomeza igisata c'ubutungane,  intwaro ibereye, imibereho y'abanyagihugu, ibijanye n'amagara y'abantu, gutegekaniriza kazoza abenegihugu, indero, kurwanya ubushomeri, uburaro bwiza, ibidukikije, imico kama n'inkino. Imigambi y'ubutunzi ishingiye ku burimyi n'ubworozi, ubutare n'agataka, ubudandaji, ingenzi n'amahinguriro, hamwe no kwunguruza abantu n'ibintu. Evariste Ndayishimiye ategura kandi gukomeza  imigenderanire no gufashanya n'amakungu, aho avuga ko  ishingiye ku kwuzuzanya n'ugutsimbataza umwumvikano hagati y'u Burundi n'amakungu be n'amashirahamwe atandukanye. Gaston Sindimwo ni icegera ca mbere c'umukuru w'igihugu kuva agenywe, hari ku wa 20 z'ukwa munani 2015 ku butegetsi bwa Petero Nkurunziza, inyuma y'amatora yateye amahane mu Burundi. Yavukiye muri karitiye Bwiza mu gisagara ca Bujumbura mu mwaka w'1965, akaba kandi ari umunyamabanga mukuru w'umugambwe w'abadasigana UPRONA, imbere y'aho akaba yari umunyamabanga w'icegera c'uwo mugambwe. Mu vya politike, yemerera abarundi guteza imbere intwaro rusangi, kurwanya ibiturire, ashigikire ubwigenge bw'urwego rw'ubucamanza, yongere anagure ubucuti bw'u Burundi n'ayandi makungu. Yemerera Abarundi kandi gukomeza inzego z'umutekano. Mu vy'ubutunzi, imigambi yiwe ihagaze ku gusubiramwo intererano ihabwa amakomine, ku gutunganya gushasha ivy'amabanki cane cane ku bijanye n'ingurane, ashigikire uburimyi n'ubworozi, yubake amabarabara, gushigikira amahinguriro, kunagura igisata c'ingenzi, umuyagankuba, ubutare n'indero. Nayo ku bijanye n'imibano, akaranga n'imico, imigambi yiwe ihagaze ku kworohereza abarundi mu vyo ubuvuzi be no mu gushigikira imico n'akaranga k'u Burundi harimwo gusubiza iteka Ikirundi. Léonce Ngendakumana ni umunyapolitike wo mu mugambwe Sahwanya-Frodebu, umugambwe wa Perezida Melchior Ndadaye yagandaguwe mu 1993 haciye amezi atatu gusa ashikirijwe intwaro inyuma yo gutsinda amatora yo ku wa 01 z'ukwa gatandatu 1993. Léonce Ngendakumana  yavukiye mu ntara ya Bujumbura mu mwaka wa 1954. Yatanguye ibikorwa vya politike akiri muto, akaba yabitanguriye mu muhari witwa BAMPERE washinzwe na Ndadaye mu Rwanda mu mwaka wa 1976. Mu nyuma yahavuye yinjira mu muhari w'abakozi witwa UBU washinzwe mu 1979. Bwana Ngendakumana ari mu batanguje umugambwe Sahwanya Frodebu mu 1986 mu mpisho. Mu matora yo mu kwa gatandatu 1993, yaratowe ngo abe mu bashingamateka ba Frodebu baserukira intara ya Bujumbura. Mu 1995, yabaye umukuru w'Inama Nshingamateka, mu bihe bitari vyoroshe na gato, gushika mu 2002. Mu matora yo mu 2005, Bwana Ngendakumana yarongeye aratorwa nk'umushingamateka w'umugambwe Frodebu n'aho watsinzwe n'umugambwe CNDD-FDD. Mu mwaka wa 2014, igihe yari arongoye urunani rw'imigambwe itavuga rumwe na leta rwari rwiswe ADC-Ikibiri yaraciriwe igihano co gupfungwa umwaka,  yagirijwe gutyoza no gukwiza urwanko rufatiye ku moko inyuma y'ikete yandikiye mu kwezi kwa kabiri uwari umunyamabanga mukuru wa ONU ico gihe, Ban Ki Moon. Iryo kete yanditse kw'izina rya ADC-Ikibiri, Leonce Ngendakumana yagabisha ONU ko mu Burundi hashobora kuba ihonyabwoko kubera urwaruka rw'umugambwe CNDD-FDD yavuga ko rwariko ruhabwa ibigwanisho nayo iradiyo television yegereye uwo mugambwe Rema FM akayagiriza kwitwara nka RTLM yo mu Rwanda imbere y'uko ibara rigwa mu 1994. Léonce Ngendakumana, avuga ko ashaka kugarukira demokarasi, intwaro ibereye n'agateka ka zina muntu, gukingira Abarundi bose,Uburundi n'ababubamwo, aho avuga ko azogarukira igisata c'umutekano yisunze intumbero ya Melchior Ndadaye. Avuga kandi ko azogarukira imigenderanire myiza hagati y'u Burundi  n'amakungu mu gukuraho icuka kibi kihari, ko azorwanya ubushomeri n'ubukene. Avuga ko azokomeza igisata c'amagara y'abantu, indero y'abana n'abanyeshure hamwe n'agateka k'abarezi. Léonce Ngendakumana avuga kandi ko afise umugambi wo kugarukana abarundi bose bavyipfuza bahunze igihugu cabo, be no kugarukira agateka n'iterambere ry'abakenyezi. Agira ati: ""Utora nabi ugatwarwa nabi, upfa uko utoye ugapfa uko utwawe, hanyuma watora neza ugatwarwa neza"". Nahimana Dieudonné yavukiye muri komine Gasorwe mu ntara ya Muyinga mu mwaka w'1974, akaba agiye guhiganirwa ikibanza c'umukuru w'igihugu ku giti ciwe. Mu vyo yaranguye, haciye imyaka 25 atanguje umuhari w'urwaruka rw'imboneza mw'ikanguro ryo mu mitima mu mico no mu mibereho, witwa NEW GENERATION. Yari awurongoye gushika mu mwaka w'2019. Ari mu batanguje kandi yahora arongoye Ihuriro ry'amashirahamwe y'urwaruka ruri mu bikorwa: Réseau des organisations des Jeunes en Action - REJA mu majambo ahinahinye. Yatanguje igikorwa cigisha ivy'uburongozi kigashigikira imigambi ifise intumbero yo kwigisha uburongozi nkorerabandi citwa Dieudonne Nahimana Foundation - DNF. Nahimana Dieudonné Yaronse ubushimwe butari buke, harimwo: Bimwe mu vyamutumye ashaka kwitoza nk'uwigenga, avuga ko ababazwa n'amacabubiri, ka mwana wa mama, igiturire no kwikunda avuga ko vyagiye vyibonekeza ku barongozi, bikaba vyarazingamitse igihugu. Avuga ko ashaka guha ikibanza ca mbere urwaruka. Ibindi ashira imbere ni: Francis rohero yavutse ku wa 16 z'ukwa mbere mu mwaka wa 1972, avukira muri Zone Rohero, karitiye Rohero iri mu gisagaraca Bujumbura, abavyeyi biwe bose bakaba bamuka muri komine Bugendana y'intaraya Gitega. Francis Rohero yavutse ari umwe mu muryango. Abavyeyi biwe Rohero Majoric, hamwe na  Rohero Hélène Ntawuyankira, bubakanye ku wa 19 z'ukwa 11 mu 1970, maze bibaruka umwana wa mbere, Francis, kuwa 16/01/1972. Haciye amezi ane gusa, se wiwe, ico gihe yari icegera c'umukuru w'igisata c'ingenzi, yaragandaguwe muri bwa bwicanyi bwo mu 1972, gutyo arerwa na nyina wiwe ari we mwana w'ikinege. Francis Rohero yagiye guhereza amashure yisumbuye kw'iseminari y'i Buta i Bururi, mu nyuma yinjira iseminari nkuru ya Burasira hanyuma iya Bujumbura, imbere y'uko yinjira kuri kaminuza y'u Burundi, nayo nyene yahavuye ahunga atarangije mu 1997 kubera indwano. Yahungiye muri Kameruni, akaba  ariho yagiye kurangiriza ivyigwa vya kaminuza. Avuga yuko nyina wiwe yamureze amwigisha kwirinda igikenye, inyigisho yamye agendera no kuva kw'ishure i Buta, mu gihe igihugu cose carangwamwo amacakubiri hagati y'Abahutu n'Abatutsi. Avuga ko yigiye cane ku bantu karuhariwe  muri kahise mu bijanye no kwirinda igikenye, nka Gandhi, Martin Luther King n'abandi, cane cane Yezu Kristu. Amaze guhunguka, Francis Rohero arazwi cane mu biganiro yakunda gushikiriza ku maradiyo yerekana ingene ibintu bikwiye kugenda ku neza y'u Burundi n'Abarundi, rimwe na rimwe ntibamutahure, ari naco catumye aruhira gutanga imihoho akava muri CNDD-FDD mu 2006 Inyuma y'aho niho yatanguje ico yise ""Mouvement Orange"" nk'inzira yoza aracishamwo ivyiyumviro vyiwe. Ivyiyumviro vyiwe vyatumye mu kwa cumi na rimwe 2018 apfungwa, aho yamaze indwi yose mu gasho, ariko agahava apfungurwa igipolisi kimaze kubona ko ata kabi kiwe. Mu kwezi kw'icumi 2019, niho yamenyesha ko ashaka kwitoza kuba umukuru w'igihugu, imigambi yiwe nyamukuru ikaba ihagaze ku gukomeza intwaro ibereye abicishije mu gutunganya gushasha ubutegetsi, gukomeza inzego z'umutekano no kuzironsa ivyo zikeneye, gutunganya igisata c'ubutungane, kworohereza ibinyamakuru kugira ngo bakore mu mwidegemvyo, aho avuga ko azokuraho amategeko yose abuza abamenyeshamakuru gukora bisanzuye. Avuga kandi ko ashaka gukomeza imigenderanire myiza y'u Burundi n'amakungu, gutunganya gushasha amategeko, aho avuga ko azonahindura ibwirizwashingiro kugira ngo hajeho iryubahiriza bose. Afise kandi  n'imigambi ijanye no kurwiza umwimbu no gukomeza ubutunzi bw'igihugu (ikigega, uburimyi n'ubworozi, ubudandaji n'ibindi), gukomeza imico kama, indero, amagara y'abantu… hamwe kandi n'ibijanye no gutumatumanako n'ukwiyunguruza, n'ibindi. Agathon Rwasa arongoye umugambwe Congrès National de Liberté, CNL, inyuma y'igihe kitari gito yatswe uburongozi bw'umugambwe FNL. Yavukiye muri komine Kiremba y'intara ya Ngozi mu mwaka wa1964. Mu 1988 biturutse ku bwicanyi bwa Ntega na Marangara, yararokotse ahungira mw'ikambi ya Kirwa iri mu ntara ya Tabora muri Tanzania, ari naho yinjiriye mu muhari PALIPEHUTU wari washinzwe na Rémy Gahutu mu 1980, uja guhinduka PALIPEHUTU-FNL  mu mahinduka yabaye muri uwo muhari mu 2001, amahinduka yatumye awurongora asubiriye uwari umukuru wawo, Cossan Kabura. Agathon Rwasa mu nyuma yinjiye mw'ishami rya gisirikare rya FNL ryegukira PALIPEHUTU, ari naho yahavuye aja ku rugamba rwashirwa imbere na PALIPEHUTU. Inyuma y'aho atahiye mu gihugu mu 2008 inyuma y'ibiganiro na PALIPEHUTU-FNL, Agathon Rwasa yarongoye umugambwe FNL kuva mu 2009 gushika mu 2010 inyuma y'aho umuhari PALIPEHUTU-FNL uhinduriye izina kugira ngo wisunge amategeko y'u Burundi abuza imigambwe ishingiye kw'ivangura. Muri ico gihe yahawe kurongora ishirahamwe INSS ryo kuziganiriza kazoza abakozi. Inyuma y'amatora yabaye mu 2010 Agathon Rwasa yarahunze yagiriza leta ko yashaka kumugandagura kubera yiyamirije ivyari bihejeje kuva muri ayo matora, ariko yakwa uburongozi bw'uwo mugambwe mu buryo burimwo igipfungu, uhabwa Jacques Bigirimana, uwo mugambwe muri kino gihe ukaba ari pfa mpfe na CNDD-FDD. Amaze kugaruka mu gihugu mu 2013, Agathon Rwasa yinjiye mu nama nshingamateka mu matora yo mu 2015 yaranzwe n'ukutumvikana gukomeye biturutse ku ngingo ya CNDD-FDD yo gushira imbere Petero Nkurunziza ngo yitoze mu kiringo kigira gatatu abatavuga rumwe n'ubutegetsi bavuga ko cari giteye kubiri n'amategeko. N'aho urunani  Amizero y'Abarundi rwari ruhurikiyemwo abigenga rutagiye muri ayo matora, Agathon Rwasa n'abiwe bafashe ingingo yo kwinjira mu nama nshingamateka. Inyuma y'ugukwegana amashati hagati y'ubushikiranganji bw'intaro yo hagati nawe ku kibazo c'ugushinga umugambwe, ku wa 14 z'ukwa kabiri 2019 umugambwe wiwe CNL wahavuye wemererwa gukorera ku mugaragaro, akaba ari nawe yagenywe ngo azowuserukire mu matora y'umukuru. Imigambi  ashira imbere ishingiye ku guteza imbere uburimyi n'ubworozi, kunagura indero mu mashure yaba matomato, ayisumbiye na kaminuza, aho nk'akarorero avuga ko azogarukana uburaro mu mashure yisumbuye. Agathon Rwasa kandi  ashira imbere ukunagura ibisata vy'ubuvuzi n'amagara y'abantu, gutunganya ibisagara n'uburaro, amasoko ntanganguvu, ubutare n'agataka, kwiyunguruza no kwunguruza abantu n'ibintu, intwaro ibereye, imigenderanire, ubutunzi, ibidukikije, be no kwitaho no gukomeza inzego z'umutekano. Domitien Ndayizeye niwe arongoye urunani KIRA BURUNDI akaba ari nawe azokwitoza mu kibanza c'umukuru w'igihugu kw'izina ry'urwo runani. Yavukiye muri komine n'intara ya Kayanza mu mwaka wa 1953. Mu buzima bwa politike Domotien Ndayizeye yarabaye mu muhari MEPROBA washinzwe inyuma y'ubwicanyi bwa 1972, aho yari mu buhungiro mu gihugu c'u Rwanda, azezwa amabanga atandukanye. Mu nyuma yahavuye yinjira mu mugambwe Sahwanya Frodebu mu 1992. Amaze guhunguka, mu kw'icenda 1993, Bwana Ndayizeye yarajejwe amabanga atandukanye haba mu mugambwe Frodebu canke mu butegetsi bw'igihugu. Mu gihe u Burundi bwari mu ntambara yadutse inyuma y'aho umugwi w'abasirikare ico gihe ugandaguriye umukuru w'igihugu Melchior Ndadaye, Bwana Ndayizeye yarapfunzwe incuro zibiri. Ubwa mbere, yapfunzwe  kuva mu kwa kabiri 1995 aza kurekurwa mu kwa gatatu 1996, yagirijwe ko yari yifananije n'umuhari CNDD warwanya ubutegetsi. Yasubiye gupfungwa  mu kwa kabiri aho yamaze indwi imwe mu gasho k'igipolisi kijejwe umutekano mu gihugu (police de Sécurité Publique, PSP), yagirizwa guhungabanya umutekano w'igihugu, bitumwe n'uko umugambwe Frodebu wiyamirije itembagazwa ry'ubutegetsi bwa Sylvestre Ntibantunganya ryakozwe na Petero Buyoya ku wa 25 z'ukw'indwi 1996. Domitien Ndayizeye yaragize uruhara mu biganiro vy'amahoro vyatanguye mu 1998 birangira mu 2000. Ivyo biganiro ni vyo vyatumye aronswa amabanga y'ukurongora igihugu mu buryo bw'imfatakibanza, aho yabaye icegera c'umukuru w'igihugu kuva 01/11/2001 gushika ku wa 30/04/2003. Uwo munsi nyene niho yaca arahira kuba umukuru w'igihugu, amabanga yaranguye  gushika ku wa 26 z'ukwa munani 2005. Hagati aho, inyuma y'ukugira uruhara mw'ishirwa mu ngiro ry'amasezerano hagati ya leta n'umuhari CNDD-FDD, harimwo n'iyinjizwa ry'abarwanyi bawo mu nzego z'umutekano w'igihugu, ubutegetsi bwa CNDD-FDD bwaramupfunze kuva kuwa 21/08/2006 gushika ku wa 17/01/2007, aho we n'abo bari bapfunganywe bagirijwe ko bari bateguye gutembagaza ubutegetsi. Mu migambi yiwe, Domitien Ndayizeye mu vyerekeye ubutunzi n'iterambere ategura guteza imbere uburimyi n'ubworozi, guhimiriza urwaruka kwijukira gukora utwabo mu bisata bitandukanye, gusubiramwo itunganywa ry'amakori, guteza imbere ibisagara bitobito, kurwiza amasoko ntanganguvu n'ibindi. Nayo mu vyerekeye imibano, Domitien Ndayizeye ategura gusubiramwo inyigisho, ibijanye n'imishahara, kurwiza ubuzi, gusubiramwo ivyo ubuvuzi n'ibindi. Mu bijanye na politike, Domitien Ndayizeye ategura gusasagaza intwaro ibereye, guhagararira ubutungane bubereye, gukomeza ubuhinga bw'inzego z'umutekano, no kunagura imigenderanire."	https://www.bbc.com/gahuza/amakuru-52567928
entertainment	Aurlus Mabele: Rurangiranwa mu muziki wa Congo (Brazzaville) 'yahitanywe na coronavirus'	"Umunyamuzika rurangiranwa wo muri Kongo (Brazzaville) Aurlus Mabele yaguye mu bitaro ku murwa mukuru w'Ubufaransa, Paris, afise imyaka 67. Ubutumwa bwashizwe ku mbuga hwaniro n'abagenzi hamwe n'umuryango wiwe buvuga ko yahitanywe na coronavirus ariko ibi ntibiremezwa. Abafana biwe bamwita umwami wa soukous - umuziki w'umudiho unyaruka wo muri Kongo ukundwa hose muri Afrika. Umukobwa wiwe, umuririmvyi w'umufaransakazi Liza Monet, yanditse ubutumwa kuri twitter kuwa kane avuga ko se yahitanywe na coronavirus. Yanditse ati ""nishwe n'amarira."" Uwari mu mugwi umwe nawe wa Loketo, Mav Cacharel, nawe yanditse kuri Facebook ko yahitanywe na coronavirus. Umutunganya-bikorwa wiwe (manager), Kimmy Ouetenou, ariko yabariye BBC Afrique ko  bitaremezwa ko yahitanywe na coronavirus kandi ko yari afise ibibazo vy'amagara amaranye igihe. Yinjijwe ibitaro ejo kuwa kane aca acikana uwo munsi nyene. Mabele, azina ryiwe ry'ukuri ari Aurélien Miatshonama, yavukiye Brazaville aca yimukira mu Bufaransa mu myaka y'1980. Indirimbo ziwe zakunzwe zirimwo iyitwa Embargo. Bwana Ouetenou yavuze ko batanguye kuganira na leta ya Kongo kugira barabye ko yoshingurwa mu gihugu ciwe. Hagati aho, isandugu yiwe izoshirwa mu kibanza izobikwamwo gushika ingendo zahagaritswe kubera coronavirus zisubiriye, nk'uko bivugwa na Rose-Marie Bouboutou wa BBC Afrique. Mabele yashikanye injana ya soukous kw'isi yose Vyashikirijwe na Gaïus Kowene, BBC News, Kinshasa Akoresheje izina ryiwe Aurélien Miatshonama, Mabele yashinze umugwi Les Ndimbola Loketo ari kumwe n'abagenzi biwe i Brazaville basohora zimwe mu ndirimbo zakunzwe cane muri Afrika mu myaka 1970, nk'indirimbo Embargo, Zebola na Waka Waka. Mu nyuma, yaje kwimukira i Paris aho yashinze uwundi mugwi, Loketo, bisigura amafyinga mw'ilingala - ururima bakoresha kenshi mu ndirimbo za soukous, rukanavugwa cane mu burengero bwa Kongo-Kinsasa na Kongo-Brazzaville. Mu gihe yagurishije inkurikirane z'indirimbo (albums) zirenga imiriyoni 10 mu mwuga yari amazemwo imyaka irenga 30, Aurlus Mabele yashikanye soukous hanze y'imbibe za Afrika, ayishikana kure kw'isi."	https://www.bbc.com/gahuza/amakuru-51981470
business	Boeing na Airbus zigabisha US ku ngorane zishobora guterwa na 5G	"Abakuru b'ikompanyi zibiri za mbere rutura mu gukora indege basavye reta ya Amerika gutevya gutangura gukoresha ubuhinga bushasha bw'ama terefone bwa 5G. Mw'ikete, abategetsi ba Boeing na Airbus bagabisha ko ubwo buhinga bushobora kugira ""ingaruka mbi ku bikorwa vy'indege."" Amakenga yari amaze gushikirizwa ko ubuhinga bwa 5G bushobora guhungabanya ivyuma vy'ubuhinga bwa electronic vyo mu ndege. Ibihangange vya telecoms (ubuhinga bwo gutumatumanako)  muri Amerika AT&T na Verizon  vyitezwe gutanguza ikoreshwa rya 5G itariki 5 za Nzero (ukwezi kwa  mbere). Abakuru ba Boeing na Airbus Dave Calhoun na Jeffrey Knittel, mw'ikete barungikiye hamwe uwujejwe gutwara abantu n'ibintu muri reta ya Amerika Pete Buttigieg, bamubwiye bati: ""Uguhungabanya kwa 5G gushobora kugira ingaruka mbi ku bushobozi bw'indege bwo gukora mu mutekano"". Iryo kete ryishingiye ku bushakashatsi bwakozwe n'umugwi w'ubucuruzi Airlines for Amerika rwatoye ko iyo amategeko y'urwego rwa Amerika rujejwe indege (FAA)  aba yagiye mu ngiro mu 2019, hafi ingendo 345.000 z'indege z'ingenzi  na 5.400 zitwara imizigo ziba zaracerewe, zarahinduriwe inzira canke zitabaye zikiba. Igisata c'indege n'urwego rwa Amerika rw'indege (FAA) barashikirije amakenga ko 5G ishobora guhungabanya ivyuma  vyo mu ndege nk'amaradiyo y'ibipimo vy'aho indege igeze mu kirere. Itangazo rya Airbus rivuga ko ""Airbus na Boeing bakoranye n'abandi bafise uruhara mu gisata c'indege muri Amerika kugira batahure ihungabana rishobora guterwa na 5G ku vyuma bifata ibipimo vy'aho indege igeze mu kirere (altmeters)"". ""Iinteguro y'ingene ingorane zishoboka zoba nke cane ku ndege yarashikirijwe igisata ca Amerika kijejwe gutwara abantu n'ibintu kugira yigwe."" Uku kwezi, urwego FAA rwaragabishije ko uguhungabanya ibindi vyuma guturutse kuri 5G gushobora gutuma indege zihushishwa inzira, ruvuga ko ruzotanga amakuru menshi imbere y'uko ubwo buhinga butangura gukoreshwa itariki 5 Nzero. Muri Munyonyo (ukwezi kwa 11), kompanyi za AT&T na Verizon  zarasibije gutanguza urudandazwa rwa 5G ikiringo c'ukwexzi gushika itariki 5 Nzero zica zifata ingingo zo kwiyubara zo kugabanya ko haba ihungabanya. Amakompanyi yo mu gisata c'indege avuga ko izo ngingo zidahagije, Boeing na Airbus zikavuga ko zaciye zitanga integuro yazo yo kugabanya imishwarara iturutse ku bikoresho vyo gutumatumanako imbere no mu micungararo y'ibibuga vy'indege no mu bindi bibanza nkoramutima. Ku ndwi iheze, umukuru wa United Airlines Scott Kirby yavuze ko ingingo za FAA zerekeye 5G zizobuza ikoreshwa z'ibipimo z'aho indege igeze mu kirere ku bibuga bishika 40 mu vya mbere binini muri Amerika. Kompanyi ya Amerika y'ubuhinga budaciye mu ntsinga CTIA ivuga ko 5G ata ngorane n'imwe iteye akagiriza igisata c'indege gutera ubwoba no kwerekana ukutariko uko ibintu  bimeze. Umukuru wa CTIA  Meredith Attwell Baker yavuze mu kwezi guheze ati: ""Kuducereza bizogira ingaruka mbi ikomeye. Kurindira uwundi mwaka bizotuma habura miriyaridi 500 z'amadorari mw'izamuka ry'ubutunzi, mu gihe igihugu cacu kiriko kirivyukiranya  congera ciyubaka inyuma y'ingaruka za Covid""."	https://www.bbc.com/gahuza/amakuru-59744794
politics	Aba-Taliban n'abagore: Umunyeshure wa kaminuza ya Kabul mu bwoba bwa kazoza	"I Kabul, aya  mango abanyeshure ba kaminuza bategerezwa kuba bariko baritegurira gutangura igice/igihembwe gishasha. Ariko  ubu hari benshi bariko barata ikintu cose kigaragaza ingene babayeho muri  kahise mu guhe aba Taliban bariko barakizura hanze. Ku munyeshure umwe - umugore , akaba n'uwo mu bwoko bw'inkehwa buburabuzwa bw'aba-Hazara, abo muri bwo muri iyi myaka bahuye n'amabi yo kunyuruzwa no kwicwa n'aba Taliban - abo bagabo bari hanze bateye impungenge gusumba. Ngaha abwira BBC ingene ivyo yarota gushikako vyasubiriwe n'ubwoba bwo kuhakura agatwe mu minsi mike gusa. Ni ibintu ntabona amajambo nobivugamwo, ntabeshe. Ibintu vyose, vyose narota gushikako, ivyo nakoreye vyose. Agateka kanje, ukwiyumva kwanje, naho no kubaho kwanje nk'umukobwa, ubuzima bwanje - vyose birageramiwe. Ninde azi umwanya uzohaca kugira baze gusaka inzu ku nzu kugira batware abakobwa - kumbure banabasambanye ku nguvu. Nshobora no guhitamwo kwiyahura niyo baza mu nzu iwacu. Namye mvugana na bagenzanje, ivyo nivyo twese, twese, dutegekanya gukora. Urupfu ni rwiza gusumba gutwarwo nabo. Twese dufise ubwoba kandi dufise ubwoba gushika no mu musokoro w'amagufa. Nta n'amezi abiri aheze,  nta kindi niyumvira  atari urupapuro rwanje rw'umutsindo. Nariko ndategekanya ingene nzokwigira ibibazo vyimirije, ico gukora, ico kureka, nkora ikirangaminsi, ngerageza kuraba ko ibintu vyose vyokorwa neza. Abantu batandukanye batanguye kugira ubwoba igihe aba Taliban bariko barafata intara, ariko jewe n'abandi ntitwigeze twibaza ko vyoshitse bagafata Kabul. Ubuzima bwanje bwari busanzwe kugeza aho bafatiye Mazar-i-Sharif (igisagara kinini mu buraruko bushira uburengero bwa Kabul, cari gisanzwe kiterekwa aba Taliban). Hanyuma bashika Kabul. Harumvikanye amasasu hanyuma tuja twumva ngo aba Taliban bakwiye  mu bice vyose vy'igisagara. Kuva ico gihe, nta na kimwe casubiye kuba uko cahora. Abandi bose bo mu muryango wanje bagumye muhira. Imangazini zose zarugawe, ibiciro vyaguma biduga kw'isaha kw'isaha, n'urugero rwo kuvunja amafaranga rwaguma ruhindagurika vuba. Naciye nturira impapuro zanje zose zo kuri kaminuza. Naraturiye impapuro zanje zose zerekana amanota naronse. Nabikoreye kw'ibaraza. Nari mfise ibitabo vyinshi, ibitabo vyiza cane, nariko ndasoma. Vyose narabinyegeje. Narivanye ku mbuga hwaniro zose nariko. Nabwiwe ko vyari kumbera ikibazo kuba mfise ivyo nanditse canke nashize kuri izo mbuga canke kubandanya uri kuri zo. Aba Taliban bashobora kuba baraba ivyo twashizeko bakadutora. Facebook niyo yari ingorane ikomeye kuko nayijako cane. Nari mfise ivyo nari naranditse kera mvuga ko aba Taliban ataco bari kugira, ko nari kwihagararako imbere yabo, ko batashobora guhagarika uburenganzira bwanje bwo kwiga, ko batashobora kunyugaranira i muhira.Nabise abakora iterabwoba. Ivyo nari nanditse vyarabatyoza, nta nkeka. None vyose babikoze mu minsi mike gusa. Vyandengeye, biranteye ubwoba, birambabaje. Aba Taliban bamenyesheje ko abagore bokwambara mu buryo bw'ingene vyamye bikorwa kuva kera kandi bakambara hijab. Abantu bambara burka na hijab kubera ugutinya. Narumvise aho mu mashure amwe ya kaminuza usanga hari igitambara (rideau) hagati y'abanyeshure b'abahungu n'abakobwa. Imiryango imwe imwe ntireka abana bayo b'abakobwa ngo baje kw'ishure.  Kubera abantu bose bazi ko aba Taliban gushika ubu batarerekana isura yabo y'ukuri, ariko akaba ata nkeka ko bazoyerekana, abantu bashaka rero kwirinda ingorane niyo vyashika. Nararavye ikiganiro c'aba Taliban n'abamenyeshamakuru (ku wa kabiri -aho bemeye uburenganzira bw'abagore). Barabesha, ndazi neza ko babesha. Narasohotse  ku wa kabiri ndi kumwe na data tugiye kurondera umuti. Vyose vyari vyugaye. Nategerejwe kwambara hijab ifuka hose, hari n'abambara burka, n'abakobwa bafise hagati y'imyaka 13 na 14.Nta na hamwe bihuriye n'uko vyahora. Umenga igisagara carimutse. Aba Taliban bariko baratembera mu micungararo. Barakuraba  niyo woba wambaye hijab ikwiye hose - nk'uko umenga nturi  umuntu asanzwe, nk'uko umenga nibo baganza ubuzima bwawe, nk'uko umenga uru umucafu wo guta. Uko niko bakuraba mw'ibarabara. Igihe nari nciga, niyumvira gushika ku bintu vyinshi, imigambi n'intego z'ubuzima. Ubu none nibaza ko nzotegerezwa kuva muri iki gihugu , kuko ndi umu-Hezara. Muri kahise barateye amashure y'abakobwa b'aba-Hazara, bica amajana. Urumva nta nkeka bazotwica, kumbure badusambanye ku nguvu, batwice. Nk'umukobwa nkongera kandi mu  bwoko bw'inkehwa, nta kibanza mfise mu gihugu canje. Bose mu muryango wanje bafise ubwoba. Tuguma tugerageza kuva umunsi wa mbere aba Taliban binjira kugira turabe ingene twova muri iki gihugu, biciye mu mategeko canke bidaciye mu mategeko. Ikibuga c'indege cuzuyeko abantu benshi, nta bibanza bisigaye vyo guhungisha abantu, kandi ibihugu biriko biranka kutwakira, kandi abantu bose, bose baguma baraba nk'uko umengo nta kiriko kiraba. Ikintu gikuru  nosaba ama reta y'ibihugu vyo hanze n'uko bitokwemera aba Talaban nka reta ya Afghanistan. Kuko babikoze, tuzoba dupfuye, kumbure turi hasi kurusha abapfuye, ninde yobimenya. Ariko ikimbabaza cane kuruta kubona igisagara canje nkunda n'umutima wanje wose gifatwa - aha si ukuvuga ko ntwawe n'ikibabarwe - ariko ikimbaza gusumba n'uko amakungu ari mu gacerere. Abantu bose bibereye mu gacerere. Abo bantu bose ataco banezwe, bigira nk'uko umenga abanya-Afghanistan si abantu. Ivyo rero birambaza cane  ku mutima. Baravuga ngo , ""Ubuntu ku bantu bose"". Ariko nibaza ko ivyo bwikiye kuvugwa gutya, ""Ubuntu kuri bose, kiretse abanya-Afghanistan"".  Ariko sinigeze nibaza ko vyoshitse ngaha. Biravuna umutima kubona mu minsi mike gusa, ibintu vyose narota gushikako, ibintu vyose nibaza ko noronse, vyose vyayonze. BBC ntivuga izina ry'umugore nyene iyi  nkuru ku mvo z'umutekano wiwe"	https://www.bbc.com/gahuza/amakuru-58281727
politics	Amatora ya 2020 muri America: Russia, China, Iran, vyipfuza ko ari nde atsinda ?	"Ubwo Uburusiya bwoba bwipfuza ko ""Amerika igumana ijunja ifise""? Ubushinwa bwoba bushigikiye Biden? Ibi ni ibibazo abajejwe igendereza muri Amerika babandanya bibaza mu matora ategekanijwe mu kwa cumi na rimwe. Umutegetsi wo ku rwego rwo hejuru aragabisha ko hhari bihugu vya rutura bizokoresha ""amayeri mu buryo bweruye n'ubwihishije"" kugira ngo bazimagize abatora muri Amerika. Aha bakaba bavuga Uburusiya, Ubushinwa hamwe na Irani. Ariko rero, vyose ntivyofatwa kumwe kuko, nk'uko abajejwe igendereza muri Amerika bavyerekana, kimwe kimwe cose gifise intumbero n'ubushobozi cisangije. Eka n'ivyegeranyo ubwavyo biracariko birihwezwa - umwe mu nderetsi aherutse kuvuga ko yasabwe gutsinda ubwoba buterwa n'Uburusiya kuko bwatumye ""umukuru w'igihugu abonwa nabi"". None mu gihe hasigaye indwi zitatu ngo amatora abe, abatora muri Amerika bakeneye kumenya iki? Igendereza rivuga iki? Nta n'umwe atazi uruhara Uburusiya bwagize mu matora yo mu 2016 n'inyuma yayo. Mu majambo make, abajejwe igendereza muri Amerika bemeza ko Uburusiya bwivanze mu matora mu ntumbero yo gufahsa Donald Trump, bagafatira ku manama hagati y'abo bakorana n'abategetsi b'Uburusiya, ubusuma bwo ku mbuga ngurukanabumenyi bwakorewe Hillary Clinton n'abo mu mugambwe w'abaharanira Demokarasi, kwinjira mu bubiko nyabwonko bwerekana abatora, hamwe n'inguvu bwashize mu gukwiragiza ibinyoma canke amakuru yegamiye ku ruhande rumwe ku mbuga ngurukanabumenyi. Mu kwezi guheze, umurwi w'abakenguzamateka bo mu mugambwe w'Abarepubulika watanze ibindi vyemezo vyerekana ko Uburusiya bwashaka ko Trump ari we atsinda, bavuga ko imyiyamamazo yiwe yari yoroshe kwinjirwamwo n'abanyamahanga, ariko wirinda kuvuga ko hoba harabaye icaha. Uno mwaka wa 2020, uruhigi rwavuye kuri Hillary Clinton ruja kuri Joe Biden.  Mu cegeranyo ciwe kikirindiriye gushirwa ahabona, umukuru w'ikigo kijejwe umutekano no kurwanya abasumyi b'urusaku (National Counterintelligence and Security Center, NCSC) William Evanina, avuga ko Uburusiya buriko ""bukoresha amayeri atandukanye kugira bubanze bucuvye Biden yahoze ari icegera c'umukuru w'igihugu"". Nayo kuvyo umukuru w'ikigo kijejwe igendereza muri Amerika, FBI, Christopher Wray, abona, Uburusiya ntibwigeze buhengeshanya kwivanga mu vya Amerika, akavuga ko ingene bwakoze mu matora y'abakenguzamateka mu 2018 bwariko ""bugerageza amayeri butegekanya gukoresha mu 2020"". Uburusiya bwamye bwamirira kure ivyo kwivanga mu matora y'ikindi gihugu. Mu ntango z'uno mwaka, umuvugizi w'ibiro vy'umukuru w'igihugu c'Uburusiya (Kremlin)  yavuze ko ibi birego vy'ukwivanga mu matora ""ari amajambo y'ubwoba"" kandi ati ""nta kuri kurimwo"". Kuba rero Uburusiya bwoba bushaka canke budashaka ikindi kiringo ca Trump, hari abandi bihweza ibintu n'ibindi babona ko iki gihugu gifise intumbero nini cane yo gutesha umutwe ibihugu vy'abakeba mu gutera amadidane muri vyo. Akarorero muri uno mwaka, hari urwandiko rwashizwe ahabona n'umuryango w'ubumwe bw'ibihugu vya Bulaya rwavuga ko hari umugambi w'Uburusiya wo gukwiragiza amakuru y'ibinyoma ku bijanye na coronavirus kugira ngo uyu muryango unanirwe no kumenyesha ingene wariko urahangana nayo. Uburusiya bwavuze ko aya makuru ata shingiro yari afise. Abahiganwa bavuga iki? Joe Biden aherutse kugabisha ko ""ibintu bitazokwijana"" mu gihe Uburusiya bwobandanya bwivanga mu bibazo vya Amerika, aho yise Uburusiya ko ari ""umukeba"" wa Amerika. Perezida Trump yamye afata minenenrwe ivyo Uburusiya bwagirizwa bijanye no kwivanga mu matora, ivyo atumvikanyeko n'abiwe bajejwe igendereza. Inyuma y'umubonano na Vladimir Putin mu 2018, abajijwe nimba yizera abajejwe igendereza ba Amerika canke umukuru w'igihugu c'Uburusiya kuri ibi birego, Trump yishuye ati: ""Perezida Putin avuga ko atari Uburusiya. Simbona igituma na kimwe bwoba bwo"". Mu nyuma yahavuye yigarura avuga ko yavuze nabi. Abajejwe igendereza bavuga iki? Abategetsi bakuru mu butegetsi bwa Trump bavuga ko uno mwaka Ubushinwa ari bwo buteye ikibazo, ko atari Uburusiya. Umushikirizamanza mukuru wa Repubulika,  William Barr , yavuze ati: ""Narabonye ivyavuye mw'igendereza. Uko niko nabibonye"". Umukuru w'umurwi ujejwe igendereza mu nama nshingamateka, umu democrate  Adam Schiff, yaragije Barr ko ivyo yavuze ari ""ikinyoma ceruye"". Mu cegeranyo ciwe, Bwana Evanina yavuze ko abajejwe igendereza muri Amerika babona ko ""Ubushinwa bushaka ko Perezida Trump - uyo iki gihugu kibona ko adatomoye - atosubira gutorwa"". Ati: ""Ubushinwa buriko buriko bwongereza inguvu mu  guhindura politike ya Leta Zunze Ubumwe za Amerika, mu gutera igitsure abanyapolitike bubona ko barwanya inyungu z'Ubushinwa, no mu kurwanya ivyiyumviro binegura Ubushinwa"". N'aho Ubushinwa bwahinyanyuye amayeri yo  kwinjira mu banyapolitike, cane cane iciye ku buhinga bwa none bwo guhererekanya amakuru, ntibiboneka neza aho bwiteguye gushika. Ariko Bwana Evanina avuga ati: ""Ubushinwa bubandanya bwihweza ingaruka n'inyungu bushobora kuvana mu vyo buriko burakora"". Kumbure hari naho bwoba buriko burarondera kugira ikibanza gikomeye kw'isi. Facebook iherutse kwugara amakonte ngurukanabumenyi yari afitaniye isano n'Ubushinwa, amenshi muri yo akaba yari ashigikiye iki gihugu. Ubushinwa burahakana ko butivanga mu biraba 'ubuzima bw'ibindi bihugu', bukavuga ko ""atavyo bushaka kandi ata n'inyungu bubibonamwo"". Abahiganwa bavuga iki? Muri uku kwezi, Perezida Trump yarashize ku rubuga rwiwe rwa Twitter inkuru yanditswe n'ikinyamakuru co ku rubuga ngurukanabumenyi, Breitbart, cegamiye Trump, inkuru yavuga ko ""Ubushinwa busa n'ubushigikiye Joe Biden mu matora y'umukuru w'igihugu"". Afatiye ku muhungu wa Joe Biden, Hunter, Trump yanditse ati: ""Nivyo nyene, bashaka Biden. Nafashe amamiliyaridi y'amadorari yari mu Bushinwa ndayagarukana mu gihugu, ndayaha abarimyi bacu n'ikigega ca Amerika. Ubushinwa burashaka kwifatira Amerika mu gihe Biden na Hunter bohashika"". Imigenderanire hagati ya Amerika n'Ubushinwa iri hasi cane kubera impari muri vyose, kuva kuri coronavirus gushika kw'itegeko rijanye n'umutekano Ubushinwa bwahaye Hong Kong ku nguvu. Joe Biden abandanya agerageza kurwanya ivyo yagirizwa na Perezida Trump ko yorohereza Ubushinwa, akemerera abanyagihugu ko ""azokara"" ku bijanye n'agateka ka zina muntu n'ibindi bibazo. Hagati aho, abo mu mugambwe w'abaharanira Demokarasi babona ko Uburusiya ari bwo bubangamye  iyo hageze amatora. Umwihwezo ukorwa na Gordon Corera, Umunyamakuru w'umuhinga muvyo umutekano Mu 2016, leta ya Amerika, co kimwe n'amakompanyi y'imbuga hwaniro, ntiyihutiye kurwanya ukwivanga kw'Uburusiya mu matora. Muri kino gihe, nta n'umwe atavuga, ariko gusa ibintu vyarahindutse. Amakompanyi aravuga cane ivyo ariko arakora hanyuma n'igisata kijejwe igendereza naco kikama gishira ahabona ivyegeranyo vyaco. Ariko rero ikibazo cahawe intumbero ya politike. Aba Democrates barajwe ishinga n'ingene Uburusiya buriko bwivanga muri aya matora bushaka gufasha Perezida Trump ngo asubire gutorwa, mu gihe abamushigikiye nabo ahubwo barajwe ishinga n'ingene Ubushinwa buriko burakora kugira ngo ntasubire gutorwa. Abajejwe umutekano w'igihugu bagerageza kwiyubara - baremera ko ibi ariko bimeze, ariko bakirinda kwerekana itandukaniro rihari kubera bafise amakenga ko hoca haduka impari zishingiye ku vyiyumviro vya politike. Ukwivanga kw'Uburusiya kuraboneka ko kwateguwe neza kandi mu buryo bwihishije gushika ubu, ariko atari ku rugero rumwe  canke mu buryo bishobora kugira ingaruka nk'izo mu 2016 igihe binjira bakiba ama emails y'aba Democrates. Eka n'amayeri abashaka kwivanga muri ano matora bakoresha yarateye imbere, mu gukorera cane cane ku makuru nyayo ya Amerika, hagukoresha amakuru y'ibinyoma. Hanyuma kandi hari ubwoba ko hashobora no kwaduka n'ibindi bikomeye mu minsi ya nyuma y'imyiyamamazo harimwo mbere n'ukugerageza gutesha agaciro ibizova muri ayo matora yo nyene ubwayo. Abajejwe igendereza bavuga iki? Mw'itangazo ryiwe, Bwana Evanina avuga ko Tehran (umugwa mukuru wa Irani) idakeneye kubona Perezida Trump atwara ikindi kiringo, ikabona ko ""ari igitsure ca Amerika kizobandanya kuri Irani mu kurondera guhindura ubutegetsi"". Avuga ko Irani izoshira inguvu zayo zose ""ku mbuga ngurukanabumenyi, nko mu gukwiragiza ibinyoma ku mbuga hwaniro be no gukwiragiza amakuru arwanya Amerika"". Mu gushimangira ivyashikirijwe n'inzego zijejwe igendereza za Amerika, uruganda ruhingura inyabwonko Microsoft ruvuga ko abasuma bakoresha inyabwonko (pirates informatiques) bafitaniye imigenderanire n'Uburusiya, Ubushinwa na Irani, bariko baragerageza kuneka abantu bakomeye bafise uruhara mu matora ya Amerika. Kuri Irani, Microsoft ivuga ko hari ishirahamwe ryo muri Irani nyene ryitwa Phosphorus ryagerageje kwinjira mu ma konte y'abategetsi bo muri Maison Blanche/White House (ibiro vy'umukuru w'igihugu muri Amerika) hamwe n'abajejwe imyiyamamazo ya Trump hagati y'ukwa gatanu n'ukwa gatandatu uno mwaka, ariko bibata kuw'amazi. Umuvugizi w'ubushikiranganji bw'imigenderanire wa Irani yavuze ko ibivugwa na Microsoft ari ""ibiterasoni"". Saeed Khatibzadeh ati: ""Ntabwo Irani irajwe ishinga n'uwo ari we wese azotsinda amatora y'umukuru w'igihugu"". Hari icegeranyo kivuga ku bijanye n'uruhara rwa Irani mu ntango z'uno mwaka casohowe n'ishirahamwe ryo muri Amerika Atlantic Council kivuga ko Irani irajwe ishinga n'ugukomeza izina ryayo mu makungu, mu kurondera kuba ari yo iri hejuru mu karere iherereyemwo. Abahiganwa bavuga iki? Irani ntivugwa cane mu matora ya Amerika nk'Uburusiya n'Ubushinwa. Perezida Trump yabandanije atera igitsure gikomeye cane Irani, mu kwivumbura muri ya masezerano yerekeye umugambi wa Irani wo kwimbura ubutare bw'ubumara (Accord nucléaire) hamwe no mu gutanga uruhusha rwo kwica wa mu Jenerali yari akomeye cane Qasem Soleimani. Joe Biden avuga ko iyi politike yananiwe.  Mu kiganiro na CNN, yavuze ko ""hariho inzira nziza yo gu`tera igitsure Irani"", yemera ko azohagarika ""ibikorwa bibi"" vy'iki gihugu ariko kandi ashire imbere ""inzira y'ibiganiro""."	https://www.bbc.com/gahuza/amakuru-54465208
religion	Sharia: kubera iki iri tegeko rya Islam ribuza umuzik? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia. Muri iri tegeko, hari vyinshi bibujijwe, kimwe muri vyo ni  umuziki. Mu ndwi iheze, umuvugizi w’aba Taliban Zabihulah Mujahid yabwiye ikinyamakuru New York Times ko umuziki ubujijwe mw’idini rya Islam. Mu gihe c’ubutegetsi  bw'aba Talibani mu myaka ya 1990, umuziki hafi ya wose, televiziyo n'amazu ya sinema vyari bibujijwe kandi kubirengako vyashoboraga kugira ingaruka zikomeye. Iri tegeko Sharia ririmwo ibifatwa nk’indenzarugero. BBC yashatse kumenya ico iri tegeko rivuga n’uko Islam ifata umuziki muri rusangi, ikaba yavuganye na Haruna Nkunduwiga yigeze kurongora umuryango w’aba-Islam mu Burundi. Haruna Nkunduwiga avuga ko iri tegeko ari itegeko ngenderwako rikunze gukurikizwa mu bihugu vya Islam, ariko ridakoreshwa mu bindi bihugu nk’Uburundi kubera Islam iri kumwe n’ayandi madini. Fyonda aho hejuru wumvirize ingene Haruna Nkunduwiga avuga.	https://www.bbc.com/gahuza/amakuru-58405363
sports	Premier League: Imirwi igiye kuvugana uko ihiganwa ryorangira ku wa 30/06	"Imirwi iri mw'ihiganwa ry'umupira w'amaguru mu Bwongereza, Premier League, itegekanya kuganira ejo ku wa gatanu ingene iryo higanwa borirangiza ku wa 30 z'ukwa gatandatu. Imirwi yose ntiyashoboye kugira ico ishikirije mu mibonano yagiye iraba gushika ubu, ariko beneyo bariko bihweza ingene hatoba ingorane mu masezerano bafitaniye n'abakinyi. Ivyo biri uko mu gihe icizere c'uko iryo higanwa rishobora gusubira gutangura mu kwa gatanu kiri kure nk'ukwezi. Hari abakinyi batari bake amasezerano bafitaniye n'imirwi yabo azorangira ku wa 30 z'ukwa gatandatu. Abo ni nka Willian akina hagati muri Chelsea, hamwe na Jan Vertonghen akina ku ruhande rw'inyuma muri Tottenham. Hambavu y'ivyo, hariho nka Liverpool itegekanya guhagarika amasezerano ifitaniye na New Balance yo kubakorera impuzu, ikagiranira ayandi masezerano na Nike. Eka n'imirwi ya Watford na NewCastle nayo nyene itegekanya guhindura amakompanyi asanzwe abakorera impuzu. Ishirahamwe FIFA risanzwe rizi ico kibazo, rikaba ririko ririhweza ingingo zofatwa, nk'ukongereza ibiringo vy'amasezerano, kubera amahiganwa yahagaritswe mu kiringo kitazwi biturutse ku kiza ca coronavirus. Ariko rero mu mategeko, abakinyi ntibashobora gusinyishwa amasezerano ku nguvu, ivyo bigashobora gutuma hari imirwi itakaza abakinyi babo bakomeye imbere y'uko ihiganwa rirangira. Ni naco gituma habaye ivyiyumviro vyinshi aho abatari bake bashikirije ko, uko bizoba bimeze kwose muri Premier League, iyo tariki ya 30/06 itegerezwa kuba ntarengwa. Ivyo bizotuma haboneka umuco kw'ihiganwa riza rya 2020/2021 rifatwa ko ariryo rizoba rikomeye gusumba iry'uyu mwaka, nk'uko abatari bake babibwiye BBC Sport. Gushinga igenekerezo ntarengwa ry'iryo higanwa birimwo ibibazo vyinshi, cane cane bishingiye ku kungene imirwi iduzwa mu gice ca mbere, hamwe n'iyimanurwa mu gice ca kabiri. Hari n'abandi babona ko icoba ciza ari uko boduza imirwi ya Leeds na  West Brom iri imbere mu gice ca kabiri, gutyo Premier League ikazoba igizwe n'imirwi 22, ariko ngo ivyo navyo vyozana izindi ngorane. Ivyo nivyo bibazo bizokwigwa n'abarongoye ihiganwa rya Premier League muri iyo nama itegekanijwe kuri uyu wa gatanu. Hagati aho, nta nyishu ntabanduka yitezwe kuko ishirahamwe ry'umupira w'amaguru i Bulaya,UEFA, ryasabiye abajejwe amahiganwa mu mirwi y'ibihugu vya Bulaya ko bohabwa umwanya ukwiye kugira ngo bazoshikirize aho bahagaze kubijanye n'ingene borangiza amahiganwa yabo i Bulaya, ivyo navyo bikaba vyitezwe hagati mu kwa gatanu. Ku ruhande rwiwe, umukuru w'umuri Sheffield United, Chris Wilder, abona ko ata tariki ntarengwa y'ihiganwa izohava ishingwa. Mu kiganiro Today ca Radio 4 yegukira BBC, yavuze ati: ""Ndazi neza ko tuzokwitunganya dufatiye ku bihe turimwo. Ndazi ko, ku neza y'iri higanwa nyamukuru ry'u Bwongereza be n'ayandi mahiganwa makuru makuru ya Bulaya, bose bazokwipfuza ko amahiganwa arangira neza"". ""Ndizera ko bizokunda ko twitunganya ukundi mu  mahiganwa y'umwaka uza, dufatiye ku bihe vy'amahiganwa mpuzamakungu, be n'uko inkino zimwe zimwe zishobora gushirwa hagati mu ndwi"". ""Turashobora gutegura tukarangiza ihiganwa neza, vyose bivana n'integuro be n'ingene twitunganije"". ""Ariko nk'uko n'abandi bose babivuga, kandi ndabihagararako, aho ni mu gihe ibihe vyoba vyorohereza bose. Kandi dutegerezwa kugendera ku vyo leta idusaba""."	https://www.bbc.com/gahuza/amakuru-52309871
health	Abahitanywe na Covid-19 bamaze kurenga imiriyoni zitatu kw'isi	"Abantu bamaze guhitanwa na ca kiza karanda ca Covid-19 kw'isi barenze imiriyoni zitatu, nk'uko bivugwa n'ishure kaminuza Johns Hopkins rikurikiranira hagufi iki kiza. Ibi bimeze uku mu gihe umukuru w'ishami rya ONU rijejwe amagara y'abantu kw'isi, OMS/WHO, agabisha ko isi ""iriko yegereza igitigiri kitari bwabeho c'abandura"" gushika ubu. Ubuhindi - igihugu gihanzwe n'ubwoko bugira kabiri bwa coronavirus - catangaje ko abantu barenga 230.000 ari bo banduye ku musi w'ejo wa gatandatu wonyene. Hafi abantu imiriyoni 140 nibo bamaze kwandura uwu mugera kuva wadutse. Ku wa gatanu, Dr Tedros Adhanom Ghebreyesus arongoye OMS yagabishije ko ""ibitigiri vy'abandura n'abapfa bibandanya biduga ku rugero ruteye ubwoba"". Yongerako y'uko ""mu mezi abiri aheze, ibitigiri vy'abandura ku ndwi vyiyongereye hafi incuro zibiri kw'isi"". Ishure kaminuza Johns Hopkins rivuga ko Reta Zunze Ubumwe za Amerika, Ubuhindi na Brezil - ibihugu bifise abanduye benshi gusumba ibindi kw'isi - vyonyene biteranije ibitigiri vy'abamaze guhitanwa n'uwo mugera barenga umuriyoni. Itororokanirizo ry'amakuru AFP rivuga ko mu ndwi iheze, abantu bashika 12.000 kw'isi yose bahitanye n'iki kiza. Hagati aho, ibitigiri bitangwa n'ibihugu vyinshi kw'isi bishobora kuba atari vyo. Amadoze arenga imiriyoni 800 y'incanco za coronavirus aramaze guhabwa abantu mu bihugu 165 kw'isi yose. Hagati aho, Dr Tedros yabwiye abategetsi ba ONU ku wa gatanu ati: ""Ubusumbasumbane mu bijanye no kuronswa incanco nico kibazo nyamukuru muri kino gihe - kandi turiko turananirwa"". Ibihugu bimwe biramaze kuronka no gucandaga abanyagihugu bavyo batari bake. Ivyo bihugu bifise ibitigiri binini vy'abanyagihugu bavyo bamaze gucandagwa, aha harimwo nk'Ubwongereza na Israel, bifise agahengwe kuko ibitigiri vy'abandura vyagabanutse cane rwose. Abahinga bo kw'ishure kaminuza  Imperial College London bavuga ko isekeza ry'ugucandaga ririko riragabanya abandura, abapfa n'abinjizwa ibitaro. Muri iyi ndwi, umuganga akomeye w'umunya Israel yavuze  y'uko yemera ko Israel - aho abarenga igice c'abanyagihugu bose bamaze gucandagwa - iri mu gushika ku rugero rw'aho igihugu cose kizoba gikingiwe. Ibi rero biri uko mu gihe hari ibihugu vyinshi bikirindiriye kuronswa incanco za mbere. Ibi nivyo vyatumye OMS igabisha ko hari ubusumbasumbane mu kuronswa incanco, aho biboneka ko zitariko zitangwa ku rugero rumwe hagati y'ibihugu bitunze n'ibikenye. Dr Tedros avuga ko mu bihugu bitunze, ica kane (1/4) c'abanyagihugu bamaze gucandagwa, mu gihe mu bihugu bikenye ari umwe ku bantu amajana ane (1/400). OMS iriko ikorana n'umugambi mpuzamakungu covax, mu guhimiriza ko ibihugu bitunze vyosangiza incanco ibihugu bikenye. Gushika mu mpera z'unwo mwaka, covax itegekanya ko yoba imaze gutanga imiriyaridi zibiri z'amadoze kw'isi yose, gusa incanco zimwe zisaba ko umuntu aterwa doze zibiri. Abahinga kandi bafise impungenge ku kuntu izi ncanco ziriko ziratangwa ubu zidashobora kurwanya ubwoko bushasha bw'iyi ndwara bukwirakwira ku muvuduko udasanzwe. Hariko harakorwa ubushakashatsi kugira ngo incanco zisubirwemwo kugira zishobore kurwanya ubwoko bushasha bw'umugera. Prof. Adam Finn ari mu murwi w'Ubwongereza ujejwe incanco (JCVI), avuga ko yiteze ko incanco zigiye kugenda zita inguvu buke buke uko uwu mugera uzogenda uhinduka."	https://www.bbc.com/gahuza/amakuru-56791004
religion	Ethiopia: Umusigiti wa mbere muri Africa, al-Nejashi, wasambuye n'ibibombe muri Tigray	"Reta ya Ethiopia yemeye ko igiye gusanura umusigiti wa kera cane wasambuwe mu kwezi guheze mu ntambara ya Tigray mu buraruko bw'ico gihugu. Umusigiti wa al-Nejashi uvugwa ko watewe ibibombe, ivyari muri wo biranyagwa, eka mbere n'imva z'abategetsi b'idini rya Isilamu bo muri kahise zirononekara. Reta ivuga ko n'urusengero rwasambuwe muri ico gihe c'intambara na rwo nyene ruzosanurwa. Abanyagihugu baba muri ako karere bazi ko umugisiti wa al-Nejashi wubatswe n'Aba-Isilamu ba mbere bimukiye muri Afrika mu gihe c'Intumwa Muhammad. Bari bahunze amabi bariko barakorerwa i Makka baca bahabwa ubuhungiro mu cahoze ari ubwami bwa Aksum. Aba-Isilamu bo muri ako karere bazi ko abasangirangendo 15 b'Intumwa Muhammad bahambwe muri izova zasambuwe . Bazi kandi  ko uwo musigiti ari wo wa mbere watanguye kwubakwa muri Afrika, n'aho hari abandi bavuga ko uwa mbere wubatswe muri Afrika uri muri Misiri. Uwo musigiti uri mu gisagara ca Wukro kiri ku birometero hafi 800 uvuye ku mugwa mukuru wa Ethiopia, Addis Ababa. Urusengero Emanueli Mweranda (Saint Emmanuel) rw'Abakristu b'idini rya Orthodoxe na rwo nyene rwarasambuwe ariko nta nsiguro zatanzwe. Mu mwaka wa 2015 hari ishirahamwe ryo muri Turukiya ryatanguje ibikorwa vyo gusanura uwo musigiti, rivuga ko ryashaka ""kubungabunga uwo mutungo wo muri kahise"", rigahindura ako karere kugira ngo gashobore kwirukirwa n'ingenzi. Uwu musigiti hamwe n'urusengero rwari hafi yawo vyasambuye mu bitero vya gisirikare vyamaze ukwezi kumwe  bifise intumbero yo kwomora ubutegetsi bw'umugambwe Tigray People's Liberation Front (TPLF) wari urongoye akarere ka Tigray. Ishirahamwe ryigenga ry'Ububirigi rikorera muri Afrika rivuga ko ku wa 18 z'ukwa cumi na kabiri uwo musigiti wa al-Nejashi ""wabanje guterwa ibombe mu nyuma unyagwa urukombamazi n'abasirikare ba Ethiopia na Eritrea"". Iryo shirahamwe rivuga kandi ko ibinyamakuru vya Tigray vyatangaje ko abantu batari bake bishwe bariko bagerageza gukingira uwo musigiti. Reta ntaco irashikiriza kuri ivyo vyegeranyo vy'iryo shirahamwe. Ariko, reta za Ethiopia na Eritrea zompi zirahakana ko hari abasirikare ba  Eritrea bari muri Tigray gufasha mu ntambara yo kurwanya TPLF. Mu kiganiro yagiranye na BBC igisata ca Amharic, icegera c'umukuru w'igisata kijejwe gukingira umurage wo muri kahise, Abebaw Ayalew, yavuze ko ko komite idasanzwe izoshikanwa muri ako karere kugira ngo yige ingene uwo musigiti n'urwo rusengero vyasambuwe imbere y'uko ibikorwa vyo gusanura bitangura. Ati: ""Ubu burere ntibuzwi gusa ku bijanye n'ugusenga, ariko kandi ni umutungo wo muri kahise kuri Ethiopia yose"". Mu ntango z'ukw'icumi na rimwe, intambara yaradutse mu karere ka Tigray igihe umushikiranganji wa mbere wa Ethiopia, Abiy Ahmed, yagomora ingabo mu ntumbero yo gutuza abarwanyi ba TPLF. Hari haciye amezi atari make hari ukutumvikana hagati ya reta ya Abiy n'abategetsi ba TPLF, umugambwe wari urongoye Tigray."	https://www.bbc.com/gahuza/amakuru-55555863
entertainment	R﻿eta y'Uburundi iragabisha abatimbo bari muri Nyege Nyege	"Ubushikiranganji bw’Uburundi bujejwe Afrika y’Ubuseruko, Urwaruka, inkino n’imico kama ""buriyamiriza ikoreshwa nabi ry’ingoma z’Uburundi"" mw’isabukuru Nyege Nyege ririko ribera muri Uganda. Amasanamu y’abavuzi b’ingoma z’Uburundi bambaye umwambaro w’ibendera ry’Uburundi bariko baravuza ingomba muri iri sabukuru yarakwiragijwe cane ku mbuga hwaniro. Ubu bushikiranganji bushira ku rubuga rwa Twitter amasanamu yerekana abagore bariko batamba, bavuza n’ingoma z’Uburundi mu buryo butamenyerewe mu bijanye n’umurisho w’ingoma z’Uburundi. Isabukuru ry’indirimbo n'intambo, Nyege Nyege, ririko ribera mu gisagara ca Jinja mu buseruko bwa Kampala muri Uganda kuva ku wa 16 z’uku kw’icenda, inyuma y’aho reta y’iki gihugu itangiye uruhusha ko rishobora kuba habanje kuba impari. Isoko ryo muri ubwo bushikiranganji ryabwiye BBC ko umurwi w’aba batimbo bari muri iyi sabukuru batazwi na reta y’Uburundi kandi ko atari yo yabarungitse. Buciye ku rubuga rwabwo rwa Twitter, ubu bushikiranganji bumenyesha ko budashobora “kwihanganira umuntu uwo ari we wese acafuza imico n’akaranga vy’Uburundi”. Bwandika buti: “Uburundi burazi ko ingoma z’Uburundi ziriko zirakoreshwa nabi mw’isabukuru Nyege Nyene 2022 muri Uganda”. Ingoma z’Uburundi zanditswe mu murage ndangakaranga mw’ishirahamwe UNESCO kuva mu 2014, kandi ubu bushikiranganji buvuga ko kuzikoresha binyuranyije n’amategeko bihanwa. Si bwo bwa mbere reta y’Uburundi yiyamiriza abavuza ingoma z’Uburundi reta itabitangiye uruhusha, cane cane abarundi b’impunzi ziba hanze. Mu 2019, reta y’Uburundi yamenyesheje ko hari abantu bashatse kwiba no kwiyitirira umurisho w’ingoma z’Uburundi mw’ihiganwa ""East Africa's Got Talent"" ryariko ribera i Nairobi. Ni inyuma y’aho umurwi witwa Himbaza Club wari ugizwe ahanini n’abarundi b’impunzi baba mu Rwanda witabiriye iri higanwa wambaye impuzu reta y’Uburundi ivuga ko zitemewe mu kuvuza ingoma."	https://www.bbc.com/gahuza/articles/c728kmy2x6eo
health	Amahasa canke impanga: Bigenda gute ngo basamwe?	Bigenda gute ngo amahasa canke impanga asamwe? Umviriza insiguro za Muganga Salvator Harerimana yavuganye na Florentine Kwizera	https://www.bbc.com/gahuza/amakuru-58545818
entertainment	Chris Brown yagirijwe ko yahaye ibiyayuramutwe umugore aca amusambanya ku nguvu mu bwato	"Chris Brown yagirizwa ko yahaye ibiyayuramutwe umugore aca aramusambanya ku nguvu, ubu akaba ariko mu rubanza rushobora kumutwara imiriyoni 20 z'amadorari y'abanyamerika. Iki caha co gufata ku nguvu kivugwa ko cabereye mu bwato (yacht) ku wa 30 kigarama (ukwa cumi na kabiri) 2020 i Miami mu ntara ya Florida. Ikiganiro Newsbeat ca Radio 1 cagerageje kuvugana n'abaserukira Chris Brown kugira ngo bagire ico bavuze ariko gushika ubu ntaco barishura. Chris Brown asa n'uwishuye aciye ku rubuga rwa Instagram, aho avuga ko ariko arakurikiranwa kubera ariko ategura gusohora umuziki. Yanditse ati: ""NDIBAZA KO ARI IVYO MUBONA MWESE....ni igihe cose ngiye gusohora umuziki canke mfise imigambi kanaka"". Uru rubanza rwugurujwe n'umunyamuziki atashatse kumenyekana, azwi gusa kw'izina rya 'Jane Doe' mu nzandiko z'amategeko. Izi nyandiko zerekana ibirego bitanu bitandukanye kuri uyu munyamuziki - gufata ku nguvu, ihohotera rishingiye ku gitsina, guturubika n'ibigirankana, guturubika umuntu kubera urwangara hamwe no gupfunga umuntu atabifitiye uburenganzira kandi amuturubitse. Uyu mugore avuga ko afise ""ubwoba ko ashobora kwicwa canke gutakaza akazi"" . Avuga ko yahawe ubutumire muri ubwo bwato bwegukira umunyamuziki wo mu mudiho wa rap (rapper) akongera kaba n'umu 'producer',  Diddy, ari naho habereye iki caha kivugwa. Nk'uko uru rwandiko Newsbeat yashoboye kubona rubivuga, uyu mugore avuga ko amaze gushika, Brown  yamuhaye ikinyobwa mu nyuma aca yumva ""umubiri urahindutse giturumbuka mu buryo atashobora gusigura"". Uru rwandiko ruvuga ko ""yataye umutwe, inguvu ziramuherana, aca afatwa n'itiro"", imbere y'uko atwarwa mu gitanda ariho bivugwa ko Brown yaciye amwambura impuzu amusambanya ku nguvu. Brown avugwa ko ku musi wakurikiye yahamagaye uyo mugore, amubwira ko yofata imiti kugira ntasame imbanyi. Newsbeat kandi yagerageje no kuvugana n'abaserukizi ba Diddy, ariko nta nyishu baratanga."	https://www.bbc.com/gahuza/amakuru-60186922
sports	Francine Niyonsaba avuga iki inyuma yo kuba uwa mbere ku metero 3000 i Lausane?	Umurundikazi Francine Niyonsaba yatahukanye ikibanza ca mbere mw'ihiganwa rya Diamond League ryariko rirabera i Lausane mu Buswisse ku metero 3000. Uwo murundikazi aherutse guhabwa icubahiro co kwitwa ambasaderi yasize isegunda imwe gusa umunye Amerika Alicia Monson. Francine Niyonsaba yagize iminoto 8:26:80 na we Monson agira iminota 8:26:81. Ihiganwa rya nyuma rya Diamnond League ritegekanijwe itariki 6 z'ukwezi kw'icenda mu 2022.	https://www.bbc.com/gahuza/articles/cq50j0w9z45o
business	Umushikiranganji wa mbere w’ Ubuyapani aragabisha Afrika ku madeni y’umurengera	"Umushikiranganji wa mbere w'Ubuyapani aragabisha abategetsi ba Afrika ku ngaruka z'ugufata amadeni menshi, nk'uko bishikirizwa n'itororokaniriza ry'amakuru AFP. Ayo majambo ya Shinzo Abe afatwa nk'igabisha ku ruhara rw'Ubushinwa muri Afrika mu gihe buvugwa ko bushira imbere amakompanyi yabwo mu migambi ikomeye kuri uwo mugabane. Yabwiye abategetsi bari mu nama i Yokohama muri ico gihugu yerekeye iterambere rya Afrika ko Ubuyapani bwipfuza guteza imbere imitahe ""ngirakamaro"" yoshigikirwa n'amashirahamwe y'Ubuyapani. AFP ivuga ko ico gihugu gitegekanya kwigisha abahinga 30 bava mu bihugu vya Afrika  mu myaka itatu iri imbere ku buryo bwo guhangana n'ibiza n'amadeni ku gihugu. Avuga ko abakora imigambi y'iterambere boterwa intege kugira ngo bashobore guteza imbere ubutunzi ku mugabane wa Afrika. Umushikiranganji wa mbere w'Ubuyapani yasubiwemwo amajambo avuga ati: "" Mu gihe ibihugu bigenzi vyugarijwe n'amadeni y'umurengera, bica biba inzitizi kuri uyo wese yari afise imigambi y'ukuzana imitahe yabo"". Bwana Abe ari mu barongoye inama mpuzamakungu ya Tokyo kw'iterambere rya Afrika (Ticad), ikaba yateguwe mu gihe Ubushinwa buriko bushinga imizi muri Afrika. Ubuyapani buvuga ko intumbero bufise kuri Afrika ari ukuyifata mu mugongo mu buryo bw'amafaranga n'ikoreshwa ryayo, intumbero itandukanye n'iyo Ubushinwa."	https://www.bbc.com/gahuza/49512963
sports	Ronaldo na Messi babaye abagenzi inyuma y'aho Van Dijk abakubitiye hasi	"Rimwe na rimwe amatombora mu mupira w'amaguru canke iminsi mikuru y'ugutanga ubushimwe birashobora kutaryoha kubera amajambo menshi y'umwanya muremure, ugasanga abariko babikurikira bararambiwe. Ariko iyo ubonye babiri mu bihangange kw'isi - Lionel Messi na Cristiano Ronaldo - bemeye ubwa mbere gusangirira umukate hamwe, ni ibintu bidasanzwe. Kari akamwemwe gusa hagati y'umusatirizi wa Juventus Ronaldo na mugenziwe wa Barcelona Messi igihe bari bicaranye batebura eka banatwenga. Hari igihe batangaza ko Virgil van Dijk ari we atahukanye agashimwe k'umukinyi mwiza i Bulaya mu 2018/2019. Vyari ibintu bigoye kwiyumvira ko abo bantu babiri bigeze kuba ari abakeba mu kiringo c'imyaka icenda Ronaldo yamaze mu murwi Real Madrid, banarwanira umupira w'inzahabu, ubu bariko batebura. Ronaldo ati: ""Twari tumaze imyaka 15 yose duhurira hano. Sinzi ko ivyo vyari bwigere bibabo mu myaka iri inyuma - abantu babiri bakama bahurira ng'aha igihe cose"". ""Nivyo ko dufise ubucuti bwiza. Ntiturigera dusangirira hamwe, ariko ndibaza ko bizotinda bigashika muri kazoza"". ""Twarahanganye cane muri Espanye. Naramuhenuye, nawe arampenura. Nico gituma biryoshe kuba mu bagize amateka y'umupira w'amaguru"". Uravye ingene bari bakundanye muri ako kanya, ni nde yokwiyumvira ko hari ukutumvikana hagati y'abo? Igihe c'abo bakeba babiri c'ukwiganzira umupira w'amaguru gitera kirangira, aho muri iri joro ryakeye ishirahamwe ry'umupira w'amaguru i Bulaya, Uefa, ryatangaje umwami mushasha w'umupira w'amaguru ku mugabane wa Bulaya Uyo nawe si uwundi ni Virgil van Dijk, umukinyi w'inyuma wa Liverpool. Uyo mukinyi w'imyaka 28 akomoka mu Buholande yahawe agashimwe k'umukinyi mwiza gusumba abandi i Bulaya mu mwaka w'inkino wa 2018/2019. Van Dijk yafashije Liverpool gutahukana igikombe c'igihanwa ry'umupira w'amaguru i Bulaya, Liverpool yatsinze Tottenham ibitsindo 2-0 mu rukino rwa nyuma rwabereye i Madrid mu kwa gatandatu guheze. Van Dijk abaye umukinyi agize kabiri atsinze ivyo bihangange inyuma y'aho mu mwaka uheze, Luka Modric wa Real Madrid atahukaniye ako gashimwe ashize hasi Ronaldo na Messi. Van Dijk kandi niwe mukinyi w'inyuma wa mbere atsindiye ako gashimwe, katanguye guhiganirwa mu mwaka wa 2010/2011. Ati: ""Si noreka gushimira bagenzanje dukinana, kuko iyo ataba bo sinari gushika ku ntambwe ngezeko. Rwabaye urugendo rurerure""."	https://www.bbc.com/gahuza/imikino-49524849
entertainment	12 bahagaritswe bagirizwa kubomora imva ya DJ Arafat muri Côte d'Ivoire	Igipolisi ca Côte d'Ivoire cahagaritse abantu 12 bagirizwa kubomora imva y'umuririmvyi azwi cane muri ico gihugu bapfundurura isandugu yari yahambwemwo. Abanya Côte d'Ivoire benshi bababajwe n'ireresi yazungurutse ku mbuga hwaniro yerekana abakunzi ba DJ Arafat,  yasandavye mu kwezi guheze mw'isanganya,  bakura isandugu yiwe mu ruhafu barayugurura kugira ngo barabe koko y'uko irimwo ikiziga ciwe. Ivyo bibaye inyuma y'urukurukuru n'ibihuha vyakwiragijwe bivuga y'uko yoba atapfuye. Ku munsi wa gatanu w'indwi iheze, abantu ibihumbi n'ibihumbi baritavye igiteramo cabereye ku kibuga c'umupira mu ntumbero y'ukwibuka ubuzima bwiwe. DJ Arafat, izina ryiwe ry'ukuri akaba yari Ange Didier Houon, yari yavutse ku wa 26 z'ukwa mbere 1986 asandaba ku wa 12 z'ukwezi kw'umunani guheze azize isanganya ry'ipikipiki. Yari azwi cane nk'umuririmvyi w'umucuraranzi rurangiranwa muri Côte d'Ivoire no muri Afrika yo munsi y'ubugaragwa bwa Afrika. Yafatwa nk'icirore c'umuziki wo mu mudiho witwa Coupé-décalé wabiciye bigacika mu myaka ya 2000 na 2010, umudiho wahavuye wizizirwa n'urwaruka rwa Côte d'Ivoire muri kino gihe.	https://www.bbc.com/gahuza/49550935
business	U﻿kraine ibandanya gushora intete n'aho Uburusiya bwikuye mu masezerano	"Ikigo gihagarariwe na UN/ONU kigenzura ingene intete zishorwa ziciye mu kiyaga cirabura ki vuga ko u﻿bundi bwato butatu bwahagurutse muri Ukraine ku musi wa kabiri, n'aho uburusiya bwafashe ingingo yo kwivana muri ayo amasezerano. I﻿co kigo kivuga ko ubwo bwato 'bwemerewe kugenda na Ukraine, Turkia na Onu, mu gihe uburusiya na bwo ""bwabimenyeshejwe"". K﻿u musi wa mbere, amato 12 atwaye amatone 354.500 y'ibifungurwa yarahagurutse muri Ukraine. U﻿burusiya bwahagaritse gushigikira ayo masezerano ku musi wa gatandatu, bwagiriza Ukraine gukoresha inzira ubwato bucamwo mu gutera  amato yabwo y'intambara. O﻿nu ivuga ko ata bwato na bumwe bwariko buraca muri iyo nzira muri iryo joro. U﻿kraine ntiyigeze yemanga kugira uruhara muri ico gitero ca Crimme  - izinga rya Ukraine riri mu bumanuko ryigaruriwe n'Uburusiya mu 2014. P﻿rezida wa Ukraine Volodymyr Zelensky yagiriza Uburusiya ""gukangisha inzara amakungu"" - ivyo Uburusiya buhakana. I﻿co kigo gifise icicaro I Istanbul ntikiramenyesha ivyo ubwo bwato butatu bwavuye muri Ukraine ku wa kabiri bwikoreye. U﻿burusiya nta co buravuga kuri ivyo. U﻿muzigo wo kuri uyu wa mbere ni wo wambere munini utwaye ku musi umwe kuva ayo masezerano yo gutwara intete atanguye gushirwa mu bikorwa, nk'uko bivugwa n'umuvugizi w'ubutegetsi bwa gisirikare bwa Odesa aho yasubiwemwo na Reuters. Ubwo butegetsi bwongeyeko ko bumwe mu bwato butwaye amatoni 40.000 y'intete bwari bugenewe igihugu ca Ethiopia, aho ""hashobora gutera amapfa."" I﻿nyuma y'aho Uburusiya butereye Ukraine mu kwezi kwa kabiri, amato yabwo yaciye yugariza ibivuko vya Ukraine vyo ku kiyaga cirabura, bwugaranirayo imiliyoni 20 z'intete zigenewe gutwarwa hagati mu gihugu, harimwo n'ibindi bifungurwa nk'ibigori n'amavuta y'ibihoke. A﻿riko mu kwezi kw'indwi harabonetse amasezerano hagati y'Uburusiya na Ukraine bafashijwe na Turkia na Onu, bituma hashobora gusubira gushorwa intete ziciye mu kiyaga cirabura. A﻿riko ku musi wa mbere, prezida w'Uburusiya Vladimir Putin yavuze ko ayo masezerano yahagaritswe , avuga ko ari kubera ibitero ""vyinshi"" vy'indege zitagira umudereva ku mato yabwo ku bivuko vya Sevastopol aho yavuze ko Ukraine ibifisemwo uruhara. Y﻿avuze ko hategerezwa kubanza kubaho umutekano wo mu mazi, ko kwubahiriza amasezerano yo gushora intete bikimeze uko koba ari ukwigerezako. M﻿w'ijambo ryiwe ku mboneshakure, prezida Putin yagize ati:""Ukraine itegerezwa kubanza kwemeza ko ubwato butwara abantu butazogeramigwa."" U﻿kraine ntiyemeje ko yagize uruhara muri ivyo bitero, ikavuga ko Uburusiya bwateguye kuva kera kwivana muri ayo masezerano mpuzamakungu, mu kugira icitwazo ivyo bitero. U﻿muvugizi w'ibiro vya prezida w'Uburusiya, Dmitry Peskov yagize ati:""Mu gihe Uburusiya buvuga ko bidashoka kwemanga umutekano wo muri ako karere, ayo masezerano aragoye gushirwa mu bikorwa, yafashe iyindi ntumbero - harimwo ukwigerezako kurengeje. U﻿kwikura muri ayo masezerano kw'Uburusiya kwatewe ivyatsi na Amerika, yavuze ko ico ico gihugu ""kiriko kirakoresha imfungurwa nk'ikigwanisho"". J﻿oseph Borrell ajejwe imigenderanire y'ishirahamwe ry'ubumwe bwa Buraya EU n'amakungu, yateye akamo Uburusiya kwisubirako, avuga ko kubuza urudandazwa rw'intete n'umwavu bishobora gutera ikibazo c'inzara kw'isi. U﻿wuserukira Uburusiya muri Amerika yamiriye kure ivyo vyagiriji ko igihugu ciwe kiriko kiratuma haba inzara kw'isi, yemeza ko ari akarenganyo kunebagura igihugu ciwe. U﻿burusiya bwafashe iyo ngingo mu gihe bwemeza ko bwaguye igikorwa co gukura abantu mu karere bwigaruriye ka Kherson, n'aho bwari bwavuze, mu mpera z'iyinga, bwari bwarangije ico gikorwa."	https://www.bbc.com/gahuza/articles/c88jezj1v8do
business	Rwanda: Abatavuga rumwe n'ubutegetsi basaba leta guhagarika ingingo y'ugukata umushahara w'abakozi	"Amashyaka (imigambwe) abiri atavuga rumwe n'ubutegetsi bw'u Rwanda, ariyamiriza ingingo ya leta y'ico gihugu yo gukata umushahara w'abakozi, ibice bingana na 0.5% buri kwezi aja mu kigega c'ugutegekaniriza kazoza abakozi muri ico gihugu kizwi nka RSSB. Victoire Ingabire, umukuru w'umugambwe DALFA-Umurinzi,  hamwe na Bernard  Ntaganda w'umugambwe PS-Imberakuri, bakorera mu Rwanda, bagiriza umugambwe FPR uri ku butegetsi mu Rwanda ko ugomba kunyaga abakozi ku nyungu zawo. Leta yoyo ivuga ko iyo ngingo yafashwe mu ntumbero yo gushigikira umusanzu w'ubwisungane mu kwivuza, ikanavuga ko yafashwe habanje kuba ibiganiro bitandukanye. Mu kiganiro yagiranye na BBC Gahuzamiryango, Victoire Ingabire avuga ko iyo ngingo ya leta yafashwe hahonyanzwe ibwirizwashingiro ry'ico gihugu hamwe n'itegeko rigenga akazi ""kuko umushahara w'umuntu ni umutungo wiwe bwite, ni ntavogerwa, ntabwo umuntu apfa kuwufataho uko yishakiye"". Yagiriza ikigega  RSSB c'ugutegekaniriza kazoza abakozi ko cabaye igikoresho c'umugambwe FPR/RPF uri ku butegetsi. Ati: ""Kiriya kigo gishirwamwo amafaranga y'ubwishingizi n'ayo gutegekaniriza abakozi RSSB, ni ikigo cabaye nk'inka y'imvyeyi ririya shyaka rivomamo"". Umupfasoni Ingabire avuga ko atarwanya uwo mugambi wa leta wo kwunganira umusanzu w'ukwivuza, akabona ko ahubwo leta  ikwiye kuronderera mu bindi bisata maze amafaranga agashobora kuboneka. Avuga ko ingorane nyamukuru ari ingene ayo mafaranga yegeranywa akoreshwa, akabona ko harimwo igipfungu. Ati: ""Ntabwo ari ikibazo c'ibura ry'amafaranga, ikibazo ni uburyo amafaranga yo mu bwisungane bwo kwivuza acungwa. Imbere y'uko baja kurondera amafaranga ni babanze bacunge neza n'ayahari"". ""Iyaba ayahari bayacunga neza, ntabwo uyu munsi baba bariko baja gusonga abakozi bababwira ngo barabakata amafaranga"". Leta y'u Rwanda yoyo ivuga ko iyo ngingo yafashwe ku nyungu z'umunyagihugu muri rusangi. Gaspard Musonera,  umunyamabanga uhoraho (ntayegayezwa mu Kirundi) mu bushikiranganji bw'abakozi n'akazi mu Rwanda, avuga ko amafaranga asanzwe atangwa n'umukozi hamwe n'ayo umukoresha amutangira ari ayo kwivuza be n'umuryango wiwe gusa. Avuga ko hakenewe ubundi buryo kugira ngo abanyagihugu bandi nabo bashobore kuvurwa, ari co ayo mafaranga bazokatwa azokora. Ati: ""Ayo 0.5 % ku mushahara wabo bwite batahana ku kwezi ni inkunga yabo ku kigega c'ubwishingizi mu kwivuza kuko ayo abaturage basanzwe batanga ni make cane ugereranije n'ayakenewe kugira ngo bashobore kwivuza mu buryo bukwiriye"". ""Rero ni ngombwa ko hashakwa izindi nzira zo kwunganira ico kikega kugira ngo abaturage bashobore guhabwa serivisi z'ubuzima zikwiriye, inzego z'ubuzima nazo zishobore kugira ubushobozi bwo kubafasha neza"". Avuga ko ibivugwa n'abatavuga rumwe n'ubutegetsi y'uko ikigo RSSB gikora gihomba kandi ko iyo ntererano isanzwe ikoreshwa nabi, bidafise ishingiro ""kuko nta bindi bari kuvuga"". Ati: ""Ikigo c'ubwisungane RSSB nta kibazo gifise, aho ikibazo kiri, ni uko abaturage basabwa amafaranga makeya ugereranyije n'ayo bategerezwa gutanga kugira ngo bashobore kwivuza"". Bwana Musonera avuga ko imbere y'uko iyo ngingo ifatwa habaye ibiganiro bitandukanye vyari bifise intumbero yo kurondera inzira zo kwegeranya ubwo buryo harimwo n'abakozi, akabonako ata mpamvu y'uko yojamwo impari. Ati: ""Ivyo ari vyo vyose jewe ico numva abantu bashira imbere ni ukumva akamaro bifitiye buri Munyarwanda wese ndetse n'uyo mukozi"". Ku wa 26 z'ukwezi guheze, ni ho umushikiranganji w'abakozi ba leta n'umurimo mu Rwanda yasohora itangazo risaba abakoresha bo mu nzego za leta n'abikorera utwabo gukata 0.5% ku mushahara wa buri kwezi ku bakozi babo  maze bakawushikiriza ikigo c'Ubwisungane mu Rwanda (RSSB). Ni ingingo ishingiye kw'itegeko ry'umushikiranganji wa mbere c'ico gihugu ryo ku wa 13 z'ukwa mbere uno mwaka nyene, ryerekeye ubwisungane mu kwivuza, rikanerekana inzira zitandukanye uburyo bushobora kuvamwo."	https://www.bbc.com/gahuza/amakuru-51719154
politics	US: Imigumiko inyuma y'aho umuporisi yiciye umwirabure Daunte Wright hafi ya Minneapolis	"Igiporisi cakoresheje ivyuka bikoroza amosozi gihagarika uruja n'uruza mw'ijoro kugira gicureshe  imigumuko yadutse inyuma y'aho umuporisi arasiye umwirabure mu gisagara ca Brooklyn Center, hafi ya Minneapolis muri Reta Zunze Ubumwe za Amerika. Umuryango w'uyu musore yagandaguwe uvuga ko azwi kw'izina rya Daunte Wright, akaba afise imyaka 20. Umukuru w'igisagara ca Brooklyn Center yaciye afata ingingo yo kubuza uruja n'uruza mu gisagara cose mu masaha y'ijoro gushika isaha cumi na zibiri z'agatondo mu masaha yo muri ako karere, asaba abanyagihugu ""gutaha muhira ku mutekano wabo"". Hari icuka kibi cane muri Minneapolis mu gihe urubanza rw'uwahoze ari umupolisi yagirizwa kwica George Floyd rubandanya. Buramatari wa Minnesota, Tim Walz avuga ko ariko arakurikiranira hafi ingene ibintu bimeze, yongera asengera umuryango wa Wright. Ejo ku wa Mungu, abantu baharurwa mu majana bagenda baririmba izina rya  Daunte Wright baciye biyegeranya hanze y'ibiro vy'igiporisi mu gisagara ca Brooklyn Center, ku birometero bike uvuye hagati mu gisagara ca Minneapolis uja mu buraruko. Icuka kibi cadutse igihe igiporisi cashirako umwambaro wo mu gihe co kurwanya imigumuko n'igihe  imodoka zibiri zashika zigaca ziterwa amabuye, nk'uko bivugwa n'itororokanirizo ry'amakuru Reuters. Abari muri iyo myiyerekano banditse ivyandiko hasi n'ingwa bongera batsa n'amabuji, ariko igiporisi mu nyuma kikaba cabategetse kuvaho, ireresi ikerekana abo baporisi bariko batera vya vyuka bikoroza amosozi  n'ama grenades yo gushwiragiza abari mu myiyerekano. Ibinyamakuru bikorera muri ako karere bivuga ko habaye n'ibikorwa vyo gusahura mu turere tutari duke, Mike Elliott arongoye igisagara ca Brooklyn Center agaca atangaza ingingo yo kubuza uruja n'uruza aciye ku rubuga rwa Twitter. Yanditse ati: ""Dushaka ko umutekano w'abantu bose wubahirizwa. Ndasavye ko mwese muba mu mutekano kandi ndasavye ko mutaha muhira"". Bamwe mu basirikare b'igihugu ba (Minnesota National Guard) bari basanzwe bararungitswe gucungera urubanza rwa Derek Chauvin yagirizwa urupfu rwa George Floyd, barungitswe mu gisagara ca Brooklyn Center. Brooklyn Center yugaye inyubakwa z'amashure yose ihagarika n'ivyigwa hamwe n'ibindi bikorwa kuri ayo mashure kuri uno wa mbere, nk'uko bivugwa n'ibinyamakuru bikorera muri ako karere. None ni ibiki vyashikiye Daunte Wright neza na neza? Mw'itangazo casohoye, igiporisi ca Brooklyn Center kivuga ko cahagaritse umugabo yari yarenze amategeko y'ibarabara ku muhingamo w'ejo ku wa Mungu, kandi ko yari asanzwe afise umutahe wo kumuhagarika. Igiporisi kivuga ko abaporisi bagerageje kumuhagarika yaciye asibimra mu modoka. Niho umwe mu baporisi yaca amurasa, ariko abandanya anyonga imodokari yiwe agenda aca ku zindi, imbere y'uko ayita ku yindi modoka. Mu nyuma niho yatangazwa ko yapfuye. Umugore yari muri iyo modoka yakomeretse buke buke. Igiporisi kivuga ko abo baporisi bari bambaye bafise camera  zabo kandi ko na kamera y'imodoka nayo nyene yariko irakora. Nyina wiwe Katie avuga kpo umuhungu wiwe yamuhagamaye igihe imodoka yiwe yahagarikwa akamubwira ko yahagaritswe kubera ""ibimotesho vyari kuri retroviseur"". Avuga ko mu nyuma yumvise uruhagarara terefone ica iracika. ""Haciye umunota, nahamagaye hanyuma umukunzi wiwe bari kumwe muri iyo modoka aca avuga ko yarashwe....umuhungu wanje yari aryamye hasi yapfuye"". Avuga ko abo baporisi basize ikiziga c'umuhungu wiwe kiryamye hasi, yongerako ati: ""Nta n'umwe azotubwira na kimwe. Nta n'umwe azotuvugisha...navuze nti ndabasavye mukure ikiziga c'umuhungu wanje hasi"". Umukuru w'igisagara Elliott yavuze ko ivyabaye ari ""agahomerabunwa"", buramatari  Walz  nawe ati : ""Reta yacu iragandariye uwundi  mwirabure yishwe n'abajejwe kwubahiriza umutekano"". Igisagara ca Minneapolis gisanzwe kirangwamwo icuka kibi inyuma y'urupfu rwa wa mwirabure George Floyd rwatumye haduka imyiyerekano mu gihugu,, ahanini yakozwe mu mahoro n'aho hari ahandi yabayemwo imigumuko, inyubakwa zimwe zimwe zirononekara."	https://www.bbc.com/gahuza/amakuru-56717302
sports	Ayavugwa mu mupira w'amaguru 07/09/2019: Messi, Neymar, Smalling, Rojo, Eriksen, Mbappe, Coutinho	Lionel Messi arashobora kuva muri Barcelona mu mwaka uza akaja gukinira ahandi atarinze kugurishwa , mu gihe uyo mukinyi wa Argentine w'imyaka 32 yovyiyumvamwo, nk'uko amasezerano abimwemerera. (El Pais, via L'Equipe) Messi azoba afise uburenganzira bw'ukugiriranira amasezerano n'umurwi uwo ari wo wose kuva ku wa 01 z'ukwezi kwa mbere umwaka uza wa 2020.  (Marca - in Spanish) Mu mwaka uza w'inkino, Real Madrid ishobora kurondera umukinyi wa Paris St-Germain, umufaransa akina imbere Kylian Mbappe w'imyaka 20.  (Sport - in Spanish) Umukinyi mpuzamakungu wa Brezili Neymar ashobora kuzoguma mu murwi wa  PSG kiretse ari nka hamwe yokwemera kugabanya umushahara asaba, nk'uko bivugwa na  Javier Tebas, umukuru w'ihiganwa ryo muri Espanye, La Liga. (Mail) Chris Smalling ariteguye kuva burundu muri  Manchester United inyuma y'aho uyo mukinyi w'inyuma w'imyaka 29  atijirijwe  mu murwi Roma wo mw'ihiganwa ry'Ubutaliyano Serie A. (Mirror) Eka n'umukinyi w'inyuma nyene wa Manchester United, umunya Argentina  Marcos Rojo w'imyaka 29, ariteguye gukora ibishoboka vyose kugira ngo mu kwezi kwa mbere ave muri uyo murwi bibaye ngombwa,  inyuma y'aho utwigoro tw'ukwimukira muri Everton muri iri ci riheze ataco twashitseko.  (Ole - in Spanish) Umurwi Juventus wo mu Butaliyano uriko wihweza ingene wogura  abakinyi babiri ba Tottenham, umubirigi akina inyuma Toby Alderweireld w'imyaka 30, be n'umunya Danemark akina hagati Christian Eriksen w'imyaka 27. Inter Milan nayo nyene ikaba yipfuza umukinyi Alderweireld. (Mail) Manchester City yashitse ku masezerano n'umurwi wo mu gihugu ca Serbia FK Cukaricki y'ugushobora kugura mu kwezi kwa mbere umukinyi w'imbere Slobodan Tedic w'imyaka 19 akomoka muri  Montenegro. (Manchester Evening News) D'Margio w'imyaka 17, umuhungu wa Shaun Wright-Phillips yigeze kuba umukinyi wo hagati wa Manchester City be n'umurwi nserukiragihugu w'Ubwongereza, yateye igikumu ku masezerano ya mbere yo gushobora gukinira uyo murwi. (Manchester Evening News) Umumenyereza wa Manchester City, Pep Guardiola, yari yanse kurondera umunya Brezili Philippe Coutinho wa Barcelona  imbere y'uko uyo mukinyi wo hagati w'imyaka 27 aja gukinira Bayern Munich nk'intizo. (Marca - in Spanish) Chelsea iriteguye kugiriranira ayandi masezerano na Emerson Palmieri, umutaliyano yavukiye muri Brezili, bigashobora gutuma amasezerano y'uyo mukinyi w'inyuma w'imyaka 25 afitaniye n'uyo murwi yongerezwa uwundi mwaka inyuma ya 2022.  (Gazzetta dello Sport, via Mail) Henrikh Mkhitaryan umukinyi wa Arsenal w'imyaka 30 akomoka muri Armenia, ntamenya neza nimba azoshobora gusubira muri uyo murwi wiwe inyuma y'aho agiriye gukina mu murwi Roma wo mu Butaliyano nk'intizo gushika mu mpera z'uno mwaka w'inkino. (Sun) Sir Alex Ferguson yaragerageje guhendahenda uwahoze ari umusatirizi w'umurwi w'Ubwongereza Michael Owen ngo yinjire muri Manchester United igihe yari akiri umukangara imbere y'uko yinjira muri  Liverpool. (Mail) Umukuru w'umurwi wa Paris St-Germain,Thomas Tuchel, aracari mu biganiro n'umukinyi w'imbere wa  Barcelona, umufaransa Ousmane Dembele w'imyaka 22, n'aho bisa n'uko ataco biriko birashikako . (Express) Bobby Duncan, umwongereza w'imyaka 18 yahoze ari mu murwi w'imikangara ya Liverpool yaranse kuja mu murwi Manchester United  akaba yashimye kwimukira mu murwi wa Fiorentina wo mu Butaliyano. (Mail)	https://www.bbc.com/gahuza/imikino-49620339
entertainment	Astro azwi mu ndirimbo nka Kingston Town, Red Red Wine ari muri UB40 yashengeye	"Umunyamuziki w'umwongereza akongera akaba n'umwe mu batanguje umurwi UB40 Terence Wilson, azwi cane kw'izina rya Astro, yapfuye ku myaka 64. Astro umuririmvyi yaririmbanye n'uyu murwi wo mu mudiho wa reggae mu kiringo c'imyaka irenga 30 yahitanywe n'indwara y'igihe gito, nk'uko vyemezwa n'umurwi yari asanzwe aririmbamwo. Itangazo ryacishijwe ku rubuga n'umurwi Ali Campbell and Astro rivuga riti:  ""Turababaye cane. Isi yose irabuze intwari"". Astro yasezeye mu murwi UB40 mu 2013 akaba yagiye kubandanya n'umurwi wiyonkoye UB40 featuring Ali Campbell and Astro, ukaba wari umaze kuremesha ibiteramo bitari bike muri uno mwaka. Wari witeze kuzunguruka ugenda uremesha ibiteramo mu mwaka uza wa 2022. Umurwi wiwe wa mbere watangujwe mu ntango z'imyaka ya 1980 n'umudiho wa reggae wisangije kamere, ukaba waramenyekanye cane mu miziki itari mike harimwo nka Red Red Wine na Can't Help Falling In Love. Uyu murwi wa Birmingham wagurishije ama casettes arenga imiriyoni 70 kandi imiziki yawo iraba iya mbere mu Bwongereza ku ncuro zitatu zose. Itangazo ry'abagize umurwi UB40 wa kino gihe wanditse kuri twitter uti: ""Wiruhukire mu mahoro Astro. ""Muri iri joro twumvise inkuru y'umubabaro ko uwahoze mu murwi UB40, Terence Wilson, azwi kw'izina rya  Astro, yasandavye inyuma y'indwaya y'igihe gito. Turahojeje umuryango wiwe"". Muri rusangi, UB40 yasohoye indirimbo 39 muri 40 za mbere mu Bwongereza, yongera isohora album 28 muri 40 za mbere mu gihugu, na Astro akaba ari we yari umuririmvyi mukuru mu ndirimbo Rat In Mi Kitchen yabaye iya 12 mu 1987. Uyu murwi kandi waramenyekanye cane kw'isi yose, harimwo no muri Amerika, aho indirimbo Red Red Wine yabaye iya mbere, nk'uko vyagenze no ku yindi yitwa, Can't Help Falling in Love with You, yamaze amayinga indwi yose ari yo yiganje mu 1993. Aba mbere mu bagize uyu murwi baramaze imyaka 30 yose baririmbira hamwe imbere y'uko Ali Campbell  awusezera mu 2008. Mu kiganiro Astro yagiranye na The Guardian mu kwa gatanu, yavuze ko uyu murwi umaze gushingwa mu 1978 wahindutse ijwi ry'abanyagihugu batishimiye ibijanye na poritike hamwe n'ibibazo bihanze isi. Yabwiye iki kinyamakuru ko nawe yabonye ""amabwa nk'ayo abandi birabure bose bahuye nayo mu mpera z'imyaka ya 1970"", aha akaba yashaka kuvuga itegeko ryaha uburenganzira igipolisi guhagarika no gusaka abantu bafatwa ko bateye amakenga - ivyo Astro avuga ko vyama biba buri ndwi. Ati: ""Twabonye vyari bigoye kwandika indirimbo z'urukundo gusumba indirimbo z'abarwanira agateka kabo, kubera vyari vyoroshe cane kwandika ku bintu wewe nyene wiboneye canke wasomye ahantu. Yari kamere yacu"". Mu 2016, uyu munyamuziki yabwiye urubuga ngurukanabumenyi rw'Ubwongereza UK Music Reviews ko iri ritazirano yarironse akiri umwana kubera yambara ibirato vya Dr Martens vyari bizwi nka ""Astronaut"". Yongeyeko ati: ""Ku gihamana ciza, nta muntu yigeze anyita astronaut kuko ari ijambo rirerire, ari naco gituma baciye barigabanya bafata Astro, kandi kuva ubwo ryaciye ringumako"". Abajijwe ingene yiyumva iyo ariko arazunguruka aremesha ibiteramo, Astro yavuze ati: ""Nta kazi kuri iyi si koguha umunezero nk'uwo ndonka. Jewe ndiho kugira ngo ndirime"". Mu kw'umunani, uwundi mugenzi bakoranye muri UB40 batangranye uyu murwi Brian Travers yarapfuye ahitanywe na kanseri ku myaka 62."	https://www.bbc.com/gahuza/amakuru-59195926
politics	Trump asaba ko US yokwitaho umutekano w'amashure imbere ya Ukraine	"Uwahoze ari umukuru w'igihugu wa Reta Zunze Ubumwe za Amerika Donald Trump atera akamo abashingamateka b'iki gihugu kwitaho gushira amafaranga mu mutekano w'amashure hakurungika imfashanyo ya gisirikare muri Ukraine. Mw'ijambo yashikirije mu nama ihuza abashigikiye itegeko riha uburenganzira abanyagihugu gutunga inkoho, Trump ntabona ukungene Amerika ""ishobora kuba ifise imiriyaridi 40 z'amadorari yo kurungikira Ukraine"" ariko ikaba idashobora gukingira umutekano w'amashure. Inama y'ishirahamwe ryishinze gukingira itegeko riha uburenganzira abanyagihugu gutunga inkoho, National Rifle Association (NRA), iriko ibera i Houston. Avuze aya majambo inyuma y'imisi mike abantu 21, harimwo abana 19, biciwe mu gitero c'umusore yitwaje inkoho kw'ishure rimwe ryo muri Texas. Mw'iri jambo yashikirije nijoro ku wa gatanu agakomerwa amashi menshi cane, Trump avuga ati: ""Imbere y'uko tuza kwubaka ibindi bihugu kw'isi, twategerezwa kubanza kwubakira abana bacu amashure atekanye mu gihugu cacu"". Mu ntango z'uku kwezi, inama nshingamateka na nkenguzamateka za Amerika  (Congrès/Congress) zaremeje ku rugero runini imfashanyo ya gisirikare kuri Ukraine ingana hafi n'imiriyaridi 40 z'amadorari y'abanyamerika. Yose hamwe, abashingamateka n'abakenguzamateka bamaze kurungika imiriyaridi 54 z'amadorari y'abanyamerika muri Ukraine kuva Uburusiya buteye iki gihugu mu kwa kabiri. Trump abandanya ati: ""Congrès yategerezwa kwemeza vuba bwango kugarukana ifaranga ryose turakoreshejwe muri ya mafaranga yo gufasha abakozweko na Covid. ""Intara ni ziyasubize hanyuma akoreshwe ningoga mu gushiraho uburyo butavogerwa bwo gucungera umutekano ku mashure yose yo ku butaka bwacu"". Trump ariyamiriza abasaba ko hoba ugucungera ibijanye no gutunga inkoho, akavuga ko abanyamerika bategerezwa kugira uburenganzira bwo kwivuna ""akabi"". Ahubwo asaba ko hosubirwamwo ""kuva hasi gushika hejuru"" integuro ijanye no gucungera umutekano w'amashure, nko gushinga irembo rimwe ricungerewe cane ku bigo vy'amashure, harimwo ubuhinga bwo gucungera ko ata muntu yinjiza icuma kandi ishure ryose rikaba rifise n'imiburiburi umupolisi yohabwa ikirwanisho. Yagiriza aba Democrats kuzibira ingingo zo gucungera umutekano nk'izi. Uyu mu Repubulika yahoze arongoye Amerika yatanguye ijambo ryiwe asoma amazina y'abaguye mu gitero c'umusore yitwaje inkoho i Uvalde, rimwe rimwe ryose rigakurikirwa n'inkengeri. Ahejeje gusoma amazina y'abantu 21 bose biciwe muri ico gitero kw'ishure i Uvalde, Trump yavuze ati: ""Kubera hari ikibi, ni kimwe mu bituma vyiza cane bituma itegeko rirekurira banyagihugu gutunga ikirwanisho, ntiribaka ikirwanisho"". Iyi nama ya NRA - rifise abanywanyi imiriyoni zitanu -  yama iba uko umwaka utashe, iriko ibera ku birometero 450 uvuye i Uvalde, ahabereye iki gitero c'agahomerabunwa. Imbere y'uko iyi nama itangura, abatari bake mu bashikirije ijambo bo ku ruhande rw'aba Conservateurs/Conservative hamwe n'abanyamuziki batangaje ko biyonjoroye - harimwo buramatari wa Texas  Greg Abbott, umukenguzamateka John Cornyn hamwe n'uwahinguye irya nkoho yakoreshejwe mu gitero ca Uvalde. Trump yifatiye mu gahanga abo biyonjoroye, mu kubwira abari aho ati: ""Jewe sinabahemukiye ngo ndeke kwitaba nk'abo bandi"". Mw'iryo jambo ryiwe, Trump kandi yateye akamo Amerika ""guhindura cane integuro ijanye n'abafise ibibazo vyo mu mutwe"". Yarateye akamo nk'ako igihe yari akiri umukuru w'igihugu, n'aho muri ico gihe abamunegura bamwagirije ko yariko agerageza guhagarika amafaranga yari agenewe imigambi y'ubuvuzi harimwo no kwitaho abafise ibibazo vyo mu mutwe. imbere y'uko Turmp ashikiriza ijambo, umukenguzamateka wo muri Texas Ted Cruz yavuze ko ibitero vy'abarasa abantu mu kivunga biva kuri ba serugo batitaho imiryango, abantu batakija mu masengero, imbuga hwaniro hamwe n'amavidewo y'udukino. Umukenguzamateka Cruz ashimangira ko ashigikiye cane iri tegeko riha uburenganzira abanyagihugu gutunga inkoho, aca asaba abari bitavye iyi nama ""ko mu kwishura ikibi batoca bahonyanga ibwirizwashingiro canke uburenganzira bw'abanyagihugu bagendera ku mategeko"". Hanze y'aho iyo nama ibera, habaye imyiyerekano yahuriyemwo amajana n'amajana y'abatera ivyatsi ishiramawe NRA. Bari bafise ivyapa vyanditseko ngo ""NRA yica inzoya"",  ""kingira abana hagukingira inkoho"", bafise n'imisaraba hamwe n'amasanamu y'abaguye muri ico gitero."	https://www.bbc.com/gahuza/amakuru-61616090
entertainment	"Burundi: Isabukuru Buja Sans Tabou yahagaritswe kubera ""abatimbo bambaye ikoti"""	"Ubushikiranganji bufise urwaruka mu nshingano zabwo mu Burundi bwahagaritse isabukuru yariko irabera mu gisagara ca Bujumbura kubera umugwi w'abavuzi b'ingomba bambaye umwambaro uzwi nka ""costume"". Amasanamu yahanahanywe ku mbuga hwaniro yerekana abatimbo bari bitabiriye isabukuru Buja Sans Tabou, bavuza ingomba bambaye amakoti n'amapantalo na karuvati bashizeko. Bisanzwe bizwi ko mu muco w'ikirundi ingomba zivuzwa n'abantu bambaye umwambaro w'imbega. Ku mbuga hwaniro bamwe baguye mu gahundwe bakagira bati ivyo ni uguta umuco, abandi nabo bati nkumbure ni iterambere, ntawogaya ikitarageragezwa. Ariko mu gihe isabukuru yitwa ""Buja Sans Tabou"", canke ""Buja itagira umuziro"" ugenekereke mu kirundi, hari abibajije igituma bobuzwa kwambara uko bashatse naho boba bariko baravuza ingoma z'ikirundi. Mw'itangazo ryasohowe n'umushikiranganji ajejwe ivy'ishirahamwe ry'akarere ka Afrika y'ubuseruko, urwaruka, inkino hamwe n'umuco ryasohotse uno munsi, uushikiranganji Ezechiel Nibigira amenyesha ko iyo ngingo yafashwe mu ntumbero yo gukingira ""Umurage w'Umuco kama w'u Burundi"". Yongeye ko yuko vyavuye ""ku nyifato yerekanywe itubahirije intambo yubashwe cane y'Umurisho w'Ingoma z'Ikirundi, yigaragaje ku munsi wo kwugurura isabukuru Slam Buja Sans Tabou"". Ngo muri iyo sabukuru ""abavuzi b'ingomba barihaye uruhusha rwo kwiyereka bambaye 'tenue de ville (costume)' "" ku bw'izo mpangu ngo Ubushikiranganji bujejwe ivy'ishirahamwe ry'akarere ka Afrika y'ubuseruko, urwaruka, inkino hamwe n'umuco ""buhagaritse ubu nyene ibikorwa vya Buja Sans Tabou"". Haraciye imyaka irenga itandatu ingoma z'u Burundi zishizwe ku rutonde rw'umurage w'isi n'ishami rya ONU rijejwe umuco n'inyigisho, UNESCO. Abatunganije iyo sabukuru yagomba kumara iminsi itanu kuva ku tariki 7 gushika ku tariki 11 z'uku kwezi, ntaco barabivugako."	https://www.bbc.com/gahuza/amakuru-60308158
health	Ibihugu vya Afrika vyumvikanye gukorera hamwe mu guhangana na coronavirus	"Mu gihe abahitanwa n'umugera wa coronavirus bagenda biyongera kw'isi, abashikiranganji bari bateranije i Addis-Abeba ku cicaro c'umuryango wa ibihugu vya Afrika bavuyeho bumvikanye  gukorera hamwe mu guhanahana amakuru be no gucungera uruja n'uruza. Gushika ubu, umuntu umwe gusa akomoka muri Misiri niwe amaze kumenyekana ko yanduye coronavirus ku mugabane wa Afrika, ariko na we nyene ubu yarakize. Tedros Adhanom Ghebreyesus, umukuru w'ishami rya ONU rijejwe amagara y'abantu kw'isi, OMS, yaribukije abari bakoraniye i Addis-Abeba ati: ""Ikituraje ishinga ni uko coronavirus itoshika mu bihugu atako vyifashe mu bijanye n'amagara y'abantu"". Ikigo ca Afrika kijejwe gukinga indwara kimenyesha ko ubu umugabane wa Afrika witeguye neza guhangana n'uwo mugera gusumba uko vyari bimeze haciye ukwezi. Muganga Tedros yanatangarije abari muri iyo nama ko John Nkengasong, arongoye ikigo kijejwe kurwanya indwara muri Afrika, hamwe na Samba Sow, arongoye ikigo kijejwe gukora imiti y'urukingo muri Mali, bagenywe nk'intumwa zidasanzwe mu kurwanya umugera coronavirus. Gushika ubu mu bihugu birenga 25 vya Afrika, hari abaganga barenga ibihumbi cumi bamaze kuronswa inyigisho, haratangwa n'ibikoresho vyo gupima, nayo ugucungera uruja n'uruza bikaba vyarakomejwe. Harashinzwe kandi n'umurwi w'abahinga karuhariwe muvyo ubuvuzi ujejwe gutabara mu buryo bwihuse cane mu gihe hogira umuntu amenyekana ko yanduye uwo mugera. Muganga Tedros yavue ko ishirahamwe OMS rifishe ishaka ryinshi ryo gukorana n'ibihugu vyose vya Afrika kugira ngo ibishoboka vyose bikorwe mu ntumbero yo kurwanya uwo mugera ruhonyabantu."	https://www.bbc.com/gahuza/51604183
health	Umugore w'Umutalianokazi yikanguye amaze amezi 10 muri coma	"Umugore w'umutalianokazi yavuye muri  koma (coma)  inyuma y'amezi 10, nk'uko bivugwa n'ibinyamakuru vyo muri ico gihugu. Cristina Rosi, w'imyaka 37, yari afise inda y'amezi indwi igihe yagira ikibazo c'umutima mu  kwezi nkw'indwi mu mwaka uheze. Umukobwa wiwe, Caterina, yavutse nyina abanje gukorwa (Caesarean). Ariko nyina yaciye aguma muri koma bikekwa ko  ubwonko bwari bwononekaye. Ubu yikanguye avuga ijambo ryiwe rya mbere, ""Mamma"", nk'uko umugabo wiwe yabivuze. Gabriele Succi yabwiye ikinyamakuru La Nazione ati: ""Ntavyo twari twiteze, kari akanyamuneza vy'ukuri inyuma y'ayo marushwa."" Madame  Rosi yimuriwe mu bitaro muri Autriche  mu kwezi kwa kane kugira  akurikiranwe mu buryo budasanzwe . Nyina n'umugabo wiwe bompi bari iruhande yiwe igihe yavuga. Amafaranga yo kuvurwa kwiwe yatanzwe n'urubuga rwo kwegeranya imitahe mito mito ariko itanzwe n'abantu benshi (crowdfunding) gushika ubu rumaze kuronka amadorari 208.000  yo kubandanya avurwa harimwo `n'ukugororwa ingingo z'umubiri (physiotherapie). Urubuga rwa internet rwa Arezzo Notizie ruvuga ko Succi yavuze ati ""Cristina ubu biragoye kumumenya. ""Arisanzuye gusumba, ubu baramukuyemwo umuringoti bari batobereye inzira mu muhogo kugira ashobore guhema (thracheostomy), ubu bacishije mw'ipompo bariko baramuha umuti uzotuma haba irindi terambere mu ngingo ziwe."" Umukobwa wiwe nawe yaramaze amezi atari make mu  mu bitaro kubera ubukene bw'umwuka wa oxygene igihe yavuka."	https://www.bbc.com/gahuza/amakuru-57431974
politics	Ukraine: Kyiv irarahira ko itarota ihebera ubutaka Russia kugira habe amahoro	"Reta ya Ukraine ivuga ko itazokwemera amasezerano y'amahoro n'Uburusiya arimwo ivyo kubuhebera ubutaka. Iyi ngingo isa n'ukwihagararako kwa Ukraine ije inyuma y'umusi umwe Perezida Volodymyr Zelensky avuze ko inzira yonyene yo guhagarika iyi ntambara ari ibiganiro. Umuhanuzi w'umukuru w'iki gihugu Mykhaylo Podolyak avuga ko mu gihe Ukraine yogira ivyo iheba vyotuma Uburusiya bukora igitero gikomeye kandi cosesa amaraso menshi. Avuze aya majambo mu gihe Uburusiya bubandanya bugerageza kugota ingabo za Ukraine ziriko zirarwanira Severodonetsk mu buseruko. Mu yandi makuru, umukuru w'igihugu ca Pologne Andrzej Duda yabaye umutegetsi wa mbere mvamakungu ashikirije ijambo inama nshingamateka ya Ukraine amaso mu yandi. Yakomewe amashi menshi igihe yavuga ko abanya Ukraine bonyene ari bo bazokwihitiramwo kazoza kabo. Yongerako y'uko Pologne izokora ivyo ishoboye vyose mu gufasha Ukraine kwinjira mw'ishirahamwe ry'Ubumwe bwa Bulaya. Hagati aho, umushikiranganji w'Ubufaransa ajejwe ibibazo vya Bulaya, Clément Beaune, yavuze ko bishobora gufata nk'imyaka ""15 cane 20"" kugira ngo Ukraine yemererwe nk'umunywanyi w'ishirahamwe ry'Ubumwe bwa Bulaya. Mu gihe intambara zibandanya, ibiro bikuru vy'igisirikare ca Ukraine bivuga ko ingabo z'Uburusiya ziriko ziragerageza kumera uruhome rw'ingabo za Ukraine kugira ngo zishike ku mbibe z'intara ya Luhansk mu buseruko. Buramatari wa Luhansk, Serhiy Haidai, avuga ko Uburusiya bwagerageje kumenera muri Severodonetsk buciye mu mpande zine zitandukanye. Mu butumwa yacishije kuri Telegram, yavuze ko ingabo z'Uburusiya zagerageje bikazita ku w'amazi, ariko ko zibandanya zicucagira ibibombe mu turere turimwo imihana y'abantu. Yongerako y'uko ikiraro gifatanya iki gisagara n'ikindi cegeranye naco ca Lysychansk  cabomowe. BBC ntiyashoboye guhinyuza ivyo avuga. Hari ibihugu bimwe bimwe vyo mu Burengero bisaba ko hoba amasezerano yo guhagarika intambara yotuma ingabo z'Uburusiya ziguma mu turere tumwe tumwe zimaze kwigarurira mu bumanuko no mu buseruko bwa Ukraine kuva Moscou iteye iki gihugu ku wa 24 Ruhuhuma (2). Ku wa kane w'indwi iheze, umushikiranganji wa mbere w'Ubutaliyano, Mario Draghi yabwiye inama nkenguzamateka y'igihugu ko ""hategerezwa kuba amasezerano yo guhagarika intambara vuba bishoboka"". Ariko wa muvugizi wa Perezida Zelensky, Mykhaylo Podolyak, avuga ko iyo ngendo yogira ingaruka mbi. Ati: ""Intambara ntizohagarara. Kazoba agahengwe k'umwanya muto. Bazoca batanguza ikindi gitero, mbere kizosesa amaraso menshi kandi gikomeye"". Umunyamakuru wa BBC i Kyiv Joe Inwood avuga ko muri kino gihe Uburusiya na Ukraine bitarahuriza hagati ku vyo kimwe kimwe cose gishobora kwemera. Avuga ko mu gihe buri ruhande rukibona ko rugifise amahirwe yo kubandanya intambara, ibiganiro bisa n'ibidashoboka."	https://www.bbc.com/gahuza/amakuru-61546931
business	South Korea: Kompanyi y'amata yasavye imbazi kubera yerekanye abagore nk'inka	"Kompanyi ya mbere nini y'amata muri Korea y'Epfo vyabaye ngombwa ko isaba imbabazi kubera video yo kwamamaza (publicité, advert) yerekana abagore nk'inka. Iyo video ya Seoul Milk yerekana umugabo ariko afata rwihishwa amashusho y'abagore bari mu murima, mu nyuma baca bahinduka inka. Imaze kunegurwa cane, iyo kompanyi yaciye ivana iyo publicité kuri YouTube, ariko kuva ico gihe imaze guhererekanywa cane inyuma yo gusubizwa  ku mbuga n'abakoresha internet. Bamwe bagereranije kandi inyifato y'uwo mugabo na ""molka"", ingeso itemewe yo gufata amashusho abantu rwihishwa. Ishami rya Seoul Milk, Seoul Dairy Cooperative ryavuze mu mbabazi ryashize kuri internet riti: ""Turasavye imbabazi bivuye ku mutima ku muntu wese yababajwe n'iyo publicité y'amata yasohotse itariki 29 mu kwezi guheze"". ""Twemera ko iki kibazo gikomeye kandi tozokwisuzuma, hanyuma turushirizeho kwiyubara kugira ibintu nk'ibi ntibisubire gushika muri kazoza. Turicishije bugufi mu gusaba imbabazi"". Iyo video itangura yerekana umugabo afise camera ariko yitembereza mu gahinga. Ijwi ry'umugabo ryumvikana rivuga ngo: ""Amaherezo twashoboye kubafata amashusho na camera mu kibanza ciza cane"". Aho haca hakurikira uwo mugabo yinyegeje mu bisaka, ariko afata amashusho rwihishwa umugwi w'abagore bariko baranywa amazi mu mugezi bongera bagira yoga. Hagera aho uwo mugabo ahonyora atabishaka kw'ishami ry'igiti, abo bagore bagaca bikanga buno nyene bagaca bahinduka inka. Iyo publicité irangizwa n'aya majambo: ""Amazi meza, indya nziza, amata ya Seoul Milk ni  100%. Amata atagira akanenge, avuye mw'iraro ritagira akanenge mu murima uteye igomwe wa Cheongyang."" Iyo publicité/advert yatumye haba impari zikomeye mu gihugu ku bijanye n'ivangura n'ibindi bibazo bishingiye ku bitsina ariko ibineguro ntivyagarukiye ku kwerekana abagore nk'inka gusa. Bamwe barerekanye amakenga yo kuba umugabo afata rwishishwa amashusho y'abagore, mu gihe ivyaha vyo gufata amashusho rwishishwa vyagwiriye cane muri Korea y'Epfo muri iyi myaka. Molka, bisigura ""camera yinyegeje"", ubu yabaye ikibazo kidasanzwe ku bagore muri Korea y'Epfo. Si ubwa mbere Seoul Milk ivugwa mu binyamakuru kubera imvo zitari nziza. Mu 2003, iyo kompanyi yatunganije agakino aho abanyamideri bari gusa basukanako ikivuguto   (yoghurt). Umukuru w'igisata co kwamamaza muri Seoul Milk hamwe n'abagize uruhara muri ako gakino baratangishijwe ihadabu kubera kwerekana ibiterasoni."	https://www.bbc.com/gahuza/amakuru-59665915
sports	Igura n'igurishwa ry'abakinyi ku w'Imana 28.08.2022	Liverpool iramaze kwumvikana, ariko ku munwa gusa, n'umukinyi wo hagati wa Borussia Dortmund n'Ubwongereza Jude Bellingham kugira azoze gukinira uwo mugwi kuva mu kwezi kwa mbere. (Football Insider) Ajax isaba Manchester United kuriha imiliyoni 84.8 z'amapawundi kugira babahe umukinyi wo muri Brezil Antony w'imyaka 22.  (Mail) Umukinyi w'inyuma wa Tottenham Sergio Reguilon w'imyaka 25 yimirije kuja muri Atletico Madrid kw'ideni, gusubirira umukinyi w'inyuma mu ruhande rw'ibubamfu, umunye Brezil Renan Lodi w'imyaka 24, yagiye gukinira Nottingham Forest. (Times - subscription required) Umukinyi w'inyuma wa Slovakia, Martin Dubravka w'imyaka 33 yabwiye Newcastle ko ashaka gukura meza aje muri Manchester United. (Sky Sports) Liverpool iriko irakurikirana umukinyi wo hagati wa Wolves na Portugal, Ruben Neves w'imyaka 25, hamwe n'umukinyi wa RB Leipzig na Autriche, Konrad Laimer w'imyaka 25. (90min) Chelsea iriko iriyumvira kurangiza amasezerano y'umukinyi wo hagati w'Ubwongereza Ross Barkley ubu ahembwa amapawundi 200.000 ku ndwi. (Sun) West Ham iri mu biganiro n'uwahoze ari umukinyi wa Manchester United, Adnan Januzaj ngo imugarukane mw'ihiganwa ry'Ubwongereza. Uwo mubiligi w'imyaka 27 ashobora kuva mu mugwi wa Real Sociedad ata gisabwe. (Talksport) Brighton irashaka umukinyi wa Rosario Central na Argentine, Facundo Buonanotte w'imyaka 17, kandi iriteguye kuriha imiliyoni 3 z'amapawundi. Bournemouth barashaka gucako Leeds United mu muvuduko wo gutwara umukinyi w'imbere wa Zurich Italia, Willy Gnonto w'imyaka 18. (Football Insider)	https://www.bbc.com/gahuza/articles/clwjlegyy23o
health	Abajejwe amagara mu Burundi bemeje ko abantu babiri banduye coronavirus	Umushikiranganji ajejwe amagara no kurwanya ikiza ca sida mu Burundi yatangaje ko mu gihugu ku nshuro ya mbere habonetse abantu banduye umugera corona. Umushikiranga Dr Thaddée Ndikumana yavuze ko abo banduye ari abantu babiri, u Burundi bukaba bwari mu bihugu bike bitari bwagaragaremwo uwanduye coronavirus. Mu kiganiro yahaye abamenyeshamakuru kuri uyu mugoroba wo ku wa kabiri, umushikiranganji Ndikumana amenyesha ko ari abagabo b'imyaka 56 na 42. Ngo binjiye mu Burundi bava mu Rwanda n'i Dubai, bose bakaba ari Abarundi. Amakuru y'uko hoba hari abanduye coronavirus mu Burundi yavugwa, hakaba mbere n'abagiriza leta kubinyegeza. Umuvugizi w'umukuru w'igihugu c'u Burundi yaheruka kubwira BBC ko u Burundi burinzwe n'Imana, ari yo mpamvu ico kiza kitari bwahashike. Ivyo vyatumye hari amashirahamwe yiyamiriza ingene u Burundi bufata ikibazo ca coronavirus, akavuga ko bugifata minenerwe. Gushika ubu mu Burundi nta mategeko abuza abantu gusohoka yari bwafatwe nk'uko biri mu bihugu bibanyi, kiretse gusa kubaha impanuro zo kugira isuku. Ingendo z'indege zarabujijwe ikiringo c'iminsi cumi n'ine, imbibe nazo zikaba zugaye ku ruja n'uruza rusanzwe. Gushika ubu Afrika niyo irangwamwo abanduye coronavirus bake ugereranije n'iyindi migabane, ariko abajejwe ivy'amagara ku rwego mpuzamakungu bavuga ko abandura n'abapfa kuri uwo mugabane bagenda bariyongera.	https://www.bbc.com/gahuza/amakuru-52113529
business	Umunyamabanga w'ubudandaji wa Amerika Wilbur Ross avuga ko coronavirus izotuma ubuzi bwiyongera	"Umunyamabanga ajejwe ubudandaji wa Leta Zunze Ubumwe za Amerika, Wilbur Ross, avuga ko ikiza ca coronavirus mu Bushinwa gishobora gutuma ubutunzi bwa Amerika bwiyongera. Mu kiganiro yagiranye na televiziyo imwe, Bwana Ross yavuze ati: ""Ndibaza ko kizofasha mu kugarukana ubuzi bwinshi muri Amerika ya Ruguru"". Ayo majambo yiyamirijwe bikomeye n'abanegura ubutegetsi bwa Perezida Donald Trump. Ikwirakwira ry'ico kiza ryatumye haba ubwoba ko ubutunzi bw'Ubushinwa bushobora kugira ibibazo. Yishura ku kibazo yari abajijwe na televiziyo Fox Business nimba ico kiza gishobora kugira ingaruka mbi ku butunzi bwa Amerika, Bwana Ross yavuze ati: ""Si nipfuza kuvuga ko ari intsinzi ntoya mfatiye ku ndwara nk'iyo ije guteza ibibazo, indwara mbi cane"". ""Ariko ikiriho ni uko ivyo bituma amakompanyi aronka ikindi kintu afatirako mu bikorwa vyayo n'aho akorera... Rero ndibaza ko ivyo bizotuma ubuzi bugaruka muri Amerika ya uguru"". Mu nyuma niho ubunyamabanga bw'ubudandaji bwasubiramwo amajambo yiwe buti : ""Nk'uko umunyamabanga Ross yabisiguye, igikorwa ca mbere ni ukurwanya uwo mugera no gufasha abawanduye"". Umuvugizi wabwo ati: ""Ariko kandi ni ngombwa kwihweza neza ibijanye no gukorana n'igihugu kimenyereye kunyegeza ibibazo bihanze abanyagihugu baco n'isi yose"". Ayo majambo yiyamirijwe bikomeye n'umushingamateka w'umu Démocrate Don Beyer abona ko ari ugukina ku muvyimba abantu mu gushaka kwungukira ku kiza ruhonyanganda nk'ico. Eka n'abahinga muvyo ubutunzi baneguye ayo majambo ya Bwana Ross. Simon Baptist umuhinga muvyo ubutunzi wo mu gihugu ca Singapour yabwiye BBC ko yakubiswe n'inkuba yumvise amajambo ya Ross. Avuga ko uwo mugera ushobora kugira ingaruka mbi kuri Amerika aho kuzana akarusho. Ati: ""Ikiriho ni uko Amerika izohahombera cane kuko n'aho bimeze uko bimaze, Amerika irashorera cane mu Bushinwa. Rero iyo ubutunzi bw'Ubushinwa bugize ibibazo bikomeye, bigira ingaruka mbi kuri Amerika"". Ishami ry'ishirahamwe ONU ryitaho amagara kw'isi OMS ryatangaje ko isi iri mu bihe bidasanzwe kubera uwo mugera  ubandanya ukwiragira hanze y'Ubushinwa. Umaze guhitana abantu bashika 213 mu Bushinwa, mu gihe umaze gushika mu bindi bihugu 18. Abahinga muvyo ubutunzi bavuga ko Coronavirus ishobora kugira ingaruka mbi cane ku butunzi bw'isi gusumba ikiza ca SARS co mu mwaka 2002-2003. Ico kiza candukiye abantu barenga 8000, abarenga 700 nabo bahasiga ubuzima, bikaba vyasavye imiliyaridi zirenga 30 z'amadolari kugira kirwanywe. Muri kino gihe, uwu mugera coronavirus watumye amakompanyi mpuzamakungu akomeye harimwo ay'ubuhinga bwa none, ayakora n'ayagurisha imiduga ahagarika vy'agateganyo ibikorwa vyayo mu Bushinwa."	https://www.bbc.com/gahuza/51324702
religion	Anglican ya UK yabujije umukobwa wa Desmond Tutu kuyobora ibirori vyo gushingura	"Ishengero rya Anglican ishami ry’Ubwongereza ryabujije umukobwa w’umuhisi Desmond Tutu kuyobora ibirori vyo guhamba kubera yubakanye n’umugore nka we. Mpho Tutu van Furth ni umupasitori mw’ishengero Anglican muri diyoseze ya Washington, akaba yari yasabwe kuyobora imisa yo guhamba uwari umuvyeyi wiwe w'ibatisimu, Martin Kenyon, ahitwa Shropshire mu Bwongereza ejo ku wa kane. Tutu van Furth yabwiye BBC ko kumwankira “bisa n’ubugome kandi bibabaje”. Diyoseze ya Hereford ivuga ko vyari ""ibintu bitoroshe"". Ishengero rya Anglican ishami ry’Ubwongereza (Church of England) ntiryemerera abavugabutumwa baryo ko barongorana n’abo basangiye ibitsina kuko inyigisho ritanga ari uko ukwubakana biba hagati y’umugabo n’umugore. Hagati aho, ishengero rya Anglican rigenzi ryaryo muri Amerika, rizwi nka Église épiscopalienne des États-Unis /The Episcopal Church, riremerera abavugabutumwa baryo kwubakana n’abo basangiye ibitsina. Itangazo rya Diyosezi ya Hanoford rivuga riti: ""Hatanzwe impanuro hisunzwe aho inama y’Abepiskopi ihagaze ku bijanye n’abarongorana basangiye ibitsina”. Uwahoze ari musenyeri wa Liverpool, Paul Bayes asanzwe ari mu bahimiriza ko ishengero rihindura aho rihagaze ku bijanye n’igitsina, avuga ko “atari vyiza kuvuga ngo ibintu ntivyoroshe”. ""Ni ngombwa ko vuba bwango kami ka muntu, umwitwarariko mu butumwa, hamwe n’urukundo, bihabwa ikibanza”. Umuryango wa Kenyon umaze kubwirwa iyi ngingo y’Urusengero, waciye wimura igisabisho co gusezera ikivana kw’isengero St Michael ikijana kuri All Angels ahitwa Wentnor, hafi y’ikigo ca Musenyeri, ahantu hazwi cane, hafi y’aho uyu muvugabutumwa aba kugira ngo umupfasoni Tutu van Furth ashobore guhagarikira iki gisabisho avuge n’ubutumwa. Tutu van Furth  yabwiye BBC ati: ""Birababaje cane. Vyumvikana ko ari ingingo y’abategetsi ba ruburakigongwe."" Kenyon yari incuti ya hafi cane n’uwahoze ari musenyeri mukuru muri Afrika y’Epfo umuhisi Desmond Tutu. Tutu van Furth yategetswe guhagarika ivyo kuvuga ubutumwa nka pasitori muri Afrika y’Epfo inyuma y’aho yubakaniye n’umugore nkawe, Marceline van Furth, umwigisha wa kaminuza wo mu Buholande, mu 2015. Se wiwe Desmond Tutu - yitavye Imana muri Kigarama (12) 2021 - yaratsindiye agashimwe kitiriwe Nobel mu 1984 kubera  uruhara yagize mu kurwanya ya ntwaro y’ivangura ya apartheid muri Afrika y’Epfo. Nawe nyene yararwaniye uburenganzira bw’abahuza ibitsina babisangiye yongera ashigikira ukurongorana hagati y’abasangiye ibitsina. Mu 2013 yavuze ati: Nopfuma mpeba kuja mw’ijuru ryanka abatinganyi. Oya, novuga nti mbabarira, nshaka kuvuga ko nopfuma nja mu kindi kibanza. “Sinosenga Imana yanka abatinganyi kandi uku niko ndavyumva cane”. Yongeyeko ati: "" Muri rino sekeza, mfise ishaka nk’iryo nari mfise mu kurwanya apartheid. Kuri jewe, bimeze co kimwe”."	https://www.bbc.com/gahuza/articles/c9wylvp1n78o
health	Ni ibiki Donald Trump yagiye avuga ku bijanye na Coronavirus?	"Perezida Donald Trump ni we mutegetsi akomeye kw'isi yanduye indwara ya Covid-19. Mw'ijoro ryo ku wa 01 z'uku kw'icumi, Perezida Trump yamenyesheje ku rubuga rwiwe rwa Twitter ko we n'umugore wiwe Melania banduye. Iyi nkuru ije mu gihe gikomeye c'imyiyamamazo mu matora ategekanijwe ku itariki 3 z'ukwa 11, mu gihe kandi iki kiza karanda ca coronavirus kimaze guhitana Abanyamerika barenga 200,000, mu gihe abarenga miliyoni 7 banduye. Ibinyamakuru vya Leta Zunze Ubumwe za Amerika bimenyesha ko uyu ari we mukuru w'igihugu wa Amerika agize ibibazo vy'amagara akiri ku butegetsi mu myaka mirongo iheze. Ivyagiye bitangazwa na Perezida Trump ku bijanye na coronavirus vyagiye bitera impari zikomeye, mbere akaba yaraneguwe cane ku kungene yavyifashemwo ku biraba iki kiza. Ng'ibi bimwe mu bikomeye yagiye aravuga kuri Covid-19: Ku wa 22 z'ukwa mbere, haciye iminsi ibiri gusa habonetse umuntu wa mbere yanduye coronavirus muri Amerika, Perezida Trump yahaye ikiganiro televiziyo CNBC yo muri Amerika, aho yafashe minenerwe Covid-19, avuga ko ata kibazo iteye ku gihugu. ""Ibintu biri ku murongo. Ni umuntu umwe avuye mu Bushinwa, kandi ibintu turabifise mu minwe. Nta ngorane zizoba"". Ku wa 27 z'ukwa kabiri, abantu bari banduye Covid-19 muri Amerika bari 25 gusa, ariko Trump yabwiye Abanyamerika ko ibintu vyategerezwa ""kuba bibi imbere y'uko biba vyiza"". Ico gihe, Trump yari agifise icizere ko uwu mugera ushobora kuranduranwa n'imizi. Mu nama mu biro vy'umukuru w'igihugu Maison Blanche/White House, Trump yavuze ati: ""Izogenda amazimayongo. Ni umunsi umwe gusa, ni nk'igitangaro, izorangira"". Ayo majambo yagumye ayasubiramwo mu ndwi nkeya zakurikiye, aho yavuga ko ibitigiri vy'abandura mu minsi mike vyariko ""biregereza ubusa[zeru]"". Mu kwa gatanu, Bwana Trump  yavuze ko kubona ibiharuro vy'abandura bigenda vyiyongera muri Amerika cari ""ikimenyetso ciza"". Mu nama nshikiranganji yerekanywe ku mboneshakure, yavuze ati: ""Iyo tugize abantu benshi banduye, jewe si mbona ko iyo ari ingorane"". ""Jewe ingene ndabifata, ku ruhande rumwe, ndabifata ko ari ikintu ciza kuko vyerekana ko ubushobozi bwacu bwo gupima bukomeye cane"". Yavuze ivyo yishimikije ibiharuro vyerekana ko ico gihe Amerika ari yo yari imaze gupima abantu benshi gusumba ibihugu vyose kw'isi, n'aho yaza inyuma mu bijanye n'urugero rw'abantu bari bamaze gupimwa ico gihe. Ku wa 22 z'ukw'indwi, Perezida Trump yavuze ko imyiyerekano yo muri rya sekeza Black Lives Matter (Ubuzima bw'abirabure ni kirumara) mu bisagara bitari bike vya Amerika ari yo yabaye intandaro y'irwirirana rya Covid-19 mu gihugu. Ati: ""Ibiharuro vy'abandura vyatanguye kwiyongera mu Banyamerika bakiri bato inyuma gato y'imyiyerekano, ari yo nk'uko mubizi neza, ariyo yatumye haba ukudebukirwa mu twigoro two kurwanya iki kiza mu gihugu"". Mu gihe abahinga mu vy'amagara y'abantu bari bagize ubwoba ko iyi myiyerekano yari gutuma ibitigiri vy'abandura vyiyongera, ubushakashatsi bwerekana ko ata kivyemeza ko ibi ariko vyagenze. Ubushakashatsi bwakozwe n'ibigo vya Kaminuza vya Harvard na Northwestern bwerekana ko iyi myiyerekano ""yari ifise uruhara ruto cane rwose"" mw'irwirirana ry'abanduye uwu mugera mu kwa gatandatu no mu kw'indwi. Uko iki kiza cagenda ciyongera muri Amerika, Perezida Trump yagenda yipimisha coronavirus iminsi yose. Abajijwe ibijanye n'uku kwipimisha kwa minsi yose, ku wa 21 z'ukwa gatanu yatanze inyishu nk'uko umengo ntaco bimubwiye. Imbere yuko yurira kajugujugu ari imbere ya Maison Blanche, yavuze ati: ""Inyishu z'ibipimo ni vyiza cane"". ""Rero muri kino gitondo, ibipimo vyerekana ko nkomeye, si ko? Rero, ibipimo ni vyiza cane. Ni ukuvuga ko ata mugera nanduye"". Mu gihe ibitigiri vy'abandura vyariko biraduga cane muri Amerika, Perezida Trump, ku wa 04 z'ukw'indwi, umunsi w'ukwikukira kwa Amerika, yavuze ko ibice 99% vy'abanduye Covid-19 muri Amerika ""ata ngorane na ntoya bateye"". Ati: ""Ubu tumaze gupima abantu hafi imiliyoni 40. Twakoze gutyo, turerekana ibitigiri vy'abanduye, 99% muri vyo nta ngorane na ntoya biteye"". Aya majambo yaciye yiyamirizwa ubwo nyene na Anthony Fauci, umukuru w'ikigo kijejwe kurwanya indwara zandukira mu gihugu (National Institute of Allergy and Infectious Diseases), hamwe n'umuhinga wa leta yiwe mu bijanye na Covid-19. Muganga Fauci ati: ""Ibi si ko bimeze na gato"". Ikiganiro ca mbere hagati y'abahiganirwa ikibanza c'umukuru w'igihugu ku wa 29 z'ukw'icenda, caranzwe n'uguterana amajambo hagati ya Bwana Trump n'umukeba wiwe wo mu mugambwe w'abademokarate, Joe Biden. Bimwe mu vyo yanegura, Perezida Trump yarifatiye mu gahanga Biden k'ukungene yitwararika cane ingingo zo kwirinda Covid-19. Ati: ""Igihe cose uzomubona, azoba yambaye agapfukamunwa"". ""Ashobora kuba ariko avugira ku metero 60 uvuye ... ariko ukabona yambaye agapfukamunwa kanini bitari bwigere bibaho"". Mu ntango, Perezida Trump yaranse kwambara agapfukamunwa n'aho yaba ari mu bibanza rusangi, akaba yatanguye kukambara ubwa mbere mu kw'indwi, mbere no ku wa 22 z'ukwa cenda akaba yaritavye ikoraniro ashikiriza n'ijambo ata gapfukamunwa yambaye. Mu ntango z'uno mwaka, Perezida Trump yarafashe minenerwe ivyo kwambara agapfukamunwa, n'aho abahinga bobo bavuga ibindi. Ubutumwa bwa Bwana Trump kuri Twitter amenyesha ko we n'umugore wiwe banduye Covid-19, bwaherekejwe n'ubundi butanga icizere mu gihe hari abari bafise amakenga ku magara yiwe. Ubwo butumwa buvuga buti: ""Muri iri joro, ibipimo vyerekana ko @FLOTUS [Madamu wa Perezida, mu mfunyafunyo] na jewe twanduye COVID-19. Dutanguye igihe ca guma mu rugo ubu nyene. Ibi tuzobirengana TURI KUMWE TWESE!"" Uyu mukuru w'igihugu w'imyaka 74, ari mu murwi w'abantu bafatwa n'abahinga ko babangamirwa cane, nk'uko bivugwa n'ikigo kijejwe kurwanya indwara muri Amerika (Centre for Disease Control, CDC). Kugeza kw'itariki 30 z'ukw'icenda, Covid-19 yari imaze kwica Abanyamerika barenga 41,000 bafise hagati y'imyaka 65 na 74, nk'uko bivugwa n'ikigo CDC."	https://www.bbc.com/gahuza/amakuru-54391743
business	Inama ya G7 yemeje integuro yo gusohora amafaranga kugira ihangane na China	"Abategetsi b'ibihugu bitunze kurusha ibindi kw'isi bihurikiye mu citwa G7 bemeje integuro yo gufasha ibihugu bikenye n'ibiri mu nzira y'amajambere mu bikorwa vy'iterambere, ni mu ntumbero yo guhangana n'Ubushinwa. Perezida Joe Biden wa Reta Zunze Ubumwe za Amerika avuga ko ashaka ko umugambi wo gufasha ibihugu bikenye ushigikiwe na Amerika, wiswe Build Back Better World (B3W), uba uwo ku rwego rwo hejuru ugasubirira umugambi nk'uwo w'Ubushinwa. Umugambi w'Ubushinwa uzwi nka Belt and Road Initiative (BRI), uramaze gufasha ibihugu bitari bike mu kubironsa amagari ya moshi, kwubaka amabarabara n'ibivuko. Ariko ni umugambi unegurwa cane, uvugwa ko winjije ibihugu mu madeni y'umurengera. Mw'itangazo basohoye inyuma y'inama yariko ibera mu karere ka Cornwall mu Bwongereza, abategetsi ba G7 bavuga ko bazoshira imbere ubucuti bushingiye ku ""kwubahiriza indangagaciro, bwo ku rwego rwo hejuru hamwe no gukorera mu muco"". Hagati aho, ntibatomora iyo amafaranga azova mu gushira mu ngiro uwu mugambi. Umushikiranganji wa mbere w'Ubudagi Angela Merkel avuga ko batari bwagere ku gihe co gusohora amafaranga. Amerika iranegura cane Ubushinwa ku nteguro yabwo y'ugukomeza igifatwa nk'imigenderanire ""ishingiye ku madeni"". Abategetsi ba G7, umurwi w'ibihugu indwi bitunze kurusha ibindi kw'isi bivuga ko bishira imbere intwaro rusangi, bavuga kandi ko biyemeje gushiraho iyindi nteguro y'ingingo zo kurwanya ibindi biza bishobora kwiyadukiza muri kazoza. Muri izi ngingo harimwo kugabanya ikiringo co gukora no kwemeza incanco n'imiti yo kurwanya Covid-19 kikaja musi y'imisi ijana. Kuri uyu wa Mungu niho bategekanya gutangaza iyi nteguro, hampande y'itangazo rirangiza iyi nama barimwo. Umushikiranganji wa mbere w'Ubwongereza Boris Johnson niwe arongoye iyi nama y'imisi itatu iriko ibera mu karere ka Carbis Bay. Ni ibiki ibihugu vy'uburengero bw'isi vyoba bimaze gukorera Ubushinwa gushika ubu ? Mu ntango z'uno mwaka, Amerika, Ishirahamwe ry'Ubumwe bwa Bulaya, Ubwongereza hamwe na Canada vyafatiye ibihano Ubushinwa. Ibi bihano vyafatiwe abategetsi bo hejuru mu ntara ya Xinjiang bagirizwa ihonyanga ry'agateka ka zina muntu bakorera aba Islam  bo mu bwoko bw'aba Uyghur, muri vyo hakaba harimwo ukubuza ingendo muri ivyo bihugu hamwe no gufata amatungo yabo. Abantu barenga umuriyoni bo  mu bwoko bw'aba Uyghur z'izindi nkehwa nibo bazwi ko bapfungiwe mu makambi ari muyi iyo ntara yo mu buraruko bushira uburengero bw'Ubushinwa. Reta y'Ubushinwa yagirizwa gutera ubugumba abagore b'aba Uyghur no gusambura imiryango, mu gutandukanya abana n'abavyeyi babo. Itohoza ryakozwe na BBC ryashizwe ahabona mu kwa kabiri ririmwo amakuru yemeza ivyaha vyo gufata ku nguvu, ihohotera rishingiye ku gitsina hamwe n'iyicarubozo bikorerwa abapfungiwe muri ayo makambi. Ubushinwa bwaciye bwihora mu gufatira ibihano abategetsi b'aba nya Burayi."	https://www.bbc.com/gahuza/amakuru-57458451
business	Ubutunzi bwa Afghanistani buteye ahatemba	Ku musi wa kabiri, itariki 23 Munyonyo (ukwezi kwa 11), hari hakwiye imisi 100 kuva abatalibani bagarutse ku butegetsi muri Afghanistani. Umumenyeshamakuru wa BBC, Yalda Hakim yaragendeye akarere ka Kabul, kurondera inkuru yerekeye ubutunzi bwagabanutse kuva imfashanyo y’amakungu ihagaritswe, bituma haba akaga ku bantu.	https://www.bbc.com/gahuza/amakuru-59419705
health	Burundi-Covid: Prezida yasavye abanyeshure bose kwipimisha imbere yo gusubira mu mashure	"Abanyeshure bose biga mu bigo vy'amashure y'uburaro mu Burundi kuva kuri uyu wa gatanu baripimisha coronavirus  mu mwiteguro wo gusubira ku mashure ku wa mbere, nk'uko vyatangajwe n'ubushikiranganji bujejjwe amagara y'abantu. Iryo sekeza ryerekeye abanyeshure bashika 30.000, abigisha babo n'abasanzwe babakurikirana mu buraro (encadreurs). Umwe wese muri abo ''azotegerezwa kuba afise  urupapuro rwerekana ko yipimishije'' imbere yo kwinjira mu kigo c'ishure ku wa mbere, nk'uko bivugwa n'umushikiranganji ajejwe amagara y'abantu, Thadee Ndikumana. Iyo ngingo yatangajwe  inyuma y'aho bisabiwe n'umukuru w'igihugu c'Uburundi  Evariste Ndayishimiye. Prezida Evaritse Ndayishimiye yabivugiye mw'ikoraniro ryahuje urwaruka 1500 ruva mu ntara zose z'u Burundi kugira ruvugane ikibazo c'ukurwanya ubukene. Kuva mu ntango z'uyu mwaka, abandura coronavírus bariyongeye mu Burundi inyuma y'umwaka umwe iyo ndwara ivuzwe muri ico gihugu. Abitavye iryo koraniro bamwe bagaragara mu mafoto bafise  udufukamunwa n'ubwo hari abatwambaye mw'izosi,  ariko hari n'abatatwambaye. Prezida w'Uburundi yabwiye abitavye ikoraniro ati: ''Ndasavye y'uko mu gusubira mu mashure yanyu mwese mwogenda mwipimishije kugira mumenye ko mufise amagara meza kugira ntimuzoshike mwanduza abandi"". Umukuru w'u Burundi  yavuze ko ashaka kwirinda ivyashitse igihe c'inyuma y'uburuhuko bwa Noel. Yagize ati: ""Mwarabonye mu kiruhuko ca Noweli ingene vyabagendeye. Benshi bagiye banduye bashika banduza abandi babana mu mashure."" Evariste Ndayishimiye yavuze ko yamaze kubwira umushikiranganji w'amagara y'abantu  gutegura isekeza ryo gupima abanyeshure bose b'amashure yisumbuye imbere y'uko basubira ku mashure. Amashure mu Burundi azokwugurura icese ku wa mbere 12/4/2021 inyuma y'uburuhuko bwa Pasika. Ingingo zo kwirinda zimwe zubahirizwa nabi nabi Mu ntango z'uwu mwaka, abandura umugera wa coronavírus bariyongeye cane mu Burundi ugereranije n'imbere yaho bituma igihugu gikaza ingingo zo kwirinda ikwirakwira ry'uwo mugera. Gushika ubu winjira mu Burundi ari uko ugiye n'indege gusa, ariko iminsi yo gushika ushirwa ukwa wenyene mw'ihoteri iherutse kugabanywa iva kuri ndwi ishirwa kuri ine gusa. Izindi ngingo nko kwambara agafukamunwa  canke kwirinda kwegerana zubahirizwa nabi nabi. Gushika ubu kandi reta y'u Burundi nta gahunda ifise yo guha incanco za coronavírus abanyagihugu. Umushikiranganji w'amagara y'abantu yatangaje ko reta y'u Burundi yahisemwo kuba  irarindiriye, ivuga ko incanco ziriko zirakoreshwa gushika ubu  zitaremezwa burundu ko ata ngaruka mbi zishobora gutera ku magara y'abazihawe. Ku biharuro bitangwa n'ubushikiranganji bw'amagara y'abantu, mu  Burundi abamaze kwandura umugera wa corona ni ibihumbi 3.017 na 6 gusa umaze kwica. Abamaze kwandura no gupfa bashobora kuba barenga aho cane kuko  hatangazwa ibitgiri vy'abaciye  mu bigo vyo gupima canke kuvura bizwi icese."	https://www.bbc.com/gahuza/56683040
business	'Igituririre ni cinshi muri Afrika y'Epfo' - Akanama ka Zondo	"Inyuma y'icegeranyo gishira ahagaragara ubusuma bw'ama miriyaridi y'amadolari mu kigega ca reta ya Afrika y'epfo ku ntwaro y'uwamubanjirije, prezida Cyril Ramaphosa yariyemeje ko ""ivyo bitazosubira kuba ."" Ariko abanye Afrika y'epfo ntibemera ko hari icigwa bakuyemwo. Barababajwe no kuba amahera yibwe yari gukoreshwa mu bisata vy'amagara y'abantu n'uburezi muri ico gihugu. Ayo matohoza akomeye ku giturire co ku ntwaro ya prezida Jacob Zuma yerekanye ingene nk'ibisata vyose vya reta vyanigiwe mu menshi, birononwa n'abategetsi ba ANC  (African National Congress), uri ku butegetsi kuva mu 1994 harangiye intwaro y'abazungu bari ku rushi. Iki cegeranyo cagiriza ahanini uwo mugambwe. Prezida Ramaphosa ubwiwe yabwiwe n'ako kanama karongowe n'umucamanza, ko atakoze ibikwiye mu gukumira ubwo busuma igihe yari icegera ca Zuma. Impapuro zirenga 5.000, akanama Zondo - kiswe izina ry'umucamanza wo mu rwego rwo hejuru akarongoye - karerekana ido n'ido ry'ingene ubutunzi bwa reta bwibwe. Kiranerekana ingene abagwizatunga bavukana bo mu muryango wa Gupta, bagerageje kugira uruhara mu ngingo za politike n'ubutunzi mu ntumbero yiswe  ""kwigarurira reta"". Zuma yirukanywe ku butegetsi mu 2018 yagirizwa igiturire caguma congerekana, hanyuma Ramaphosa aca afata ubutegetsi yiyemeje guhanagura ivyo vyose. Igice ca nyuma c'ico cegeranyo c'akanama ka Zondo cashikirijwe ku musi wa gatatu. Prezida akaba yavuze ko ivyo babonye ari ""iceyi kuri demokrasi yacu kandi vyahonyanze uburenganzira bw'abanye Afrika y'Epfo bose."" Ariko bimwe muvyo ico cegeranyo casozerereyeko ni gusigira ibibazo prezida ahari ubu ategerezwa kwishura vyerekeye impamvu vyabaye arorera. Ico cegeranyo kigira kiti: ""Hari inkuru nyinshi zifise ifatiro zamenyekanye (...) zashobora kumutuma agira amatohoza akanafata n'ingingo kuri bimwe bivugwa bikomeye. ""Nk'icegera c'umukuru w'igihugu, yari afise ububasha bwo kubikora."" Mu ntango ayo matohoza yategerezwa kuba mu misi 180, ariko ukurengukisha abantu vyatwaye imisi 400 aho ivyabona 300 vyabajijwe. Ico gikorwa cose catwaye imyaka ine. Ivyemezo vyarerekanye ingene abategetsi ba ANC, harimwo abashikiranganji b'ubu n'abakera bagiye canke bafashije mu busuma  vyatumye igihugu gihomba amahera menshi. Muri ivyo harimwo kubuza gukora igisata kijejwe gutoza amakori mu gihugu, gupfukama mu nda ishirahamwe ry'indege South Africa Airways, kwiba amahera mu gisata kijejwe ingendo za gariyamoshi muri ico gihugu no mu kwivanga mu biraba ikinyamakuru ca reta, SABC. Igisata kijejwe iperereza na co nyene caragabanuwe inguvu mu kugena abakozi bo mu rwego rwo hejuru babujije ko haba amatohoza babisabwe na Zuma n'abandi bantu bifatwa ko bamwegereye."	https://www.bbc.com/gahuza/articles/cn0r2l1ymxxo
entertainment	Prince Philip: Ubuzima bwiwe mu mafoto	All photographs subject to copyright.	https://www.bbc.com/gahuza/amakuru-56689262
sports	Ayavugwa mu mupira w'amaguru kuri uyu wa gatatu: Ramsey, Pogba, Gerrard, Coutinho, Rodgers, Kounde, Bowen	Everton na Newcastle United iripfuza umukinyi wo hagati wa Juventus, umunya Pays de Galles/Wales Aaron Ramsey, 30. (Goal) Manchester United iriteguye kugurisha umukinyi wayo wo hagati, umufaransa Paul Pogba, 28, mu kadirisha ko kugura no kugurisha abakinyi ko mu kwa mbere, imbere y'uko amasezerano afitaniye n'uyu murwi arangira mu mpera z'ihiganwa ry'uno mwaka w'inkino. (Star) Aston Villa izotegerezwa guha umurwi Rangers imiriyoni 2.7 z'amadorari y'abanyamerika mu gihe uyo murwi wo mw'ihiganwa ry'Ubwongereza Premier League wofata ingingo yo kugena Steven Gerrard nk'umumenyereza. (Express) Umumenyereza mushasha wa Newcastle United Eddie Howe ariko ararondera umukinyi w'inyuma wa Atletico Madrid, umwongereza Kieran Trippier, 31, ikaba umukeneye mu kwa mbere. (Express) Abakinyi bakomakomeye ba Barcelona babandanya kutishimira umukinyi wayo wo hagati, umunya Bresil Philippe Coutinho, 29, bakamwagiriza ko atagishaka gukina, ni mu gihe hari ibihuha ko ashobora kwigira muri Newcastle United. (Star) Umumenyereza wa Leicester City Brendan Rodgers niwe ahabwa amahirwe menshi yo gushobora gusubirira Ole Gunnar Solskjaer nk'umumenyereza wa Manchester United. (Eurosport) Manchester United irafise icizere ko izoshobora gukubita hasi Chelsea mu rugamba rwo kurondera umukinyi w'inyuma, umufaransa Jules Kounde, 22, asanzwe akinira Sevilla. (AS via Express) Liverpool iripfuza umukinyi wo ku ruhande rw'i buryo wa  West Ham umwongereza Jarrod Bowen, 24, ariko nta mugambi ifise wo kumugura mu kwa mbere. (Mirror) Newcastle United ishobora kuronka umusatirizi w'umufaransa Ousmane Dembele, 24, ata rufaranga na rumwe itanze mu gihe yokwanka gutera igikumu ku masezerano mashasha na Barcelona. (Express) Ariko Barcelona iriteguye kugiriranira ayandi masezerano na Dembele ariko bikavana n'umwanya ashobora kumara mu kibuga. (Sport) Umumenyereza wa Genoa Andriy Shevchenko aripfuza kugura umusatirizi wa Chelsea umunyamerika Christian Pulisic, 23. (Secolo XIX - in Italian) Victor Font yahoze arongoye Barcelona avuga ko uyu murwi ukwiye kuzogarukana wa musatirizi wa Argentina Lionel Messi, 34, mu igihe amasezerano afitaniye na Paris St-Germain azoba arangiye. (Marca) West Ham ishobora kwankira imirwi iyo ari yo yose yoza irondera umukinyi wo hagati, umwongereza Declan Rice ashobora no kugurwa imiriyoni zirenga 130 z'amadorari y'abanyamerika, kuko ishaka kwiyubaka ishingiye kuri uyu mukinyi w'imyaka 22.  (Sun) Utwigoro twa Arsenal two kurondera umusatirizi wa Fiorentina Dusan Vlahovic, 21, twigonze ku rukuta inyuma y'aho abaserukizi b'uyu munya Serbia bankiye ibiganiro.  (Mail) Newcastle yatanguye ibiganiro n'abaserukizi b'umudagi  Niklas Sule 26 akina inyuma mu murwi Bayern Munich. (Newcastle World) Umurwi wo mu Budagi Borussia Monchengladbach uriko urihweza ingene mu kwa mbere yoronka umusatirizi wa Arsenal Eddie Nketiah, 22. (Sun) Giovanni Simeone, umuhungu w'umumenyereza wa Atletico Madrid Diego Simeone, ni we aza ubwa mbere ku rutonde rw'abasatirizi baronderwa na West Ham. Uyu munya Argentina w'imyaka 26 akina mu murwi nserukiragihugu ubu asanzwe akina muri Verona, umurwi wo mw'ihiganwa ry'Ubutaliyano, aho yatijijwe avuye muri Cagliari. (Express)	https://www.bbc.com/gahuza/imikino-59230301
business	US iriko izibira Ngozi Okonjo-Iweala, umunyafrika wa mbere kurongora WTO	"Igenwa ry'uwahoze ari umushikiranganji w'ikigega wa Nijeriya kurongora  ishirahamwe rijejwe ubudandaji kw'isi, OMC/WTO, rishobora kuburizwamwo inyuma y'aho Leta Zunze Ubumwe za Amerika zankiye iki cemezo. Ejo ku wa gatatu, umurwi ujejwe kugena abashaka kurongora iri shirahamwe wasavye ibihugu 164 bihurikiye muri iri shirahamwe gushigikira umupfasoni Ngozi Okonjo-Iweala. Yoba abaye umugore wa mbere kandi umunyafrika wa mbere arongoye WTO. Ariko Amerika isanzwe inegura imikorere ya WTO mu budandaji mpuzamakungu, ishaka ko iri shirahamwe rirongorwa n'uwundi mugore, umunya Koreya y'Ubumanuko, Yoo Myung-hee, ivuga ko yozana impunduka muri iri shirahamwe. Umupfasoni Okonjo-Iweala avuga ko ""ari iteka rinini cane"" kuri we kubona yizigirwa. Ariko iki gikorwa kimaze amezi ane yose co kugena uwushobora kurongora WTO cahuye n'inzitizi zikomeye igihe Amerika ivugiye ko izobandanya ishigikira uyu mushikiranganji w'ubudandaji wa Koreya y'Ubumanuko. Mw'itangazo rinegura WTO, ibiro vya Amerika bijejwe ubudandaji, ari navyo bihanura Perezida Donald Trump ku bijanye na politike y'ubudandaji, bivuga ko iri shirahamwe ""ritegerezwa kurongorwa n'umuntu nyawe afise uburambwe muri kino gisata"". Umupfasoni Yoo afise ""ubuhinga yisangije"" nk'inzobere mu bijanye n'ubudandaji kandi ""afise ubumenyi bukwiye bwo kurongora neza iri hirahamwe"" nk'uko tubisoma muri iryo tangazo. Ryongerako riti: ""Iki ni igihe kigoye kuri WTO n'ubudandaji mpuzamakungu. Mu myaka 25 yose iheze nta biganiro vyigeze bihaba ku bijanye n'ibiciro, integuro yo gukemura ibibazo nta kigenda, hanyuma kandi ibihugu bike cane biri muri iri shirahamwe nivyo vyashoboye gukurikiza ingingo shingiro zijanye no gukorera mu muco. WTO irakeneye cane rwose impinduka"". Hagati aho, muri iri tangazo, nta na hamwe harimwo izina ry'uyu mupfasoni Okonjo-Iweala. Mu gatondo k'ejo ku wa gatatu, inyuma y'umubonano w'intumwa za WTO  wo guhanahana ivyiyumviro ku bijanye n'iri genwa, umuvugizi waryo Keith Rockwell yavuze ko igihugu kimwe gusa ari co kitashigikiye umupfasoni Okonjo-Iweala. Ati: ""Uno munsi, intumwa zose zashigikiye cane rwose ingene igikorwa cagenze ...n'ivyakivuyemwo. Kiretse iz'igihugu kimwe"". 'Igikorwa kidasanzwe' Bwana Trump avuga ko WTO ari ""akaga"" kandi ko yegamiye ku ruhande  rw'Ubushinwa, ni mu gihe hari bamwe bari bagenywe muri iri shirahamwe bamaze guhagarikwa. WTO yaciye itumako iyindi nama ku wa 09 z'ukwa cumi na rimwe - inyuma y'amatora ya Amerika - kugira ngo basubire bahanahane ivyiyumviro kuri iki kibazo. Kubona Amerika yanka igenwa ry'uyu munya Nijeriya si ukuvuga ko adashobora kugenwa, ariko Washington ishobora kugira uruhara rukomeye mu gufata icemezo ntabanduka. Bwana Rockwell yabwiye abanyamakuru ko hashobora gusabwa igikorwa kidasanzwe kugira ngo igenwa ry'uyu mupfasoni  Okonjo-Iweala rishigikirwe na bose. Gushika ubu, arashigikiwe n'umuryango w'ubumwe bw'ibihugu vya Bulaya. Iri shirahamwe ryatakaje uburongozi bwaryo igihe uwari arirongoye Roberto Azevedo  atangiye imihoho mu kw'umunani kw'umwaka uheze. Kuva ico gihe, ivyegera bine nibo bafise ibintu mu minwe. Umupfasoni Okonjo-Iweala w'imyaka 66 niwe mupfasoni wa mbere yabaye umushikiranganji w'ubutunzi hamwe n'uw'imigenderanire wa Nijeriya kandi akaba yaramaze imyaka 25 yose ajejwe ibibazo vy'iterambere mw'Ibanki y'isi yose. Muri kino gihe, ari mu barongoye urubuga rwa Twitter, akaba arongoye ihuriro rya GAVI rijejwe incanco, kandi akaba n'intumwa idasanzwe y'ishami rya ONU rijejwe amagara y'abantu kw'isi, OMS/WHO mu rugamba rwo kurwanya Covid-19. Mu gihe umupfasoni Okonjo-Iweala yogenwa, azoba afise igikorwa kidasanzwe. WTO isanzwe ihanganye n'ikibazo c'ibiganiro vy'ubucuruzi vyahagaze hamwe n'icuka kibi hagati ya Amerika n'Ubushinwa. Mu ntango z'uku kwezi, yavuze ko uburambe bunini afise mu mu guhindura imikorere bwamutumye aboneka ko ari we nyawe ashoboye gufasha WTO kusubira ku murongo."	https://www.bbc.com/gahuza/amakuru-54731882
health	Africa-Covid: Amerika yemeye kwongera miriyoni 17 z'incanco	Reta Zunzwe Ubumwe za Amerika ziyemeje guha Afrika izindi miriyoni 17 z'incanco za Covid-19 , mu gihe uwo mugabane gushika ubu uri inyuma y'iyindi kw'isi mu gucandaga abawubamwo. Izo ncanco zizotangwa biciye kw'ishirahamwe rya Afrika, Union Africaine/African Union. Ivyo vyamenyeshejwe n'umukuru wa Amerika ku wa kane ahejeje kubonana n'umukuru wa Kenya, Uhuru Kenyatta. Uwo mubonano wabereye ku biro vy'umukuru wa Amerika, White House, wari wo wa mbere Joe Biden ahaye umukuru w'igihugu wo muri Afrika kuva aho abereye Prezida wa Amerika. Gushika ubu abantu badashika 4% ku mugabane wa Afrika nibo bamaze kuronka incanco zikwiye za Covid -19  bivanye no gukeherwa, kutihutira kuziteza canke kubera uburyo bugoye bwo kuzishikana  ku banyagihugu, na cane mu bihugu biherutse kuva mu ntambara. Prezida Biden yavuze ko izo ncanco za Jonhson & Johnson umuntu aterwa rimwe gusa zizoca zitangwa ubwo nyene cane cane mu bihugu vya Afrika  vyakehewe. Yaniyemeje kandi  gufasha kugira incanco zikorerwe muri Africka. Gushika ubu Amerika imaze kwemera gutanga incanco zingana na miriyoni 500 kw'isi yose. Hagati aho Prezida Biden na Kenyatta bavuze ko bazofashanya mu gutorera inyishu intambara yo muri Tigray mu buraruko bwa Ethiopia aho abantu ibihumbi n'ibihumbi babayeho nko mu  mapfa nayo abaharurwa muri za miriyoni bakaba bari mu kaga ko kuronswa imfasanyo. Kenya muri iki gihe niyo irongoye inama ya ONU ijejwe umutekano kw'isi. Reta ya Biden yagabishije gufatira ibihano bikomeye reta ya Ethiopia, mu gihe ahubwo ingabo za reta y'ico gihugu  ziherutse kugaba igitero gishasha muri iyo ntara ya Tigray iri mu buraruko.	https://www.bbc.com/gahuza/58922924
business	USA: Ibiciro vy’igitoro vyakorotse ku buryo butari bwaboneke mu mateka yaho	"Igiciro c'ibitoro muri Leta Zunze Ubumwe za Amerika cakorotse cane ku buryo butari bwaboneke mu mateka y'ico gihugu. Ivyo bituma abahingura ico gitoro biba ngombwa ko babanza kuriha abakirangura kugira ngo bakibakureko, ku gutinya ko mu kwa gatanu bashobora kubura n'aho bagishira. Abagura igitoro baragabanutse rwose mu gihe ingingo zo kuguma  murugo ahatandukanye kw'isi yose zatumye abantu baguma biyugaranye. Vyatumye amahinguriro y'igitoro akodesha amatanki kugira ngo bashobore kubika ibitoro vy'umurengera, ibiciro mu gihugu cose bikoroka. Igiciro c'akagunguru muri West Texas Intermediate (WTI), ishingiro ry'igitoro ca Amerika, caramanutse kija musi y'amadorari 37.63 ku kagunguru. Stewart Glickman, umushakashatsi wo mu kigo ca Amerika Center for Financial Research and Analysis (CEFRA) kijejwe kwihweza ibijanye n'amafaranga avuga ati: ""Ibiriko biraba birarengeye ubwenge. Igabanuka ry'abakiriya ryararengeye ivyo abantu bashobora kuba bari biteze"". Avuga ko mu gihe izi ngingo za Guma murugo zobandanya uko ziri bishobora gutuma ibiciro vy'igitoro no mu kwa gatandatu bibandanya bikoroka. Ati: ""Ni ukuri nta cizere mfise ko ibintu bishobora kworoha ku makompanyi adandaza igitoro canke ku biciro vyaco"". Igisata c'igitoro kiri mu ngorane z'uko abagishaka bagabanutse kubera coronavirus hamwe n'ukutumvikana hagati y'ibihugu bisanzwe bicimbura. Mu ntango za kuno kwezi, ishirahamwe OPEP/ OPEC rihuza ibihugu vyimbura igitoro hamwe n'ibihugu bicuditse vyarahavuye birashika ku masezerano yo kugabanya urugero rw'igitoro cimburwa gushika hafi 10%. Muri ayo masezerano bumvikanye ko urugero rw'igitoro cimburwa rugabanywa ku buryo butari bwigere bubaho. Hagati aho, abahinga babona ko iryo gabanywa ata kintu kinini rizohindura. Stephen Innes ajejwe ubudandaji mu kigo Axicorp avuga ati: ""Ntivyafashe umwanya muremure kugira ngo abadandaza igitoro babone ko amasezerano yashitsweko na OPEP/ OPEC - uravye ingene ameze ubu - atazoshobora gutuma  isoko y'igitoro isubira ku murongo"". Ku bashoferi ba Amerika, ikoroka ry'ibiciro vy'igitoro - vyamanutse hafi ku bice 2/3  kuva mu ntango z'uyu mwaka - ryaragize ingaruka ku giciro co kw'ipompo, n'aho ejo ku wa mbere  bitakorotse uko vyari vyitezwe. Glickman ati: ""Ikiriho ni uko, n'aho woba ukeneye kuja mw'ibarabara kubera imvo iyi canke iriya, ukenera igitoro gike cane gusumba uko vyari bimeze mu mezi ane aheze"". ""Ingorane nyamukuru kuri benshi muri twebwe ni uko n'aho wocuzuza, uzoja he?"". Perezida Donald Trump wa Amerika avuga ko leta ishobora kugura igitoro gihingurwa muri ico gihugu. Ariko amakenga ahari ni uko ububiko bwaco bushobora kurengerwa, mu gihe ububiko bw'ikompanyi Cushing, ikompanyi nkuru itanga igitoro muri Amerika, bwarengewe gushika ku bice 50% kuva mu kwa gatatu, nk'uko bivugwa n'ibanki ANZ."	https://www.bbc.com/gahuza/amakuru-52365038
politics	Korea ya Ruguru igabisha Amerika ko izofata ‘ingingo ruhasha’ ku myimenyerezo rusangi itanguye	"Na Yvette Tan BBC News Korea ya Ruguru iragabisha Reta Zunze Ubumwe za Amerika ko izofata “ingingo ruhasha” mu gihe zitohagarika imyimenyerezo rusangi ya gisirikare na Korea y’Epfo. Ejo ku wa mbere, Amerika na Korea y’Epfo vyatanguye imwe mu myimenyerezo rusangi ikomeye y’igisirikare kirwanira mu kirere itegekanijwe kurangira ku wa gatanu. Korea ya Ruguru iherutse kandi gutera ibisasu vya misire mu ndwi ziheze mu myimenyerezo nk’iyo itari mike. Ibi bije bikurikira amakuru ava mw’igendereza yerekana ko Pyongyang iriko itegura igerageza ry’ikirwanisho ca nikleyeri ca mbere kuva mu 2017. Itangazo ry’ubushikiranganji bwa Korea ya Ruguru bujejwe imigenderanire rivuga riti: ""Mu gihe Amerika yobandanya n’aka gasotoro kabi ka gisirikare, [Korea ya Ruguru] izofata ingingo zindi zikomeye”. ""Nimba [Amerika] idashaka ikintu gikomeye kibi ku mutekano wayo, ikwiye guhagarika imyimenyerezo y’intambara ataco imaze ata n’akamaro kayo vuba bwango. Atari uko, niyo izobazwa ibizoshika vyose”. Imyimenyerezo ya gisirikare ya kino gihe yiswe Vigilant Storm (twogereranya mu Kirundi na ‘Igihuhusi kiri maso’), irimwo amajana n’amajana y’indege zikora ibitero vyo gusamaza amasaha 24 kuri 24. Mu ntango z’ukwa cumi, Washington yarungitse ubwato bwa nikleyeri bwikorera indege  USS Ronald Reagan, hafi y’ikigwa ca Korea, ikintu abatari bake babona ko ari ukugabisha Korea ya Ruguru -  ubwo bwato bukaba bwaragize uruhara mu myimenyerezo itari mike yo mu mazi. Seoul (umugwa mukuru wa Korea y’Epfo) ivuga ko irungikwa ry’ibi birwanisho “ridakunze kuba” ryerekanye ko “urunani rwa Korea y’Epfo na Amerika rwiteguye kwivuna bikomeye ku gasotoro ako ari ko kose kova muri Korea ya Ruguru”. Ubu bwato muri kino gihe buri mu bikorwa vy’imyimenyerezo y’indege mu kiyaga Philippine. Mu kw’icumi, Pyongyang (umugwa mukuru wa Korea ya Ruguru) yatangaje ko ibisasu vyayo yarashe kwari “ukwigana” igitero ca nikleyeri kuri Korea y’Epfo. Ivuga ko yiganye neza ibitero bishobora gukorwa ku birindiro vya gisirikare, ibivuko n’ibibuga vy’indege vya Korea y’Epfo, kandi ko ibisasu vya misire vyatewe vyikorera ibirwanisho vya nikleyeri. Mu kw’icenda, indongozi ya Korea ya Ruguru Kim Jong-un yatangaje ko igihugu ciwe ari igihugu ca nikleyeri “mu buryo ntasubira inyuma”, aca ahindura amategeko, kugira agihe uburenganzira bwo gukoresha ibirwanisho vya nikleyeri mu ntumbero yo kuzibira. Poritike ya kare yari iyo gukoresha ibi birwanisho mu kwivuna igitero. Korea yarongereje kandi akariro mw’igerageza ry’ibisasu vya misire muri uno mwaka, aho vyageragejwe incuro zirenga 40 gushika ubu, iki kikaba ari co gitigiri kinini gushika ubu. N’aho yafatiwe ibihano biyiboheye amaboko i mugongo, Pyongyang yaragerageje ibirwanisho vya nikleyeri incuro zitandatu hagati ya 2006 na 2017."	https://www.bbc.com/gahuza/articles/cy7v1w08494o
business	Burundi: Abakozi b'ihinguriro ry'inzoga Brarudi bagabisha ko bagiye guhagarika akazi	"Sendika y'abakozi ba Brarudi, SYLITRAB, itangaza ko igiye guhagarika akazi inyuma y'iminsi itandatu kuva ejo ku wa kane, mu gihe ibibazo bashikirije umukuru w'iryo hinguriro ry'inzoga bitoba biratorerwa umuti, nk'uko biri mu rwandiko bamwandikiye. Dieudonné Nizigiyimana arongoye iyo sendika yabwiye BBC ko ihinguriro ry'inzoga Brarudi ritwawe nabi cane, bakagiriza umukuru waryo ko aho gushira imbere ibiganiro ashima ahubwo gufatira ingingo abamukebura. Mu minsi iheze, Brarudi yaragirijwe ko ibinyobwa isigaye ikora vyataye akanovera, mu gihe hari ibinyobwa bikundwa mu Burundi vyigeze gukena. Mu kiganiro yagiranye na BBC, Dieudonné Nizigiyimana yagiriza umukuru w'iryo hinguriro amakosa atari make, ivyo navyo ngo bikagira ingaruka mbi ku bakozi no kuvyo risanzwe rikora. Mu makosa ashirwa imbere, Bwana Nizigiyimana avuga ko harimwo ko iryo hinguriro risigaye rirangwamwo ubusuma cane cane bukorwa n'abakozi b'abacangero (Sous-traitants), kugabanya imishahara y'abakozi, kwirukana abakozi,  gutanga akazi ku kimenyane n'ibindi. Avuga ko umukuru w'iryo hinguriro aterekwa ibiganiro asabwa n'abakozi kugira ngo bigire hamwe ingene ingorane zihanze Brarudi zotorerwa umuti, ahubwo ko aca yihutira gufatira ingingo bamwe mu babaserukira mu ntumbero yo kubatera ubwoba. Bwana Nizigiyimana ati: ""Abakozi babicishije ku basanzwe barongoye sendika yabo barazishikirije umukoresha kugira ngo hagire ikintu cohinduka, ariko wewe ntiyashatse kubumviriza , ahubwo yaciye yigizayo abaserukira abakozi kugira ngo yibandanirize imigambi yiwe igayitse atacamira"". BBC yagerageje kuvugana na Remy Ndayishimiye ajejwe kumenyesha amakuru muri Brarudi kugira agire ico ashikirije kuri ivyo bivugwa na sendika y'abakozi bayo ariko akaba yamenyesheje ko ataco bafise babivugako. Hagati aho, uburongozi bw'iryo hinguriro bwasohoye itangazo inyuma y'urwo rwandiko rwa sendika y'abakozi baryo, aho buvuga ko bwubaba uburenganzira bw'abakozi bwo guhagarika akazi mu gihe cose amategeko azoba yakurikijwe. Abarongoye Brarudi bamenyesha ariko y'uko amasezerano bafitaniye n'abakozi bazoba bahagaritse akazi azoca ahagarikwa muri ico gihe batazoba bari ku kazi, kandi ko ata n'imishahara n'utundi turusho bahabwa n'akazi bazoronswa. Mu kwezi kw'icumi umwaka uheze, mushikiranganji w'ubudandaji, amahinguriro n'ingenzi yaragabishije Brarudi ko mu gihugu hari imyidogo yavuga ko ibinyobwa bihingurwa n'iryo hinguriro vyatakaje akanovera, anarikebura ko ryokwikubita agashi rigakora ibinyobwa bitonona amagara y'abavyihereza. Ku ruhande rwaryo, Brarudi yarahumurije abanyagihugu, aho yamenyesheje ko amashiramamwe HEINEKEN na Coca-Cola akorana naryo, yama akora ivyigwa kugira ngo arabe ko inzoga zihingurwa zikwije ibisabwa kandi ko n'ibikoresho vyayo bimeze neza."	https://www.bbc.com/gahuza/51670613
entertainment	Gloria Estefan avuga ko yakorewe ihohoterwa rishingiye ku gitsina afise imyaka icenda	"Umuririmvyi Gloria Estefan yanyeguruye ko yahohotewe bishingiye ku gitsina n'umuntu wo mu muryango igihe yari afise imyaka icenda. Uwo muririmvyi w'amamamuko ya Cuba na Amerika  w'imyaka 64 avuga ko yashurashujwe ari kw'ishure ry'umuziki n'umuntu nyina yizera. Yavuze ko ""93% y'abana  bahohoterwa bazi kandi baba bizeye ababibakorera. Kandi ivyo ndabizi kuko nari umwe muri abo."" Yavuze kuri iryo hohoterwa ubwa mbere mu kiganiro co kuri Facebook Watch  ari kumwe n'umukobwa wiwe akuze n'umukobwa w'uwo bavukana. Clare Crawley azwi mu biganiro vyo kuri television nawe nyene yagaragaye mu kiganiro Red Table Talk: The Estefans, nawe avuga ingene yashurashujwe n'umupatiri. Madame Crawley yavuze ko yashurashujwe ""n'umujenama'' igihe yiga kw'ishure rya Katolika. Madame Estefan yamubwiye ati: ""Nashaka kuvuga iki kibazo kuko birakenewe cane ko cokwirindwa. Kandi sinashaka kwicara ngaha ataco mvuze nawe uriko uratubwira ivyagushikiye kandi mu butwari"". Madame Estafan yaririmvye indirimbo zizwi cane nka Conga na Rythm is Gonna Get You, yavugiye muri ico kiganiro ko incuti itari iya hafi yafatiye ku kwizerwa nyina yari ayifitiye kugira imushurashuze. Umukobwa w'uwo bavukana, Lili, w'imyaka 54 yaciye yishura uwo muririmvyi ati: ""Waindiriye  uwu mwanya igihe kirekire"". Yavuze ati: ""Yari incuti, ariko atari iya hafi. Yari afise ububasha kuko mama yari yanshize mw'ishure ryiwe ry'umuziki aca atangura kumubwira buno nyene ingene nari mfise impano nyinshi n'uko nari nkeneye kwitabwaho bidasanzwe, nca ntangura kwumva ingene yari amahirwe kubona anyitaho gutyo."" Madame Estafan , yavukiye muri Cuba hanyuma akimukira Miami n'umuryango wiwe akiri umwana w'igitambambuga, yavuze ko iryo hohoterwa ryatanguye  ""buke buke hanyuma birihuta"". 'Igihe kibangamye' Uwo muririmvyi amaze gutwara agashimwe ka Grammy Award gatatu yavuze ko yabona ko ari ""mu gihe ""kibangamye"" ariko atashobora kwishitura uwo mugabo. ""Naramubwiye, 'Ibi ntibibaho, ntushubora gukora ibintu nk'ibi.' Nawe agaca avuga: 'So ari muri Vietnam, nyoko ari wenyene kandi nzoca ndamwica hamwe womubwira."" ""Nari inzi ko uwo mugabo ari igipfu nico gituma nibaza ko vy'ukuri yashobora kugirira nabi mama."" Yavuze ko ayo maganya yatumye atakaza ibice vy'umushatsi , ariko araruha arabwira nyina ivyariko biraba. N'ubwo nyima yabibwiye igiporisi, yagiriwe inama yo kudashingisha urubanza kuko yari ""kurushirizaho guhahamurwa no kuja guhagarara  imbere ya sentare kuvuga ivyamushikiye""."	https://www.bbc.com/gahuza/amakuru-58758896
entertainment	Tanzania: Sentare ivuga ko inyandiko zo kuraga itunga ryose Jackline Ntuyabaliwe zitakurikije amategeko	"Umupfakazi wa nyakwigendera Reginald Mengi, Jackline Ntuyabaliwe, yerekanye akababaro kiwe ku ngingo ya sentare nkuru ya Tanzania yerekeye uwohagarikira itunga ryasizwe n'umugabo wiwe. Yanditse ku rubuga rwa Instagram ati: ""Kirakwiye... icegeranyo co kwa muganga ca Dr Reginald Mengi cerekanywe nk'icemezo. Ukuri ku bantu bakunda ukuri. Umugabo wanje yamaze ubuzima bwiwe yubashwe, akerebutse kandi yafashije ibihumbi n'ibihumbi vy'abatanzania."" Ntiyari umukehabwenge! Ushobora kuvuga ivyo ushatse vyose, ufate ivyo ushatse, ariko kuri ivyo, nzomuvugira gushika mpfe. Jackline yanditse kuri urwo rubuga hwaniro ashirako n'icegeranyo ca muganga wiwe, yanditse ivyerekeye amagara yiwe, ko ingwara yamufashe ya AVC itatumye atakaza ubwenge. Mu misi iheze, mu gusoma urubanza rw'impapuro 72, umucamanza Mlyambina yavuze ko inyandiko zo kuraga za nyuma za nyakwigendera Dr Mengi zanditswe itariki 17 z'ukwezi kw'umunani mu 2017 zitakurikije amategeko agenga kuraga. Muri urwo rubanza, abana ba Dr Mengi bariko bariyamiriza izo nyandiko zo kuraga bivugwa ko zasizwe na nyakwigendera se wabo, n'umukono wari kuri izo nyandiko nta ho bisa bisana n'izindi ziwe, kandi muri ico gihe se wiwe nta nguvu yari afise zo kwandika kubera ingwara yari afise kuva mu 2016. Abana bakuze ba nyakwigendera bavuga ko izo nyandiko zo kuraga zabirengagije, iragi ryose rihabwa Jackline Ntuyabaliwe n'abana biwe b'amahasa, rero ko izo nyandiko zitakurikije amategeko  kubera zashize ku ruhande abandi bana ata mpamvu. Jackline Ntuyabaliwe azwi kw'izina ry'ubuhizi rya K-Lynn muri BongoFleva yamenyekanye cane mu ndirimbo Nalia Kwa Furaha. Bahuriye n'umugwizatunga w'umutanzania Reginald Mengi mu gihugu c'Ubwongereza mu 2010. Mu 2014 ikinyamakuru candika ku butunzi ca Forbes canditse ko uwo mugabo yari afise imitahe mu bimenyeshamakuru no mu mashirahamwe yimba ubutare, yari afise ubutunzi bungana na miliyoni 560 z'amadolari. Bari bubakanye mu 2015 mu bugeni bwabereye mw'izinga rya Maurice, Dr Reginal Mengi akaba yarusha umupfasoni wiwe imyaka 36. Yaryamiye ukuboko kw'abagabo ari i Dubai afise imyaka 75  itariki 2 z'ukwezi kwa gatanu mu 2019, mu gihe Jackline Ntuyabaliwe yari afise imyaka 39."	https://www.bbc.com/gahuza/amakuru-57202830
religion	Burundi: 'Turiyamirije abatwitiranya n'umugambwe' - Abepiskopi gatolika	"Inama y'Abepiskopi b'i Burundi imenyesha ko ibabajwe n'uko hari bamwe bashaka kuyitiranya n'umugambwe biturutse ku gikorwa bakoze mu matora aheruka nk'indorerezi, mbere bakanashikiriza amahinyu bayabonyewo. Biri mw'itangazo ryasomwe n'umukuru w'iyo nama musenyeri Joachim Ntahondereye atanga umuco ku ruhara rwayo muri ayo matora. Iyo nama imenyesha ko itishimiye ingene sentare ijejwe kwubahiriza ibwirizwashingiro yavuze ivyo yashikirijwe ""nk'uko yoba yaritwaye ku vyerekeye amatora"". Ku wa 04 z'uku kwa gatandatu, iyo sentare niho yashikiriza ivyavuye mu matora yo ku wa 20/05/2020, aho yanavuze ko utunenge twashikirijwe n'inama y'abepiskopi b'i Burundi, co kimwe n'ibirego vyatanzwe n'umugambwe CNL utavuga rumwe n'ubutegetsi ata shingiro bifise. Mw'iryo tangazo, musenyeri Joachim Ntahondereye  arongoye inama y'abepiskopi amenyesha ko itigeze yitwara muri sentare ijejwe kwubahiriza ibwirizwashingio. Ati: ""Ico yakoze kwabaye ukugira ico ishikirije icese ku vyerekeye igikorwa c'uburorerezi yari yaronkeye uruhusha"". Abasenyeri b' i Burundi bavuga ko ata mvo n'imwe yari ihari y'uko bitwara ngo kuko uruhara rwabo muri ayo matora cari igikorwa c'umurorerezi kandi bakagendera ku ngingo ngenganyifato y'abarorerezi b'amatora. Avuga ko igikorwa c'abarorerezi kwari ukwandika n'ukugumya gusa amahinyu y'ivyabaye yiboneye n'amaso yiwe gusa. Musenyeri Ntahondereye ati: ""Turababajwe n'uko Inama y'abepiskopi yafashwe mu buryo butumvikana nk'uko yoba yaritwaye , ivyo navyo bigatera agapfungu mu mitima y'abantu"". ""Turanse ko twitiranywa n'umugambwe canke n'umuntu uwo ari we wese yahiganywe mu matora"". Inama nkuru y'abepiskopi b'i Burundi, CECAB, yararungitse abarorerezi bayo barenga 2,700 mu makomine yose bashoboye kuja mu tuzu tw'amatora bahisemwo, nk'uko babivuga mw'itangazo ryabo ryo ku wa 26/05, iminsi ine inyuma y'ayo matora. Mw'iryo tangazo bari bamenyesheje ko ayo matora yabayemwo utunenge twari gushobora gutuma ivyari gutangazwa ko vyayavuyemwo bishobora kutizigirwa. Inyuma y'iryo tangazo, hari bamwe babonye ko Ekleziya Gatorika mu Burundi itari yishimiye ivyari vyaraye bitangajwe n'umurwi CENI ko ari vyo vyavuye mu matora. Hagati aho, inyuma y'aho Evariste Ndayishimiye w'umugambwe CNDD-FDD uri ku butegetsi atangarijwe burundu na sentare ijejwe kwubahiriza ibwirizwashingiro ko ari we yatsinze ayo matora, iyo nama y'abepiskopi yaranamukeje mw'itangazo ryayo ryo ku wa 05/06, inamusaba kuba ""umukuru w'igihugu wa bose""."	https://www.bbc.com/gahuza/amakuru-52953834
religion	Coronavirus: Papa asaba ko urucanco n'imiti bishikira bose kw'isi	"Papa Francis yateye akamo abategetsi bo kw'isi ngo bafashe kugira abantu bose bashobore kuronka urucanco rwa coronavirus ata nzitizi. Mw'ijambo rya Noheli yashikirije ku rubuga rwa internet ubwa mbere, Papa yagabishije kudashiraho ""uruhome"" kubakeneye imiti. Ico kiza catumye ubutumwa bwa Urbi na Orbi budatangirwa ku rubaraza rwa Bazelike St Pierre ku bantu benshi, nk'uko vyari bimenyerewe. Ahubwo Papa yatanze ubwo butumwa ari mu cumba i Vatikano. Uko kugabisha kwa papa kuje inyuma y'amakenga y'ingene ibihugu bitunze  bigura incanco zitagira uko zingana gusumba ibihugu bikenye. Yavuze ati:""Ese umwana w'Imana yogarukana mu bategetsi ba politike n'amareta agatima ko gufashanya n'amakungu, bahereye ku magara y'abantu, kugira ngo bose boshobore gushikirwa n'urucanco hamwe n'imiti. ""Imbere y'iki kibazo kitagira imbibe, ntidushobora kwiyubakirako uruhome. Twese hamwe turi mu bwato bumwe."" Papa yavuze ko ingaruka y'iki kibazo c'amagara y'abantu zerekanye ko ubumwe bw'amakungu bukomeye cane. ""Muri iki gihe c'akahise, tugeramiwe n'ibibazo vy'ibidukikije hamwe n'ubusumbasumbane mu butunzi no mu mibano vyagiye kunyurwa n'ikiza coronavirus, birakenewe cane ko twemerana nka benewacu na bashiki bacu."" Papa yateye akamo ngo habe umutima wo gufasha no gushigikira abakozweko n'ico kiza, adoma urutoke cane cane ku bapfasoni bahohotewe muri iki gihe abantu bugaranywe. Avuga ku zindi ngorane ziri kw'isi, yahamagariye abantu gukomeza ubumwe no gusubiza hamwe muri Syria, Yemen, Libya, Nagorno-Karabakh, Sudan y'epfo , Nigeria, Cameroun na Irak. Vyitezwe ko azogira urugendo muri Irak mu kwezi kwa gatatu, urugendo rushobora kuba rubaye urwa mbere rwa Papa mu gihugu cazahajwe n'intambara."	https://www.bbc.com/gahuza/amakuru-55447366
entertainment	Dolly Parton: ‘Nivyo, ubuzima bw’abirabure ni kirumara”	"Umunyamuziki rurangiranwa wo mu mudiho wa country music, Dolly Parton, nawe yifatanije n'abandi mu gushigikira isekeza Black Lives Matter (ubuzima bw'abirabure ni kirumara), mu gihe yariko ashikiriza aho ahagaze ku bijanye n'ubuzima bw'igihugu, ibidakunze kuba. Yabwiye ikinyamakuru c'utugenegene Billboard ati: ""Mbega burya wibaza ko aba bazungu bacu ari bo bonyene bafise akamaro? Oya"". Uyu muririmvyi aasanzwe afise  abakunzi mu mpande zose, asanzwe adakunda kugira ivyo avuga ku bijanye na politike. Aya majambo yiwe aje mu gihe igihugu cose kiri mu bihe bidasanzwe mu bijanye n'umubaho hagati y'abadasangiye ubwoko vyagize ingaruka mu bice vyose vy'ubuzima muri Amerika, harimwo na country music. N'aho umupfasoni Parton atashoboye kuja mu myiyerekano muri rya sekeza rya Blakc Lives Matter, avuga ko ashigikiye uburenganzira bw'abiyamiriza ivanguramoko rishingiye ku rukoba. Yabwiye ico kinyamakuru ati: ""Ndatahura neza ko ari uburenganzira bw'abantu guserura akari ku mutima no kwumvirizwa"". Urupfu rwa wa mwirabure George Floyd hamwe n'imyiyerekano yaciye ikurikira vyaragize ingaruka mbi mu bisata bitandukanye, haba mu nkino canke no mu muziki, ivyatumye abanyamuziki bamwe baja muri iyo myiyerekano, abandi nabo biba ngombwa ko basubiramwo bakihweza ibijanye n'imigenderanire yabo n'abandi badasangiye urukoba. Perezida Donald Trump wewe abona ukundi iyo myiyerekano, aho afata abari muri yo nk'abagumutsi, mbere yiyamiriza bikomeye abari bafashe ingingo yo gupfukama igihe ururirimbo rw'igihugu ruriko ruraririmbwa mu kwerekana akababaro kabo. Umupfasoni Parton yashikirije ayo majambo mu gihe imyiyamamazo mu matora y'umukuru w'igihugu yimirije yashushe, ingendo itandukanye n'iyo yari afise mu myaka ine iheze aho  yirinda cane kunegura Bwana Trump igihe yahiganwa na Hillary Clinton. Eka no mu 2017 yashimye kutagira ico avuze mu gihe we na bagenziwe Emmys, Lily Tomlin na Jane Fonda bari mu giteramo, aho aba bandi bobo bafashe akanya ko kwiyamiriza Perezida Trump. Ubu bwa vuba naho ati: ""None nimba wanka urunuka umukuru w'igihugu, kubera iki tutomusengera?"" Sibwo bwa mbere uyu muririmvyi w'imyaka 74 - aboneka nk'umwe mu bashigikiye abagore bagendera ku vyiyumviro bikaze vy'ukwigenga (feministes) akaba kandi anashigikiye abahuza ibitsina babisangiye - ashigikira abipfuza ko ibintu bihinduka. Mu 2014, yarashigikiye abubakana badahuje ibitsina, umwaka umwe imbere y'uko itegeko ribirekura mu gihugu cose. Hagati aho, ariyubara cane muvyo ashikiriza mu ntumbero yo kwirinda uko bishoboka kugira uwo ababaje, akenshi akama ahanura abantu ""kwirinda gucira abandi imanza kugira ngo nabo ntibahave bacirwa izindi""."	https://www.bbc.com/gahuza/amakuru-53789598
religion	Kardinali Burke anegura Papa Francis ku vyo aherutse gushikiriza ku bubakana basangiye ibitsina	"Umwe mu bategetsi bakomeye ba Ekleziya Gatolika aranegura amajambo Papa Francis aherutse gushikiriza ku vyerekeye abakundanye basangiye igitsina, akavuga ko ari ivyiyumviro vyiwe bwite bidashobora gukurikizwa n'Abagatolika. Kardinali Raymond Burke abonwa na benshi ko atava kw'izima ku mico ya Ekleziya Gatolika yavuze ibi mw'ijambo yashikirije haciye umunsi umwe Papa yerekanywe ariko ashigikira ko abubakanye basangiye ibitsina bokwemerwa n'amategeko. Yari amajambo atari bwaje ku mugaragaro. Ku wa gatatu w'ino ndwi, niho Papa Francis yumvikanye ashikiriza ayo majambo. Bivanye n'aho umuntu ahagaze muri Ekleziya, Kardinali Burke ni ihwa kuri Papa, canke naho umwe muri bake bazovugisha ukuri ku butegetsi. Kurwanya Papa ku bijanye no gushigikira ko abubakanye basangiye igitsina bemerwa imbere y'amategeko ni ibintu bidatangaje, ariko amajambo yabivuzemwo niyo kumbure yotangaza. Mu gihe Raymond Burke avuga ko amajambo ya Papa Francis ari ""iciyumviro ciwe bwite"", yongera ko y'uko abagatolika badategetswe kwumvira uyu mukuru wa Ekleziya kuri iki kibazo, ariko ko abayobozi ba Ekleziya basanzwe bafise igikorwa co gukora ico yise 'gutanga umuco ukenewe'. Arongera agashimangira y'uko ibikorwa vy'abahuje ibitsina babisangiye 'biteye kubiri n'imico' ishingiye ku kwemera kwa Gatolika, akavuga ko amajambo yavuzwe na Papa adahuye n'inyigisho za Ekleziya kandi ko ziteye umubabaro. Mw'ireresi ivuga ku buzima n'ibikorwa vyiwe, Papa Francis yumvikanye ashigikira ko abubakanye basangiye igitsina bakwiye kwemerwa imbere y'amategeko. Ati: ""Ni abana b'Imana kandi bafise uburenganzira bwo kugira umuryango. Nta n'umwe akwiye gutabwa canke ngo agirirwe nabi kubera ico. ""Ico tugomba gushiraho ni itegeko ribaha uburenganzira bwo kubana. Gutyo bakaba bakingiwe n'amategeko"". Mu nyigisho za Gatolika, imibonano mpuzabitsina hagati y'abasangiye igitsina ifatwa 'nk'ukugoka'. Aya majambo yavuzwe na Papa yateye impari, aho hari bamwe bashigikiye ivyo yavuze, abandi nabo babirwanya cane. Gusa impungenge zibandanya zibonekeza ni ingaruka aya majambo ashobora kugira ufatiye aho Ekleziya Gatolika ihagaze kuri iki kibazo. Massimo Faggioli, umuhinga mu vyigwa bijanye n'ivy'Imana akaba n'umwanditsi w'igitabo Pope Francis: Tradition, yabwiye BBC ati: ""Nta gushidikanya ko ivyo Francis yavuze ari ikintu gishasha muri Ekleziya. Hagati aho, ni ikibazo yagiye agarukako cane kuva muri ino myaka mike iheze""."	https://www.bbc.com/gahuza/amakuru-54673238
business	Ndayishimiye: ‘Karashize ingani, abakozi ba Reta bitwe abatishoboye?’	"Umukuru w'igihugu c'Uburundi Evariste Ndayishimiye avuga ko ibibazo Uburundi bwagiye buracamwo vyatumye igihugu gisigara inyuma mu bisata bitandukanye. Akebura  abakozi gukura amaboko mu mpuzu kugira bagwize umwimbu. Mw'ijambo yaraye ashikirije Abarundi buca bahimbaza umusi mpuzamakungu wahariwe abakozi, Perezida Ndayishimiye ahamagarira Abarundi kwemanga ko basamaye hanyuma bafate ingingo yo gukura amaboko mu mpuzu. Mu gihe abakozi ba reta bari biteze ko umusi nk'uwu ari akaryo keza ko kwongerwa imishahara, Perezida Ndayishimiye avuga ko batokwitega ko bahava bongerwa agashirukabute mu gihe ""n'umwenda Reta yafashe mu myaka iheze kugira ihembe abakozi utararihwa"". Perezida Ndayishimiye avuga ko gushika ubu hari abakozi bironderera kwongerezwa impembo mu gihe ataco bariko bafasha reta kugira ironke uburyo bukwiye, bakagomba ko reta isaba imfashanyo kugira ngo ibahembe. Ati: ""Uno musi urasanga umukozi wa Reta ashaka agashirukabute gakirurutse ariko we nyene abona abanyonora ikigega ca reta akihorera canke akabakingira ikibaba. Mbere hari naho usanga ari we nyene ariko aranyonora agaca asaba impembo irengeye. ""Hari abandi bareka ibidandazwa vyari gutanga amakori bigaca ku ruhande ariko ukwezi kwahera agasaba impembo. None yibaza ko iyo mpembo ica iva hehe, ko hari aho nyene?"" Perezida Ndayishimiye ntiyumva ivyo gusaba imfashanyo, kuko kubw'iwe, abakeneye imfashanyo ni abatishoboye. Ahamagarira  abarundi gutahura ko ivyo bagiye baracamwo  vyatumye basamara. Ati: ""None ko umuntu wo gufashwa ari uwutishoboye, koko karashize ingani, abakozi ba Reta bitwe abatishoboye?  Jewe si uko ndavyumva; sindanavyemera; ni co gituma bintera isoni gusega"". Perezida Ndayishimiye abona ko uwutakoze atari akwiye guhembwa ukwezi guheze kuko ku bw'iwe, ""ni we ngumba y'ukuri kuko imana yamuhaye ubwenge n'inkomezi hanyuma abipfisha ubusa"". Avuga ko muri kino gihe igihugu kirangwamwo amahoro, agasaba Abarundi guhaguruka bakiyishura ivyo bataye, bakarangura imigambi yo kwiteza imbere. Ati: ""Twarabuze vyinshi, twarataye umwanya mwinshi kubera ububegito bwa benshi muri twebwe bwatumye tubura amahoro. ""Muri uwo mwanya twataye, ibikorwa bitakozwe ni vyinshi kandi biraturindiriye. ""Kurima, tukworora kijambere ntavyo twitaho; twarira ikija mu nda gusa, umusesekara ntiwotubajije, tukitwaza imyibutsa yataye igihe ngo ivy'ejo biraba ab'ejo. ""Guhingura itunga kama uwo wari umugani kuko biteba kwimbuka ... gutunganya aho abamukerarugendo ... vyari umugani."" ""Ivyo vyose vyari akazi koduha itunga dukeneye kandi n'ubu karacaturindiriye"".Atera akamo abarundi ko bova hasi bagakora kugira ngo bahamvye ibindi bihugu kuko vyovyo vyamaze kugera kure. Ati: ""Abandi barakamaze. Barubatse amabarabara, barubaka amashure, barubaka ingomero z'umuyagankuba, barubaka ivyo ba mukerarugendo bakenera, barubaka ibikoresho vy'ubuhinga ngurukanabumenyi, barubatse amahinguriro, ubu ntaco basigaje. ""Twebwe, ivyo vyose biracaturindiriye, dukure amaboko mu mpuzu dukore""."	https://www.bbc.com/gahuza/amakuru-56958068
entertainment	Uyu muririmvyi wo muri Afrika y'epfo yahuye n'ikibazo co guhohoterwa	Zahara, umuririmvyi azwi muri Afrika y'epfo, avuga ko yashikiwe ubwiwe n'ihohoterwa rikorerwa abagore muri ico gihugu. Muri iyi ndwi yahariwe kurwanya amabi akorerwa abapfasoni, aratuyagira ku vyamushikiye hamwe n'ingene afasha ngo ntibishikire abandi.	https://www.bbc.com/gahuza/amakuru-55091360
health	South Africa: Kwivuza uri umunyamahanga ntivyoroshe	"Umushikiranganji wa Afrika y’Epfo ajejwe amagara y’abantu yagabishije abanyagihugu ko atari bo bajejwe kwubahiriza amategeko agenga abanyamahanga. Joe Phaahla yabivuze igihe yagendera ibitaro vyo ku murwa mukuru, Pretoria, aho abantu bo mu mugwi wiyita Operation Dudula bagize  imyiyerekano bagerageza kubuza abanyamahanga kwivuza. Uwo mugwi Operation Dudula wagirizwa kwanka abanyamahanga, ariko abanywanyi bawo bavuga ko abanyamahanga batuma  amavuriro n’ibitaro vy’igihugu cabo birengerwa. Phaahla yabwiye abamenyeshamakuru ko abantu bava mu bihugu bibanyi – eka mbere no mu vya kure nk’Ubuhindi – baza kwivuza muri Afrika y’Epfo. Yavuze ko ivyo bibandanije gutyo, Afrika y’Epfo izoshika aho irengerwa. Ariko yashimangiye ko ibwirizwa nshingiro ritomoye ku burenganzira bwo kwivuza ku muntu wese aba muri Afrika y’Epfo. Abagiye mu myiyerekano babandanije gusaba ko abantu babanza kwerekana ubwenegihugu bwabo imbere y’uko binjira ibitaro n’ubwo hari ingingo ya sentare ibihagarika. Bivugwa ko abantu b’urukoba (uruhu) rwirabura aribo batotwa hanyuma bagahatirwa kwerekana ko bazi kuvuga rumwe mu ndimi zisanzwe zivugwa aho muri Afrika y’Epfo. Ku wa kane hadutse intureka hagati y‘abanywanyi ba Operation Dudula n’abadashigikiye iyo myiyerekano hanze y’ivyo bitaro. Igiporisi carashe amasasu ya caoutchouc kugira gishwiragize  iyo migwi ibiri. Reta ya Afrika y’Epfo ntisanzwe iharura abanyamahanga baja kwivuza mu mavuriro y’igihugu. Ariko hari impungenge ku ngaruka abanyamahanga b’abimukira batagira ibibaranga bashobora kugira ku nzego z’ubuvuzi muri ico gihugu. Muri Afrika y'Epfo si ubwa mbere havuzwe ikibazo co kwanka abanyamahanga. Mu kwezi kwa gatatu uyu mwaka, abanywanyi ba Alexandra Dudula Movement bagize imyirekano bavuga ko abanyamahanga bigaruriye amazu ya reta. Muri iyo myiyerekano bari bafise ivyapa bimwe bivuga ngo   ""tahe iwanyu"" ."	https://www.bbc.com/gahuza/articles/cj5qr9z5106o
health	Mu Burundi havugwa umunyu mubi mu masoko. Bisigura iki?	Ubushikirangnji bujejwe urudandazwa mu Burundi buheruka kumenyesha ko hamaze kwibonekeza mu masoko umunyu udakwije ivyangomba ku magara y'abantu. Uwo munyu ngo nta cunyunyu ca iode gikwiye ufise, ngo ukaba ushobora kugira ingaruka ku magara y'abantu. Kugira dutahure izo ngaruka, twavuganye n'umushakashati ari mu batoye isabuni ikinga imibu itera malaria, Gerard Niyondiko.	https://www.bbc.com/gahuza/amakuru-49669529
sports	Saido Ntibazonkiza inyuma y'igitsindo yatsinze Tanzania, Young Africans yamutwaye	Saido Ntibazonkiza, yahora abarizwa mu mugwi wa Vital'o, yagiriraniye amasezerano yo gukinira umugwi wa Young Africans wo muri Tanzania nk'uko iyo kipe ibimenyesha. Uwo mukinyi rurangiranwa w'imbere w'Uburundi, agiye muri uwo mugwi inyuma yo gutsinda igitego kimwe ku busa Uburundi bwatsinze Tanzania mu rukino rwa kivukanyi ku munsi w'Imana. Amasezerano hagati y'umugwi wa Young Africans na Vital'O kuri uyu mukinyi ntarashirwa ahagaragara. Saido Ntibazonkiza yaheruka gukinira Intamba mu rugamba haraciye imyaka itanu, mu rukino rwari rwabahuje n'izinga rya Morise (Maurice), aho ivyo bihugu bibiri vyari vyanganije igitego kimwe ku kindi. Muri urwo rukino rwabereye mw'izinga rya Morise, Ntibazonkiza ari kizigenza, yaragirijwe kwitwara nabi harimwo no kubuza bagenziwe gukina, bituma ahagarikwa n'ishirahamwe ry'umupira w'amaguru mu Burundi, FFB, gusubira gukinira igihugu ciwe. Umurundi Ntibazonkiza, muri Young Africans asangayo Haruna Niyonzima wo mu gihugu kibanyi c'u Rwanda, na ho nyene Saido azwi cane n'aho atahakinye. Mu 2005, yaraguzwe n'umugwi wa Rayon Sports, we na Bernard Mwarara, ariko bankirwa gikina muri uwo mugwi. Bompi ntibahawe impapuro zibarekurira gukinira Rayon Sports, ikibazo cateje impari zikomeye ico gihe hagati y'abafana ba Rayon Sports bagiriza umugwi  bakebana wa APR FC kubigiramwo uruhara. Saido Ntibazonkiza amaze gukina mu migwi myinshi mu bihugu bitandukanye mu karere, na Buraya nko muri Holande, Polonye n'Ubufaransa. Azwi mu gihugu ciwe nk'umukinyi kizigenza yagiye afasha bagenziwe bo mu mugwi nserukiragihugu mu kubafashisha intererano y'uburyo mu gihe igihugu caba cakehaniwe.	https://www.bbc.com/gahuza/amakuru-54522241
health	Kenya: Imisi 13 niyo yahawe abakozi ba reta bataricandagisha Covid-19	Abakozi ba reta muri Kenya bahawe imisi 13 gusa ngo babe bahejeje kwiteza urucanco rwo kwikingira Covid-19 canke naho bafatirwe ingingo. Mw'itangazo yasohoye, umukuru w'igisata kijejwe abakozi ba reta yavuze ko iyi ngingo yafashwe kubera igitigiri gito c'abakozi ba reta baronkejwe uru rucanco, cane cane abigisha n'abo mu gisata kijejwe umutekano. Avuga ko hari abakozi ba  reta batari bake bataye akazi kugira bahunge uru rucanco. Ejo ku wa mbere, Kenya yatangaje ko abantu 745 bashasha banduye uwu mugera wa corona, bituma abamaze kwandura kuva iki kiza gishika mu gihugu bashika 212.573. Mu ndwi iheze, reta yavuze ko imaze gutanga incanco imiriyoni 1,7 za AstraZeneca, nyinshi muri izi zikaba ari doze ya mbere. Kenya itegekanya ko gushika mu mpera z'uno mwaka izoba imaze gucandaga abantu imiriyoni cumi.	https://www.bbc.com/gahuza/amakuru-58160301
politics	Abakuru ba US na China bavuganye kuri terefone ubwa mbere mu mezi indwi	"Prezida w'Ubushinwa  Xi Jinping yavuganye na mugenziwe wa Amerika Joe Biden ku wa kane, bukaba ari bwo bwa mbere bavuganye kuri terefone mu mezi indwi. Itangazo ry'ibiro vy'umukuru wa Amerika, Maison Blanche/White House ryavuze ko bavuganye ""vyinshi bijanye n'aho inyungu zabo zihurira"". Bubabye ubwa kabiri gusa bavugana kuri terefone kuva prezida Biden ashitse ku butegetsi. Imigenderanire hagati y'Ubushinwa na Amerika imaze igihe irangwa  n'icuka kibi,   bitumwe n'imvo zirimwo kunyinyana ku bijanye n'urudandazwa, ukwabura n'ikiza ca  Covid. Itangazo rya Maison Blanche ryongeye riti: ""Uko kuvugana, nk'uko prezida Biden yabisobanuye neza, kwari mu murongo w'utwigoro Amerika ibandanya tw'uko  Amerika n'Ubushinwa vyokwitwara neza mw'ihiganwa hagati yavyo"". ""Abo bategetsi babiri bavuganye inshingano za buri gihugu zo kwirinda ko ihiganwa hagati yavyo  ridahinduka rikavamwo intambara."" Mu ntango  z'uyu mwaka, ibiganiro vyo ku rwego rwo hejuru hagati y'ubutegetsi bwa Biden n'Ubushinwa vyaranze no guterana amajambo hagati y'intumwa z'ivyo bihugu. Abategetsi b'Ubushinwa bari bagirije Amerika gukokeza ibihugu ""gutera Ubushinwa"", nayo Amerika ivuga ko Ubushinwa ""bwaje kwiyerekana neza gusa"". Ni ibiki Ubushinwa na Amerika batumvikanako? Ni vyinshi cane ugiye kubiraba. Hari ibibazo bitari bike bikomeye cane ivyo bihangange bibiri mu butunzi binyinyanirako - kimwe muri ivyo kikaba ari uburengenzira bwa zina muntu na demokrasi. Amerika yagiriza Ubushinwa gukora ihonyabwoko ku bwoko bw'aba Uighur mu ntara ya Xinjiang. Ivuga kandi ko reta y'Ubushinwa ihonyanga uburenganzira bwa demokrasi muri Hong Kong biturutse kw'itegeko rishasha ry'umutekano abarinegura bavuga ko rikoreshwa mu gucinyiza abatavuga rumwe n'ubutegetsi. Ubushinwa nabwo bumaze kubwira Amerika kenshi guhagarika kwivanga mu vyo buvuga ko ari ibiraba ico gihugu ubwaco, bukagiriza Amerika ""gukengera"" umugambwe w'aba Communiste. Hari n'ikibazo c'urudandazwa. Ivyo bihugu vyompi biri mu ntanbara y'urudandazwa yatanguye mu 2018 ku ntwaro ya prezida Donald Trump. Amerika yashinze  amafaranga arihwa ku bidandazwa  biva mu Bushinwa biciye miriyari 360 z'ama dorari , Ubushinwa nabwo buca bubikora ku bidandazwa biva muri Amerika biciye miriyariri 110 z'ama dorari. Joe Biden ntaco arahindura ku hari hahagaze uwo yasubiriye ku vyerekeye imigenderanire n'Ubushinwa mu bijanye n'urudandazwa, ivyo rero bikaba bibushavuza cane. Ariko na Afghanistan ishobora kuba iyindi mvo yo kutumvikana. Muri iyi ndwi, umuvugizi w'ubushikiranganji bw'Ubushinwa bujejwe imigenderanire Wang Wenbin yaneguye cane ukuvana  ingabo za Amerika muri Afghanistan avuga ko ari ""ugusiga akajagari"". Yagirije kandi Amerika kuba yetumye Abanya-Afghanistan ""batakaza vyinhi cane""."	https://www.bbc.com/gahuza/amakuru-58511457
religion	Uganda: Uwahoze ari musenyeri mukuru wa Anglican yahagaritswe yagirijwe kurenga ibigo	"Ishengero rya Anglican muri Uganda ryahagaritse uwahoze ari musenyeri mukuru Stanley Ntagali, mu mabanga yo gusoma misa no guserukira iryo shengero gushika ingingo ihindutse, yagirizwa kurenga ibigo. Ntagali yatanze imihoho mu mabanga mu kwa gatatu kw'umwaka uheze inyuma y'imyaka 43 yari amaze ari umupasitori. Mw'itangazo ryasohowe ku wa 13 z'uku kwa mbere ku rubuga ngurukanabumenyi rw'ishengero rya Anglican, uwamusubiriye, Dr. Stephen Samuel Kaziimba, yavuze ko Ntagali yarenze ibigo aryamana n'umugore afise umugabo, kandi na we nyene akaba yaravyiyemereye. Dr Kaziimba ati: ""Yarahemukiye ibiro vy'abepiskopi, arenga indahiro yiwe yo kwimikwa, hamwe n'ivyo yari yiyemeje mu nyifato yiwe."" Dr Kaziimba avuga ko ishengero rya Uganda ryiyemeje gukorera mu muco no kwitwararika abo bose bagizweko ingaruka n'ivyabaye, asaba ko abagore bompi bosengerwa, abihana bakihana, abakizwa bagakizwa. Musenyeri mukuru wa Anglican muri Amerika ya Ruguru, Foley Beach, na we nyene yasohoye itangazo aho avuga ko ababajwe n'ivyabaye. Ati: ""Stanley ni mwenewacu muri Kristo, kandi ndashima ingene twakoranye mu myaka iheze. Birambabaje cane kwumva ko yatirimutse kw'ibanga"". ""Ndasaba Imana ko Stanley yobandanya n'inzira yo kwihana, yongere ihe ukwihangana abo bose bakozweko n'icaha ciwe"". Uyu yahoze ari umwepiskopi mukuru ntiyabonetse kugira ngo ashobore kugira ico abivugako. Ariko abanya Uganda bazokwama bamwibukira ku majambo yavuze ku vyo yafata nk'ubutabanga mu gihugu. Mu 2019, yasubiwemwo n'ibinyamakuru vyo muri ico gihugu ariko ahanura abantu ko ""bokwigumya mu vyipfuzo vyabo mu bijanye n'uguhuza ibitsina"". Ishengero Anglican muri Uganda rifise abanywanyi bashika imiriyoni 13."	https://www.bbc.com/gahuza/amakuru-55734162
health	Ebola yongeye kwaduka muri DR Congo	"Indwara ya Ebola yasubiye kwaduka mu ntara ya Kivu muri Repuburilka ya Demokrasi ya Congo (RDC/DRC) nk’uko vyaraye bitangajwe na reta y’ico gihugu. Vyemejwe kandi n’ishami rya ONU riraba amagara kw’isi OMS/WHO. Mw’itangazo, OMS ivuga ko  ugutangaza ko iyo ndwara yasubiye kwaduka vyabaye inyuma yo kwemeza ko hari umuntu yishwe n’iyo ndwara muri Nord Kivu, intara yo mu buseruko bwa Congo ihana urubibe n’Urwanda na Uganda. OMS ivuga ko umugore w’imyaka 46 yapfuye itariki 15 ukwezi kw’umunani i Beni, igisagara co muri Nord Kivu. Yabanje kuvurirwa ku bitaro vya Beni, mu ntango ku zindi ndwara, ariko mu nyuma aza kugaragaza ibimenyetso biranga umugera w’indwara ya Ebola. Amashami y’ikigo c’igihugu c’ubushakashatsi ku buvuzi (INRB) i Beni na Goma, yompi yaremeje ko hatowe ibimenyetso vya Ebola mu bipimo vyafashwe kuri uwo murwayi. OMS ivuga ko ivyigwa vyerekanye ko uwo murwayi yafashwe na Ebola ifitaniye isano n’iyari yaradutse mu 2018-2020 mu ntara za  Nord Kivu na Ituri - gushika ubu ariyo yamaze  umwanya munini ikanafata ahantu hanini kurusha izindi. Ariko OMS yizeye ko vuba iyo ndwara izohagarikwa itararandagata cane. Umukuru wa OMS ku mugabane wa Afrika, Dr Matshidiso Moeti, avuga ati: “Ebola yaduka isigaye yaduka yisubiriza kenshi muri Repuburika ya Demokrasi ya Congo, ivyo bikaba biteye impungenge. ""Ariko, abajejwe amagara y’abantu muri Nord Kivu baramaze guhagarika akatari gake kandi vuba ivyaduka vya Ebola, bafatiye aho rero nta nkeka ko n’iki c'ubu bazogihagarika”. OMS ivuga ko abakozi bayo bakoranye n’abategetsi ba Congo bariko barakurikirana amagara y’abantu 160 bafise aho bahuriye n’uwo yapfuye mu ntumbero yo kubuza ko iyo ndwara irandagata. Iryo shami rya ONU rijejwe amagara y’abantu rimenyesha ko mu gihugu hasanzwe hari incanco za Ebola 1.000, amajana abiri muri izo zikaba zigiye kurungikwa muri Beni muri iyi ndwi kugira zihabwe abahuye n’uwo yapfuye canke abahuye na bo. Indwara ya Ebola yaheruka kwaduka aho i Beni muri Nord Kivu  mu 2021 aho yamaze emezi abiri ikarangira itariki 16 z’ukwezi kwa cumi na kabiri. Ico gihe hafashwe abantu 11 (harimwo munani bemejwe na 3 biketswe), batandatu muri bo bakaba barapfuye."	https://www.bbc.com/gahuza/articles/c6pey21gvlko
religion	Uganda: Amadini n’abayoboke abangamye kandi abangamiwe	“Hari n’abica ku bwa Christ (Kristu)”, ni bimwe biri muri iri tohoza rya BBC Africa Eye. Peter MacJob agaragaza uturorero muri Uganda, aho n’abakiri bato bakoreshwa n’aba ‘pastors’ (abapasitori) bo mu madini atandukanye, n’abantu bakahasiga ubuzima.	https://www.bbc.com/gahuza/amakuru-61035285
health	Coronavirus -Burundi: Bavuze ivyavuye mu gupima abantu benshi	"Ubushikiranganji bw'amagara y'abantu mu Burundi bumenyesha ko mu bantu bashika 670 bafashwe ibipimo ku wa mbere w'iyi ndwi 28 banduye wa mugera ruhonyabantu wa coronavirus. Nibwo bwa mbere mu Burundi hari hafashwe ibipimo vyinshi ku munsi umwe mw'isekeza ryatangujwe ryo kuraba uko iciza Covid-19 gihagaze mu gihugu. Umuvugizi w'ubushikiranganji bw'amagara y'abantu mu Burundi, Dr Jean-Bosco Girukwishaka, abicishije ku rubuga rwa Twitter, amenyesha ko ivyo bipimo vyafashwe mu bigo bitatu vyo gupimiramwo uyo mugera no mu bitaro bitandukanye, mu gisagara ca Bujumbura. Iryo sekeza ryatanguriye i Bujumbura bikaba bitegekanijwe ko kuva mu ndwi iza kizobandaniriza mu zindi ntara zo hagati. Dr Girukwishaka avuga ko ku munsi ugira kabiri w'iryo sekeza, abashika ""593  aribo bafashwe ibipimo"" , bakaba barindiriye inyishu. Avugana na BBC Gahuzamiryango ejo ku wa kabiri, Bwana Girukwishaka yavuze ko iri sekeza rizomara amezi atatu rizofasha leta kumenya ingene ikiza ca coronavirus cifashe mu gihugu cose. U Burundi buzwi ko buri mu bihugu bitafashe ingingo ruhasha mu ntumbero yo kurwanya ikwirakwira ry'umugera wa coronavirus, harimwo ingingo zo kuguma mu rugo, nk'uko vyagenze mu bindi bihugu vyo mu muryango wa Afrika y'Ubuseruko. Hari amashirahamwe amwe amwe yagiriza leta ko igiharuro vyatangwa na leta ku bijanye n'uwo mugera bitari vyo, ibirego vyiyamirijwe. Umukuru w'igihugu mushasha Evariste Ndayishimiye wewe aherutse gutangaza ko agiye kurwanya bikomeye iki kiza gushika gitujijwe. Mw'ijambo yashikirije igihe abagize leta yiwe barahira, ku wa 30 z'ukwa gatandatu guheze, Perezida Ndayishimiye yatangaje icese ko agiye guhagurukira uwo mugera gushika utujijwe. Mu gihe ico gikorwa kibandanya, ubushikiranganji bw'amagara y'abantu busaba abanyagihugu kubandanya bakurikiza ingingo zafashwe mu ntumbero yo kwikingira, izo nazo hakaba harimwo gukaraba igihe cose, kwirinda gukorana mu minwe canke kugwana mu nda, hamwe no kwisiga ya miti yica imicafu. Ubushikiranganji bw'amagara y'abantu kandi busaba ishirahamwe Atrabu ryo kwunguruza abantu kwama bapompa imiduga yabo, abakiriya nabo bagasabwa kwambara udupfukamunwa."	https://www.bbc.com/gahuza/amakuru-53335504
politics	Acat-Burundi: Germain Rukuki yasohotse ibohero inyuma y'imyaka irenga ine	Germain Rukuki kuva ku mugoroba wo ku wa gatatu araye yidegemvya inyuma yo gusohoka ibohero rya Ngozi aho yari apfungiwe kuva agifatwa mu 2017, nk'ukwo vyemezwa n'umwe mu bashingwamanza biwe Maitre Ildephonse Congera. Germain Rukuki yari umukozi w'ishirahamwe riharanira agateka ka zina muntu ACAT Burundi, yari yakatiwe gupfungwa imyaka 32 mu 2018 ku vyaha vyo guhungabanya umutekano w'igihugu no kugarariza. Germain Rukuki yagumye ahakana ivyo yagirizwa kuva agifatwa. Yarekuwe hashizwe mu ngiro ingingo ya sentare isubiramwo imanza ya Ntahangwa yavanye igihano yari yaraciriwe c'imyaka 32 mu 2018 na sentare nkuru ya Ntahangwa ikagishira ku mwaka umwe gusa. Hari haheze iminsi icenda sentare iciye urwo rubanza, amashirahamwe aharanira agateka ka zina muntu akaba yari amaze gutangura gushikriza amakenga yo kuba atarekurwa ngo asohoke ibohero kandi sentare yamurekuye. Inyuma y'impari n'intureka vyakurikiye ingingo y'umuhisi prezida Pierre Nkurunziza yo kwitoza ubugira gatatu kurongora Uburundi mu 2015, amashirahamwe menshi adaharanira inyungu za poritike harimwo ayo agateka ka zina muntu yarahagaritswe canke arafutwa. Muri izo harimwo Acat-Burundi, Aprodh, Ligue Iteka, Focode, Forsc, Olucome, na Parcem. Iryo rya nyuma ariko ubu riherutse kwemererwa gusubira gukora. N'ibiro vya ONU bikurikirana agateka ka zina muntu mu Burundi vyarugawe burundu. Kuva ku myaka 32 gushika ku mwaka umwe Mu kwezi kwa gatandatu mu mwaka uheze urubanza rwiwe sentare gasamburamaza yararusambuye ica irusubiza mw'iburanishwa. Yari yasanze hari amategeko ajanye n'iburanishwa ry'imanza atari yubahirijwe igihe rwacibwa. Sentare isubiramwo imanza ya Bujumbura yaciye isubira kuruburanisha, irushira mu mwiherero mu kwezi  kwa gatatu. Yaciye urubanza rwo kugabanya igihano ciwe kuva ku myaka 32 gushika ku mwaka umwe gusa muri uku kwezi kwa gatantatu.	https://www.bbc.com/gahuza/57667262
entertainment	Africa mu mafoto muri iyi ndwi: Kuva 27 z'ukwa munani gushika 2 z'ukwa cenda 2021	Ihitamwo ry'amafoto meza kurusha ayandi yo muri Africa n'ahandi. Amafoto yose yitirwa bene yo	https://www.bbc.com/gahuza/amakuru-58432506
business	Ghana: Abashingamateka barwanye bapfa ikori ku mahera aca ku materefone ngendanwa	Hadutse imishamirano mu nama nshingamateka ya Ghana mw'ijoro ryo kuwa mbere buca ari ku wa kabiri igihe abashingamateka bariko biga ikori ryotangwa ku mafaranga acishwa ku materefone ngendanwa. Abashingamateka barateranye inkokora, barasunagurana, bahana amangumi, mu gihe abandi nabo bagerageza kubanguranya. Iyi mishamirano yadutse igihe abashingamateka bo ku ruhande rutavuga rumwe n'umugambwe uri ku butegetsi bahaguruka bakaja kubuza icegera c'umukuru w'inama nshingamateka Joseph Osei Owusu ko ahaguruka ngo aje gutora, nk'uko bivugwa n'ibinyamakuru vyo muri ico gihugu. Niwe yari arongoye ino nama yahavuye yunguruzwa kubera uru ruhagarara. Umugambwe National Democratic Congress (NDC) utavuga rumwe n'uwuri ku butegetsi uriyamiriza iri kori ringana na 1.75% ku mafaranga acishwa ku materefone ngendanwa, harimwo no kuriha ibicuruzwa ukoresheje terefone ngendanwa. Uyu mugambwe uvuga ko iri kori rizohohotera abadafise amikoro manini hamwe n'abo bose bari hanze y'igisata c'amabanki. Ariko umushikiranganji w'ikigega ca reta Ken Ofori-Artta avuga ko ari ukwagura igisata c'abatangakori, agasigura ko mu mwaka uza igihugu gishobora kuhungukira imiriyaridi 6.9 z'amafaranga y'ama cedi akoreshwa muri Ghana (yababa hafi imiriyaridi 1.15 y'amadorari y'abanyamerika). Iri koraniro ry'inama nshingamateka ryatanguye ku wa mbere mu gatondo, rikaba ryagiye guhagarikwa inyuma y'isaha zitandatu z'ijoro (canke saa sita z'ijoro), nk'uko bivugwa n'ikinyamakuru Graphic co muri ico gihugu. Iki kinyamakuru cacishije ku rubuga rwa Twitter iyi reresi y'uru ruhagarara. BBC ntibazwa ibivuye ku zindi mbuga. Abanya-Ghana batari bake bagaye iyi nyifato y'abashingamateka babo, bakavuga ko bategerezwa kubera akarorero keza abandi - hakwifata nk'abana. Ijwi ry'icegera c'umukuru w'inama nshingamateka ryaboneka ko ari kirumara mu gihe inama nshingamateka yacanyemwo bikomeye kubera integuro y'iri kori. Ava mu mugambwe uri ku butegetsi New Patriotic Party (NPP). Umugambwe NDC uvuga ko atategerezwa gutora kubera yari arongoye inama. Ikinyamakuru Graphic kivuga ko integuro y'tegeko rigenga iri kori yemejwe n'umurwi w'inama nshingamateka ujejwe ikigega, ku majwi 13 kuri 12, ariko ni inyuma y'aho umukuru w'uyu murwi atangiye ijwi ryiwe ryabanguranije. Inama nshingamateka yasubiye gukorana kandi ejo ku wa kabiri, ariko abashingamateka ntibatoye iri tegeko inyuma y'aho bumvikaniye ko inama yungururizwa mu kwa mbere. Poritike ya Ghana irangwamwo ukutumvikana kuva mu mwaka uheze, inyuma y'amatora aho imigambwe NDC na NPP yaronse intebe 137 umwe umwe. Intebe imwe ni iy'uwigenga, yagiye ku ruhande rwa NPP, agatuma uwu mugambwe uronka akarusho. Mu kwa mbere, abasirikare barinjiye mu nama nshingamateka kugira bahagarike imishamirano hagati y'abashingamateka yadutse bagomba gutora umukuru w'inama nshingamateka. Ico gihe, Alban Bagbin wa NDC niwe yatowe inyuma y'aho bamwe mu bashingamateka ba NPP bamuhereye amajwi bakayima uwo mu mugambwe wabo, Mike Oquaye. Bagbin ntiyari muri iyi nama yo kuwa mbere yadutsemwo uru ruhagarara, ari co gituma yaciye irongorwa na Owusu wo muri NPP.	https://www.bbc.com/gahuza/amakuru-59752467
politics	Ethiopia: Onu irasaba gushikira abakeneye imfashanyo muri Tigray	"Ishirahamwe mpuzamakungu ONU rivuga ko rikeneye vyihuta gushikira abantu ibihumbi n'ibihumbi bari mu kangaratete muri Tigray mu buraruko bwa Ethiopia. Ishami rya ONU rijejwe abana kw'isi, Unicef, rivuga ko amabarabara akwiye kwugururwa, indege zizana imfashanyo nazo zikarekurirwa kuzana imfashanyo za nkenerwa, muri iki gihe abana barenga 30.000 bageramiwe n'urupfu. Uwuserukira Unicef, Adele Khodr yabwiye BBC ati: ""Turakeneye kandi ko hasubira kuba itumatumanako, umuyagankuba ukagarukanwa kandi tugashobora gushikira abantu bakeneye imfashanyo."" Umutegetsi wo muri reta ku mugwa mukuru Addis Ababa yavuze ko abasirikare bashobora gusubira kwigarurira umugwa mukuru wa Tigray, Mekelle, mu ndwi zitatu mu gihe vyoba ngombwa. Ico gisagara cafashwe n'abagwanyi ku musi wa mbere. Igisirikare kivuga ko cavuye muri ico gisagara kubera gikeneye kwitegurira ibindi bikigeramiye, kandi ko abagwanyi bo muri Tigray batakiri ikibazo."	https://www.bbc.com/gahuza/amakuru-57666330
politics	S Africa: Ramaphosa arashikiriza ivyo azi ku biturire mu gihe ca Zuma	Umukuru wa Afrika y'Epfo Cyril Ramaphosa yahakanye ibineguro vy'uko ataco yakoze ku vyavugwa ku biturire mu gihe c'intwaro c'uwo yasubiriye ku butegets bw'igihugu, Jacob Zuma. Yariko aravuga ivyo azi imbere y'umugwi w'igihugu wiswe Zondo Commission, ukora amatohoza ku biturire mu nzego z'igihugu. Uwo mugwi washinzwe kugirango  ukore amatohoza mu bivugwa ko Zuma yaretse umuryango utunze cane w'aba Gupta ukanyonyeza itunga ry'igihugu igihe yari ku butegetsi, ivyatumye Afrika y'Epfo ihomba miriyaridi 81 z'ama dorari mu kigega ca reta ikongera igatakaza amahirwe atari make. Cyril Ramaphosa yari icegera c'umukuru w'igihugu n'umugambwe ANC uri  ku butegetsi ku gice kimwe c'ico kiringo c'ubutegetsi bwa Jacob Zuma. Uwo mukuru w'igihugu w'imyaka 68 yabwiye uwo mugwi ko amaze kumenya ko hari abagirizwa ibiturire yaciye afata ingingo yo kuguma mu nzego z'umugambwe kugira agwanye ibiturire ahereye imbere. Mu nyuma yahavuye yitoza kuba umukuru w'igihugu yemera kuzorwanya ibiturire muri reta no muri ANC. N'amajambo akomeye yashikirijwe na Ramaphosa - amajambo azotuma habazwa ibibazo vyinshi muri uwo mugwi w'amatohoza. Pumza Fihlani, umunyamamkuru wa BBC ari Johannesburg, avuga ko benshi muri ico gihugu biteze ko hari vyinshi bizoja ahabona muri iyo minsi ibiri umukuru w'igihugu azoba ariko arashikiriza ivyo azi. ANC, uvuga ko ari umugambwe  w'uburongozi rusangi, ubu nawo  ushinzwe ijisho. Pumza Fihlani avuga ko abanya-Afrika y'Epfo bifuza kumenya  abazobazwa ibiturire vyaranze imyaka 10 iheze, vyatumye reta idashitsa ivya nkenrwa ku bakene, bituma kandi ubuzi butakara mu mahinguriro amwe amwe. Yaba Zuma, waba n'umuryango w'aba Gupta , bose  barahakana ko ata caha bakoze.	https://www.bbc.com/gahuza/58179572
business	Africa-Ukraine: Ingaruka z'intambara ziguma zigaragaza uko bukeye uko bwije	"Gaz (umwuka)  yo gutekesha (Liquified Petroleum  Gas, LPG)  yaduze igiciro muri Kenya  gushika kuri 11 kw'ijana mu ndwi imwe gusa, mu gihe intambara Uburusiya bwateye muri Ukraine iriko iragira ingaruka ku biciro v'ibitoro kw'isi. Ubu igiciro ca gaz yo gutekesha muri Kenya kimaze kuduga gushika kuri 50 kw'ijana mu kiringo c'umwaka, ubu kikaba congeye umuzigo ku banyagihugu bari bahanzwe  n'uburyo bwagabanutse kubera ingaruka z'ikiza ca Covid. Ubu igiciro co kwuzuza icupa rya gaz ry'ibiro 13 ciyongeyeko 11 kw'ijana muri iyi ndwi n'ukuvuga ko bica bisaba amafaranga angana n'ama dorari ($) 29.30 (hafi 60.000 mu marundi canke 30.000 mu manyarwanda) rivuye ku ma dorari 26.26 ku ndwi iheze. Ubu icupa ry'ibiro 6 ryuzuzwa kuri $13.68 kare ryari kuri $12.43. Ni  ikimenyetso ko ibihe biri imbere bitagiye kworoha ku bantu b'uburyo bubayabaye basanzwe bari bahanzwe n'ibiciro vy'ivyo kurya vyaduze cane. Bitandukanye n'ibindi bikomoka ku bitoro  nka essence, amazutu na kerosene, muri Kenya ibiciro vya gaz yo gutekesha ntibishingwa na reta, bisigura ko abaguzi baca bahura n'ingaruka uko ibiciro bihindutse kw'isoko mpuzamakungu. Kuri uyu wa mbere igiciro c'ibitoro bitayunguruye caduze gushika ku $140 ku kagunguru (barril)  kw'isoko mpuzamakungu. Ibihugu vyinshi vya Afrika biramaze kuduza ibiciro vy'ibitoro. Mu Rwanda havugwa kuduga kw'igiciro c'ibitoro... No mu Rwanda kuva kuri uyu wa mungu hari ibiciro bishasha vy'ibitoro. Mazutu yavuye kuri 1.140Frw ija kuri 1.201Frw, essence iva kuri 1.225Frw ija kuri 1.256Frw. Itangazo ry'ubuyobozi bubijejwe rivuga ko n'aho ryirinze kuduza igiciro uko vyategerezwa kugenda kugirango ibiciro  muri rusangi ntibice biduga cane ngo vyonone umurindi wo kwivyukiranya ingaruka z'ikiza ca Covid. Ariko abaraba ibintu n'ibindi bavuga ko  ibintu bishobora kwunyuka hamwe ihererekanywa ry'ivyo bitoro ryohungabana. Rolake  Akingube-Filani wo muri  Africa Energy Chamber avuga ati: ""Amaherezo ingaruka zizova i Buraya zishike muri Afrika  aho ibiciro bishobora kuduga kurusha aho bigeze ubu."" Yongerako ati: ""Dukeneye kurondera uburyo bwo kwikwiza ku bitoro muri Afrika. Aho niho dushobora kwihagararako habaye ihungrana nk'iryo muri kazoza."""	https://www.bbc.com/gahuza/60647319
health	Uko abahinga babaze umwana akiri mu mbanyi, nyina wiwe yamwise 'Igitangaro'	"""Ikintu ico ari co cose kibi gishobora gushika, ariko rero kubona nashoboye gukora (kubaga) uyu mwana, nibaza ko ari co kintu ciza nashoboye kumukorera. Mu mutwe wanje, nta kundi vyari kugenda - nategerezwa kumubaga"". Inyuma y'incuro indwi zose bagerageza kumutera urubuto rwamaze guhura n'intanga (fécondation in vitro, IVF), Helena yari yamaze kwihebura ko ata wundi mwana wa kabiri azigera aronka. Ariko rero ku ncuro igira indwi, yashoboye gusama imbanyi mbere ibintu bibandanya neza gushika ku ndwi igira 20 aho bamupima bakabona ko hari ikibazo. Ico gihe, Helena yabwiwe ko umwana wiwe w'umukobwa yari yibungenze yari afise ikibazo c'uruti rw'umugongo (spina bifida). Avuga ingene bamubwiye, Helena avuga ati: ""Yari afise intoboro nini ku mugongo kandi igice c'uruti rw'umugongo cari hanze. Bambwiye ko yari afise igihamana kibi co kumugara, ntashobore kwifata mu gusohora umwanda mukuru na muto, akaba kandi inyuma y'aho yategerezwa guterwa akaringoti ko kuvoma amazi yaboneka mu bwonko"". ""Narataye umutwe bambwiye ingaruka zose zishobora kumubako kubera izi ngorane, igihe cose nama mu marira"". ""Bamwiye ko amahirwe yo gutambuka yari make , make cane rwose - numva n'inguvu zose zimperanye"". Mu misi yakurikiye, Helena yarungitswe ku bipimo bamwemerera ko bashobora kumubaga. Amaze indwi 23 yibungenze, yarungitswe ku bitaro vy'abahinga mu Bubirigi, bikorana n'ikigo kijejwe amagara y'abantu c'Ubwongereza, NHS. Umurwi w'abahinga ugizwe n'abantu hafi 25 nibo bakoze ico gikorwa kidasanzwe kandi kigoye, bashobora kubaga uyo mwana yari mu nda barakora urwo ruti rw'umugongo banazibira intoboro yari mu mugongo wiwe. Helena ati: ""Nari nzi ko ni batambaga ubuzima bwiwe buzoba ukundi"". Umwigisha wa kaminuza Anna David, akaba n'umuhanuzi ku bijanye n'amagara y'impinja kw'ishure kaminuza y'ubuvuzi ya Londres (University College Hospital), avuga ati: ""Mu myaka iheze, uru ruhinja rwari gutegerezwa kubagwa kugira rusanasanwe rumaze kuvuka - ariko rero kubera ubu dushobora kubaga umwana ari mu nda ya nyina, iyo ntoboro twashoboye kuyizibira hakiri kare cane, bisigura ko ata ngorane nyinshi uruti rw'umugongo ruzogira"". ""Ibi biha amahirwe menshi uyu mwana gushobora gutambuka akanagenzura gusumba uruhago n'urura vyiwe"". Haciye amezi atatu akozwe, Helena yahavuye yibaruka umukobwa wiwe Mila - impfunyapfunyo ya milagro, bisigura igitangaro mu rurimi rw'iki espangol - ku bitaro vyegukira iri shure kaminuza rya Londres. Mila aracafise uruziruzi mu bwonko, ariko gushika ubu ibimenyetso vyerekana ko abandanya akura neza. Helena ati: ""Arashobora kuzungagiza amaguru we nyene, kandi umukoze ku mano aravyuma neza, n'ukuri ni ibintu bitangaje cane"". ""Nshimira cane aba baganga bakoze iki gikorwa co kumubaga kuko iyo bitagenda uko, ubuzima bwiwe bwari kuba ukundi"". Iyi ndwara Spina bifida y'uruti rw'umugongo ikaba ifata abana bari mu mbanyi bashika hafi 1,500 ku mwaka mu Bwongereza, ituma uruti rw'umugongo rudakura neza. Ishobora gutera ubumuga, canke ibibazo vy'uruhago, urura n'amafyigo. Ariko iyo abaganga bashoboye kumubaga imbanyi imaze indwi hagati ya 22 na 26 hakurindira avutse, umwana ashobora kubaho neza. Iki gikorwa gisanzwe gikorwa n'abahinga bo mu bitaro vy'ishure kaminuza ya Londres (University College London), ibitaro vy'abana Great Ormond Street Hospital, hamwe n'ibitaro vyegukira Ishure kaminuza ya Louvain mu Bubirigi. Impinja 32 ziramaze gukorwa muri ubu buryo kuva mu kwa mbere 2020. Prof Stephen Powis, arongoye igisata c'ubuvuzi mu kigo NHS c'Ubwongereza, avuga ko aka ari akarorero kamwe mu buhinga bugezweho mu vyo ubuvuzi bikorwa n'ikigo NHS. ""Hampande yo kurwanya ikiza karanda gihanze isi, NHS irabandanya ibi bikorwa bidasanzwe no kwitaho abarwaye"". Kate Steele, arongoye ikigo Shine gifata mu mugongo imiryango yashikiwe n'iyi ndwara spina bifida ifata uruti rw'umugongo, hamwe n'indwara yo kuvyimba umutwe (hydrocéphalie), avuga ati: ""Turizeye ko umuryango uwo ari wo wose ushobora gukenera ubu buhinga bwo gukora uruhinja ruri mu mbanyi uronswa akaryo ko gutahuzwa ko iyo nzira ari yo nyayo kandi bakabona ko bafashwe mu mugongo, nk'uko vyabaye kuri Helena""."	https://www.bbc.com/gahuza/amakuru-56991393
sports	Sadio Mane: iki gihangange ca Liverpool yitiriwe ikibuga muri Senegal	"Sadio Mané yaronse ikibuga kimwitiriye mu gisagara ca Sedhiou  muri Sénégal inyuma yo gufasha igihugu ciwe gutahukana igikombe c'ihiganwa rya Afrika mu mupira w'amaguru. Uyu musatirizi wa Liverpool yinjije penalty yavuyemwo itsinzi igihe umurwi nserukiragihugu wa Sénégal Lions de la Teranga ( Intambwe za Teranga) zatsinda Misiri ku ma penalty 4-2, maze utahukana ku ncuro ya mbere ihiganwa rya Afrika mu mupira w'amaguru, ni inyuma y'urukino rwa nyuma rwarangiye ari 0-0. Ibitsindo bitatu yinjije akongera agatanga imipira ibiri yavuyemwo ibitsindo kuri uyu murwi w'iki gihugu co muri Afrika y'uburengero muri iryo higanwa vyatumye aronka agashimwe k'umukinyi mwiza (Most Valuable Player, MVP), ubu naho umukuru w'igisagara ca Sedhiou, Adboulaye Diop, akaba yavuze ko ikibuga c'umupira kigiye kwitirirwa uyu mwana wabo akundwa cane. Diop yasubiwemwo n'ibinyamakuru vyo muri ico gihugu avuga ati: ""Mu kwitirira Sadio Mané iki kibuga Stade de Sédhiou, nashaka gushimira abahungu n'abakobwa bose bo muri ino ntara, ndabicishije ku mugabo amenyekanishije kw'isi yose, Bambali n'umugwa mukuru wayo Sédhiou"". ""Ni ukuri Sadio Mané arakwiye guhabwa iri teka"". Mané yarakunzwe n'amamiriyoni y'abantu kubera ibikorwa vyiwe vyo gufasha mu karere avukamwo inyuma yo kubemerera amafaranga yo kwubaka ibitaro n'ishure, anatanga n'intererano zo kwubaka imisigiti, yongera atanga amafaranga yo gufasha kurwanya Covid-19. Imbere y'urukino rwa nyuma rw'ihiganwa rihuza imirwi yabaye iya mbere i Bulaya mu kwa gatanu 2018, Sadio Mané yahaye imipira ya Liverpool abafana ba Bambali kugira ngo bazobe bayambaye igihe urwo rukino rwariko ruraba. Ico gihe, Mané yavuze ati: ""Hari abantu bashika 2000 mu kigwati. Naguze imipira 300 ya Liverpool ndayirungikira abantu mu kigwati kugira ngo abafana bayambaye igihe bazoba bariko bararorera urukino rwa nyuma"". Bambali niho Mané yarabiye urukino rwa nyuma rwabaye rurangiranwa hagati ya Liverpool na AC Milan mu 2005, aho Liverpool yivyukiranya yari yatsinzwe 3-0 mu gice ca mbere, ariko vyose irabikurayo mu gice ca kabiri, mbere iruhira gutahukana iri higanwa, ico gihe Mané yari afise imyaka 13. Ntiyigera yibagira i muhira. Urugendo rwa Mané rwabaye rurerure gushika aho aba umukinyi rurangiranwa kw'isi yose, atanguriye muri Metz mu Bufaransa gushika muri Liverpool abanje guca muri RB Salzburg yo muri Autriche/Austria no muri Southampton. Uyu mukinyi w'umwaka ku mugabane wa Afrika yaripfuza cane gutahukana iki gikombe muri Sénégal inyuma yo gutsindira ihiganwa ry'Ubwongerza Premier League hamwe n'ihiganwa rya Bulaya rihuza imirwi yabaye iya mbere iwabo (Uefa Champions League) na Liverpool. Inyuma y'intsinzi y'umurwi wiwe muri Cameroun/Cameroon, Mané avuga ko gutsindira Sénégal mu gikombe ca mbere ca Afrika mu mupira w'amaguru ari co kintu ca mbere gikomeye ashitseko mu mwuga wiwe wo gukina umupira."	https://www.bbc.com/gahuza/imikino-60365124
religion	Filime ivuga ku mukobwa w'umuhanuzi Muhammad yahagaritswe mu Bwongereza	"Ikigo cerekana za filime co mu Bwongereza, Cineworld, cahagaritse kwerekana mu mazu ya filime (cinema) yaco yose muri ico gihugu filime ivuga ku mukobwa w'umuhanuzi w'idini rya Islamu, Muhammad, nyuma y'imyiyerekano yadutse hanze y'ama-cinema amwe amwe. Ico kigo ca cinema cavuze yuko cafashe iyo ngingo ""ku bw'umutekano w'abakozi n'abakiriya bacu"". Abantu barenga 120.000 bashize umukono ku nyandiko isaba ko filime yitwa The Lady of Heaven (Umudamu w'Ijuru) itokwerekanwa muri za cinema zo mu Bwongereza. Ihuriro ry'imisigiti, The Bolton Council of Mosques, ryavuze ko iyo filime ari sakirirego kandi irimwo amacakubiri afatiye kw'idini. Ariko umukenguzamateka Baroness Claire Fox yavuze ko iyo ngingo ""ari icago ku bugenegene kandi ikaba ari mbi cane ku bwigenge bwo gushikiriza iciyumviro"". Nayo umushikiranganji w'Ubwongereza ajejwe amagara y'abantu, Sajid Javid, yavuze yuko ""atewe umwitwarariko cane n'umuco wo kwiyamiriza uriko uragwirirana"" mu Bwongereza. Iyo filime yakuwe mu bigo vya cinema vy'ikigo Cineworld nyuma y'amakuru y'imyiyerekano mu miji wa Bolton, Birmingham na Sheffield. I Bolton, abantu barenga ijana bagize imyiyerekano hanze ya cinema, nk'uko vyatangajwe n'ikinyamakuru caho, Bolton News. Mu butumwa bwa email bugenewe Cineworld bwashizwe ahabona na Bolton News, umukuru w'urwego Bolton Council of Mosques, Asif Patel, yavuze ko iyo filime ""irimwo ingengabitekerezo y'amacakubiri afatiye ku dini"" kandi yuko ""ivuga ukutari ko kahise k'idini ikanasuzuguza icubahiro Islamu ihabwa n'amateka yayo"". Igitangazamakuru cegamiye idini rya Islamu co kuri internet, 5Pillars, catangaje kuri Twitter amafoto y'abo cavuze ko ari aba-Islamu 200, bari mu myiyerekano yo kwiyamiriza iyo filime imbere y'inyubakwa ya Cineworld i Birmingham ku munsi wa Mungu. Video yahanahanywe kuri internet isa n'iyerekana umuyobozi w'inyubakwa ya Cineworld i Sheffield ariko arabwira abari mu myiyerekano ko iyo filime yahagaritswe kwerekanwa, nk'uko bitangazwa n'ikinyamakuru Guardian. BBC ntibazwa ibivuye ku zindi mbuga Umuhinguzi mukuru (executive producer) ari mu bateguye iyi filime, Malik Shlibak, yabariye BBC ko abari mu myiyerekano bigenza ""nk'amabandi arenganya abandi, bakisuka muri za cinema banatera ubwoba abahakora"". ""Ibi ni ibintu bitari bikwiye kwihanganirwa mu Bwongereza"", nk'uko yabandanije avuga, aca agabisha yuko guhagarika kwerekana iyi filime bizoha ingoga abakoresha ukwiyamiriza nk'uko muri kazoza. Yabandanije agira ati ""ibi birarengeye filime. Uno munsi hifatiwe mu gahanga filime Lady of Heaven, ejo harashobora kwiyamirizwa ikindi kigushika ku mutima kurusha"". Yavuze kandi yuko abakora imyiyerekano batazoshobora kubuza kubaho kw'iyi filime."	https://www.bbc.com/gahuza/articles/c513y0j1gqlo
sports	BAL2022: Umugwi New Star usaba urundi rukino inyuma yo kwirukanwa mw'ihiganwa	"Ishirahamwe ry'umupira w'amaboko Basketball mu Burundi FEBABU ryandikiye ishirahamwe ry'isi yose ry'urwo rukino FIBA risaba ko umugwi wa New Star urenganurwa ku ngingo wafatiwe zo kwirukanwa mw'ihiganwa kubera Covid. Umugwi wa New Star wahagaritswe mw'ihiganwa inyuma yo gusanga abakinyi bane b'uwo mugwi n'ababaherekeje babiri bafise umugera wa Covid-19. Mu rwandiko rwa FIBA ruvuga ko uwabanduje ari umukinyi yitwa Brian Kavakure. FIBA ikavuga ko, hishimikijwe amategeko y'iryo shirahamwe, abakinyi bose bategerezwa guca bashirwa mu kibanza ca bonyene. Banditse kandi ko ""kubera abanduye bashobora kwanduza abandi ku kibuga, hafashwe ingingo ko umugwi wa New Star wirukanywe mw'ihiganwa."" Urukino rwategerezwa guhuza New Star na Cape Town Tigers rwaciye rufutwa, New Star ica itsindwa impaga. Baba abarongozi b'umugwi wa New Star canke ba FEBABU ishavu riraniga, bavuga ko barenganijwe. Bagiriza umugwi wa Afrika y'Epfo, Cape Town Tigers, wari watsinzwe na New Star mu rukino rwa mbere ko ari wo woba uri inyuma y'uko kwirukanwa mw'ihiganwa. New Star ntihakana ko ari abakinyi bayo basanganywe Covid ariko bagatangazwa n'uko umugwi wa Cape Town Tigers na wo wasanganywe umukinyi afise uwo mugera ata ngingo n'imwe wafatiwe. Aho ni mu gihe ari wo bategerezwa gutana mu mitwe. FEBABU iranibaza iti: ""Bigenda gute ngo FIBA ivuge ko umukinyi wacu Brian Kavakure ari we yanduje abandi ariko akaba ata Covid bamusanganye, mbere akanahabwa n'uburenganzira bwo gutahana n'abandi mu Burundi?"" Ikindi ishirahamwe rya Basketball mu Burundi rivuga n'ingene umugwi bari baraye bakinye na New Star wa Cobra Sport bawuretse urabandanya ihiganwa. New Star kandi, n'aho yari ibuze abakinyi bakomakomeye, yaratonze ku kibuga kugira bakine na Cape Town Tigers, ariko abo na bo ntibitaba. Ivyo ngo bikagaragara ko ari ivyari vyateguwe ko babakubita impaga babagiriza ko bamwe muri bo batowe Covid. Kubera izo mvo zose, FEBABU isaba ko New star yobandanya ihiganwa hisunzwe amanota iyo migwi ibiri yari imaze kuronka, canke hatunganywe urundi rukino rwobahuriza ku kindi kibuga."	https://www.bbc.com/gahuza/amakuru-59653925
entertainment	Kurondera amamuko nyafrika y''intambo y'intambara ya Brazil, capoeira	"Brésil  izwi nk'amamuko y'ubuhinga bwo kurwana busa n'intambo buzwi kw'izina rya capoeira, ariko amamuko nyezina mu bisanzwe yinjiye aciye mw'ibahari Atlantic. Marcia Veiga yandika ko muri Angola hari umugabo umwe ariko aragerageza kuvyura iyi ntambo yo muri kahise kugira ngo afashe abantu gusubira kw'iragi ryabo. Gatatu mu ndwi, ubushuhe bwo ku mugoroba burakubita, Lucio Ngungi ari mu kibuga ahantu hamwe i Luanda ku mugwa mukuru wa Angola. Akurikira akayira kagana ku kibuga c'umupira w'amaboko, mu gihe izuba ririco riracokera, hatangura kwumvikana amashi, indirimbo n'ingoma vy'abanyamuziki. Ku muzingi, abanyeshure bambaye T-shirts z'umuhondo ziriho 'masks' za kera, barindiranye igishika cinshi co kwinjira mu muzingi  babiri babiri. Bose ica rimwe, batangura bazunguruka bunamye i buryo n'i bubamfu, mu ntambo izwi nka Ginga. Umwe muri bo, asa n'uwataye umutwe, Ngungi, umukuru wabo yatwawe n'akaririmbo ngo: ""Nta kindi gisigaye, hari ubumenyi butandukanye"". Iyi rero ni Capoeira Angola, ubuhinga bundi bwo kurwana ariko bukoreshwa gake cane muri Bresil no muri Angola yo nyene ubwayo. Ariko izina ryayo ubwaryo rirerekana amamuko yayo yo mu binjana bitari bike - imbere y'uko abantu bagirwa abaja bakavanwa muri ako karere ko mu bumanuko bwa Afrika bakajanwa muri Amerika y'Ubumanuko kuba abacakara. Yavuyemwo ico icitwa Brésil ubu ibona ko ari umudiho ukomoka mu karanga nyafrika. Ibicurarangisho bifise uruhara ntangere mu gusamaza abarorerezi. Capoeira Angola irimwo akantu ko guterekera, kandi usanga ahanini batambira hasi cane. Nico gituma n'umuziki ugenda buke buke ugereranije n'umudiho uzwi cane, unzwi nka Capoeira Regional. Itandukaniro riri hagati ya  Capoeira Angola na Capoeira Regional ntiryoroshe kubona, ariko muri Capoeira Angola harimwo ibicurarangisho vyinshi kandi abayikora bumva ko ari nk'umugenzo wo gusenga. Intumbero ya Ngungi ni uko ubu bwoko bw'iyi ntambo bumenyekana cane mu bantu. Hafi imyaka 20 iheze, yatanguye kwimenyereza muri Capoeira Regional, ariko haciye imyaka indwi, yahavuye yumva ivya Capoeira Angola aca atahura ko Regional itari rwiwe. Uyu mugabo w'imyaka 36 ati: ""Nagumye nibaza nti kubera iki mbandanya nkina Regional kandi nshobora kwishikira ku muzi w'igihugu canje"". N'aho ata makuru akwiye yari afise, yarondeye kumenya umunya Brésil Pedro Trindade - yari azwi kandi nka Mestre Moraes - akaba yari yarigishijwe ko ari we muhinga yafashe iya mbere mu kunagura Capoeira Angola mu myaka ya 1980. Ngungi ati: ""Rimwe rimwe ndashavura iyo niyumviriye ingene uruhara rwa Angola muri capoeira rwibagiwe"". Mestre Moraes avuga ko uruhara rwa Afrika rwasuzuguwe, kimwe mu vyabitumye kikaba ari ivangura rishingiye ku rukoba. Asigura ati: ""Yaramenyekanye nka kimwe mu karanga ka Afrika hanyuma ifatwa ko yari iyo kurwana kubera ishirahamwe ry'abacakara"". Hagati mu kinjana ca 16, mu gihe bariko barakora mu mirima, abacakara batanguje icagiye kuba ishusho ya mbere ya capoeira ya Brésil, yahinduwe ubuhinga bwo kurwana buba nk'intambo kama. Inyuma y'aho ubucakara buvaniweho muri Brésil mu 1888, reta yarabujije capoeira, kubera ubwoba ko abacakara baronse ubwigenge bashobora kuyikoresha mu migumuko yari kugorana guhagarika. Yarabandanije mu kinyegero kandi abirabure benshi babandanije bakora icitwa ubu Capoeira Angola bakorera mu bibanza bitazwi, kandi bakoresha amazina atari yo mu kwiyoberanya. Mu myaka ya 1930, Reis Machado, azwi cane kw'izina rya Mestre Bimba, yatanguje uburyo bwo kwigisha capoeira bwatumye yoroha kwiga. Amaze kwumvisha ubutegetsi agaciro k'ubu buhinga bwo kurwana mu mico, bwahavuye bukuraho itegeko ryabuza capoeira, ivyamuhaye akaryo ko gutanguza ishure rya mbere ryigisha capoeira muri Brésil. Hagati aho, capoeira yabandanije gusuzugurwa, cane cane n'abanya Brésil bisununuye. Abonye bimeze uko, Mestre yaciye ashiraho ayandi mategeko ngenderwako - ategeka ko kuja muri yo utegerezwa kuba wambaye impuzu yera kandi nziza, ategeka abanyeshure kuza basa neza, mbere aca ashiraho n'uburyo bwo gutanga amanota ku barusha abandi. Ibi vyatumye capoeira ikwega abantu bashasha baciye batangura gukorera  capoeira mu nzu. Aha rero niho hatanguriye Capoeira Regional. Bitumwe n'uko hari bamwe babandanije bagendera kw'ishusho ya kera, bahavuye bemeranya ko boyita Capoeira Angola  kugira ngo bayitandukaye na capoeira Regional. Ariko uko imyaka yagiye iragenda, niko yagiye ishirwa ku ruhande ivamwo iribagirwa cane. Regional ifise umudiho unyaruka ugereranije na Capoeira Angola. Mestre Bimba yarongeye aravyorosha mu bicurarangisho bikoreshwa, aca akoresha cane umuduri n'ingoma. 'Yarangabanirije ishavu' N'aho yitwa gutyo, ibivugwa ko capoeira ifise amamuko muri Angola biracateye amadidane, kuko abacakara bavuye ku bivuko vya Luanda bari abavanywe mu turere dutandukanye twa Afrika yo hagati n'ubumanuko twose. Ariko ifitaniye isano n'intambo za Angola, nk'akarorero iyizwi nka N'golo - aho imisore ibiri irwana yigana ingene imparage zibiri zirwana barwanira umukobwa. Ariko, n'aho amamuko nyezina ataboneka neza, Ngungi yariyemeje gusubira muri kahise karanze igihugu imbere y'ubucakara yongere ahimirize abanya angola kwishimira akahise kabo. Yahunze afise imyaka 15 mu gihe ca ya ntambara yo muri Angola, ariko atahutse mu gihugu mu 2014, yashatse gufasha kuzana impinduka mu gihugu. Ngungi yabaye umuntu afasha abanyagihugu, hanyuma atanguza ishure ya mbere ya Capoeira muri Angola, Escola de Capoeira Angola Okupandula, bisigura ngo ""ndagushimira wewe ngashimira na ba sokuruza"". Yahawe ipete rya Contramestre (bisigura umuyobozi), kandi afise akarwi gato, ariko gafise ishaka, k'abanyeshure. Utujwi tw'ibi bicurarangisho -  agogô (amafirimbi), atabaque (ingoma) n'imiduri vyumvikana mu micungararo y'iri shure turyoheye ugutwi. Umunyeshuri w'imyaka 17 yitwa Kelly agira ati: ""Nari mpagaze ku rubaraza neraguza irya n'ino kugira menye iyo ayo majwi yariko arava, ariho nagiye mbona Contramestre"". Eka na Marcos w'imyaka 18 ni uko nyene, aho yagiye kumenya Capoeira Angola yumvise uwo muziki igihe yari ku rubaraza, haraciye imyaka itanu. Ati: ""Nkina  Capoeira Angola imisi itanu mu ndwi kandi ndakunda ingene ingabaniriza ishavu, ikamfasha kwiyumva neza, ikamara irungu, kandi ikamfasha kwibagira ivyo hanze"". Ukwigisha abanyeshure insiguro ya kahise ka Angola hampande y'umuco w'abanyaburaya ni ngombwa kuri iyi shure. 'Mu kintu kinini cane' Aguinelo umunyeshure akiri muto w'imyaka 15 ati: ""Nize vyinshi ku muco wanje ndetse n'igihugu canje biciye muri Capoeira Angola gusumba kw'ishure"". Mestre Moraes agereranya Capoeira Angola na ca kimenyetso cerekana isi idahera (symbole de l'infini/infinity symbol), ashaka kuvuga ko hagati mu muzingi umucapoeirista (ni ukuvuga uwukora capoeira) yumva ata mipaka ihari kandi ata n'umwe asumba uwundi. Ati: ""Ikwigisha ko uri mu kintu kinini cane"" . Abanyeshure ba Ngungi ni bo kimenyetso cavyo. Marcos ati: ""Numva nishimiye kuba mfise ikibanza mu kintu kimbohoza cavuye mu bucakara, nk'umuntu nigenga"". Indoto ya Ngungi ni uko umusi umwe yozogura ubutaka bukwiye yokwubakamwo ishure kugira ngo abandanye ahimiriza urwaruka gukoresha Capoeira Angola. ""Nditaho cane abantu banje kandi nama ndiko ndiyibutsa ko kwishura ivyiza bankoreye atari agahato ahubwo ko ari igikorwa ntegerezwa gukora""."	https://www.bbc.com/gahuza/amakuru-57746774
politics	Russia yahaye amasaha indwi ingabo za Ukraine ziri i Mariupol ngo zikishikane, zanse	"Nta kintu na kimwe cerekana ko ingabo za Ukraine zirwanira mu gisagara ca Mariupol cugarijwe zihava zishikana ku ngabo z'Uburusiya, nk'uko zari zatewe akamo n'iki gihugu kimaze igihe cugaye iki gisagara kiri ku nkengera y'inyanja mu bumanuko bushira ubuseruko bwa Ukraine. Umuhanuzi w'umukuru w'igisagara ca Mariupol, Petro Andriushchenko, yavuze abicishije ku rubuga rwa Telegram ko ""n'aho Uburusiya bwatanze 'akanya ko kwishikana' ku ngabo zacu zisigaye"" muri ico gisagara ""abarwanyi bacu barabandanya urugamba"". Umushingamateka wa Ukraine aserukira akarere ka Odesa, Oleksiy Goncharenko, yabwiye BBC ko ingabo za Ukraine ziri i Mariupol zitazokwishikana ku ngabo z'Uburusiya. Ati: ""Naravuganye nabo ejo, kandi ndazi ko bazorwana gushika ku wa nyuma"". Uburusiya bwari bwemereye ingabo za Ukraine zirwanira mu gisagara ca Mariupol ko zishobora kuticwa - ariko gusa mu gihe zari gushira ibirwanisho hasi kuri uyu wa Mungu zikishikana. Reta y'Uburusiya yavuga ko ingabo za Ukraine ""n'abacangero mvamakungu "" bakirwana i Mariupol -  igisagara Uburusiya buvuga ko bwigaruriye hafi cose - bari bafise amahirwe yo gushira ibirwanisho hasi hagati y'isaha cumi na zibiri z'agatondo (06h00) gushika isaha indwi z'umurango (13h00) mu masaha ya Moscou hanyuma bagashobora gukira. Yavuga ko abakora ivyo bashobora gufatwa neza hisunzwe amasezerano ya Geneva agenga impfungwa z'intambara. Iri tangazo ntirivuga icoba mu gihe hogira umusirikare n'umwe wa Ukraine yokwanka gushira ikirwanisho ciwe hasi - ariko rikavuga ko reta yemeye ibi ""mu kwubahiriza iteka rya kiremwamuntu"". Uburusiya buvuga ko ingabo za Ukraine zigisigaye muri ico gisagara zazibiriwe mu gace gatoya ka Azovstal gahingurirwamwo ivyuma. Iri tangazo ryavuga ko ingabo z'Uburusiya ""zari kubandanya zisohora"" ibiri mu vyo izi ngabo za Ukraine zikiri i Azovstal zemerewe uko iminota 30 iheze ijoro ryose. Uburusiya buvuga ko ingabo za Ukraine ni zemera kwishikana, ingabo z'Uburusiya zari kumanika amabendera atukura isaha cumi na zibiri hanyuma iza Ukraine nazo zigashobora kumanika amabendera yera. Rihimiriza kandi izo ngabo ko zitorinda kurindira uruhusha ruva i Kyiv kugira ngo zishikane, ariko ko zokwifatira ingingo zo nyene. Imbere y'aha, Perezida Volodymyr Zelensky yari yatangaje ko ""guhonya"" abarwanyi bakirwanira i Mariupol gushobora gutuma ibiganiro n'Uburusiya bihagarara burundu. Ni inyuma y'aho umukuru w'intara ya Donesk iherutse gutangazwa n'Uburusiya ko ari igihugu cigenga (Donetsk People's Republic, DPR) atangarije ko abarwanyi ba Ukraine basigaye i Mariupol bazokwanka kwishikana bazohonywa. Afatiye ku kungene igisagara kiri hafi ya Kyiv casambuwe n'ibibombe, Perezida Zelensky yabwiye urubuga ngurukanabumenyi Pravda  ati: ""Mariupol ishobora kuba nka Borodyanka incuro cumi"". Muri ino ndwi, Moscou yatangaje ko abasirikare ba Ukraine barwanira mu mazi barenga 1000 bishikanye i Mariupol, ivyo Ukraine yoyo yahakanye. Inyuma y'aho ejo ku wa gatandatu Uburusiya buhereye amasaha make yo kwishikana ingabo za Ukraine zirwanira i Mariupol, Perezida Zelensky yaremeye ko ingabo za Ukraine zigisigaranye agace gatoya gusa ka Mariupol, anavuga ko reta iguma ivugana n'abo bacirwanako. Itororokanirizo ry'amakuru Reuters risubiramwo Zelensky avuga ko ibintu bimeze nabi cane. Ariko ntiyavuze ku bivugwa n'Uburusiya ko igisirikare cabwo cakubuye udusigarira tw'ingabo za Ukraine mu gisagara cose kimaze igihe gisatirwa, kiretse izari zikiri ku ruganda rwa Azovstal - uruganda rukomeye ruhingura ubutare bw'icuma. Umuvugizi w'ubushikiranganji bwo kwivuna abansi bw'Uburusiya yavuze ko ingabo za Ukraine zababa 2500 ari zo zikiri muri urwo ruganda, kandi ko ata saganirizo zisigaranye kuko zugaraniweyo n'abasirikare b'Uburusiya, nk'uko bivugwa n'ikinyamakuru ca reta TASS. BBC ntiyashoboye guhinyuza aya makuru. Icegera c'umukuru w'ikambi y'umunani mu gisirikare c'Uburusiya, Vladimir Petrovich Frolov, yasize ubuzima mu ntambara muri Ukraine, nk'uko bitangazwa n'itororokanirizo ry'amakuru ry'Uburusiya TASS. Aya makuru yemejwe na buramatari wa St Petersburg,  Alexander Beglov. Beglov avuga ati: ""Vladimir Petrovich Frolov yapfuye nk'intwari mu ntambara n'intagondwa za Ukraine"". Uyu muburamatari avuga ko Frolov ""yitanze kugira ngo abana, abagore n'abatama mu ntara ya Donbas ntibasubire guterwa amabombe"". Ariko amabombe menshi aterwa muri Ukraine aterwa n'Uburusiya. Muri ino ntambara, abajenerali b'abarusiya batari bake n'izindi ntwazangabo mu gisirikare c'Uburusiya bavugwa ko bahasize ubuzima. Ni ibintu bidasanzwe kwumva intwazangabo zo ku rwego nk'urwo bishira mu kaga mu kwegera cane urubuga rw'intambara, amakuru ava mu bihugu vyo mu burengero akavuga ko bakora gutyo mu ntumbero yo kuraba ko bofata urugamba mu minwe mu gihe, hamwe hamwe rwagenze nabi."	https://www.bbc.com/gahuza/amakuru-61132465
entertainment	Abantu bakomakomeye Africa yabuze mu mwaka urangiye: abaperezida, abahoze ari abaperezira n'abandi	"Mu gihe umwaka waraye urangiye uwundi nawo ukaba utanguye, turabire hamwe bamwe mu bantu bakomeye bapfuye kuri uno mugabane wa Afrika. Turabe cumi muri aba bantu tutakiri kumwe. Mamma Sarah, nk'uko bamutazira, yagiye kumenyekana cane kw'isi igihe umwuzukuru wiwe Barack Obama abaye umukuru w'igihugu wa Reta Zunze Ubumwe za Amerika mu 2009, ariko imbere y'aho, yari azwi cane mu karere yamukamwo mu burengero bwa Kenya aho yari yarongowe n'umugabo yari akuze cane nawe akiri umuyabaga - nk'uko imico n'imigenzo yabitegeka. Mu myaka mirongo, yari arongoye ikigo co gufasha kwigisha impfuvyi n'abakobwa, ikintu yiyumvamwo cane kubera we nyene ubwiwe atari azi gusoma. Mu 2014, ONU yaramuhaye agashimwe ku gikorwa ciwe. Barack Obama  yavuze ko kwitangira indero vyatanguriye ku bana biwe, ati: ""N'ubwo atari nyina wiwe w'amaraso, Nyokuru yarareze dawe nk'umwana wiwe, kandi urukundo rwiwe ruri mu vyatumye dawe ashobora guhangana n'ingorane aritwara neza mw'ishure gushika aho aronka uburenganzira bwo kuja kwiga kw'ishure kaminuza ryo muri Amerika"". Barack Obama yavuze ko mu buzima bwiwe, Sarah Obama yagiye abona impinduka zitari nke uko ibihe vyagenda ""ariko ubutwari bwiwe  - kugira umutima rugabo, yiyemera, akunda ibikorwa, adatwarwa n'ibihuhusi hamwe n'ubugwaneza vyiwe - ntibwigeze buhungabana"". Sarah Obama yapfuye ku wa  29 z'ukwa gatatu 2021 Urupfu rw'uyu yari umukuru w'igihugu ca Tanzania rwatangajwe mu kwa gatatu inyuma y'indwi zirenga zibiri zari ziheze ataboneka. Reta yatangaje ko yahitanywe n'indwara y'umutima, ariko rero abakeba biwe bamwe bamwe ba poritike bavuze ko yari yanduye Covid-19. John Magufuli, uwakuriye mu muryango w'abarimyi, yagiye kuba umukuru w'igihugu mu 2015 akaba yari mu bategetsi bari bubashwe muri Afrika. Kw'izina ry'iritazirano nka Tingatinga (The Bulldozer), abamurwanya bamwagiriza ko yari umutegetsi yatwaza umukazo yarwanije ibinyamakuru, agatera ubwoba abatavuga rumwe nawe, yongera atuma abantu benshi bahitanwa na ca kiza ca coronavirus kubera yafashe minenerwe imigambi yo kukirwanya. Muri iki gisata, twatakaje kandi : Umukuru w'igihugu wa Tchad Idriss Déby, yiciwe ku rugamba, hamwe n'umushikiranganji wa mbere wa Côte d'Ivoire Hamed Bakayoko, yahitanywe na kanseri. Abahoze ari abakuru b'ibihugu vya Algeria - Abdelaziz Bouteflika, Madagascar - Didier Ratsiraka, Somalia - Ali Mahdi Mohamed na Chad - Hissène Habré, nabo nyene barapfuye. Icegera c'umukuru w'izinga rya Zanzibar Seif Sharif Hamad, umushikiranganji w'imigenderanire wa Zimbabwe Sibusiso Moyo hamwe n'umushikiranganji yari ajejwe gutwara abantu n'ibintu Joel Biggie Matiza nabo bose barapfuye bahitanywe na  Covid-19. UMUNYAMUZIKI Alemayehu Eshete, 80 Uyu azwi nka Elvsi wa Ethiopia, Alemayehu yabaye rurangiranwa muri Ethiopia mu muziki wo mu mudiho wa jazz kuva mu myaka ya 1960 akaba yabandanije aryohera abantu gushika umwaka wanyuma w'ubuzima bwiwe. Kuva akiri muto, yari azwi cane mu gusubiramwo indirimbo za Elvis Presley, ariko mu 2008 yabwiye ikinyamakuru Guardian ko James Brown ari we yahavuye aba icitegererezo kuri we. Ati: ""Nambara nk'umunyamerika, ndatereka imishatsi yanje, nkama ndirimba Jailhouse Rock na Teddy Bear - rimwe na rimwe twararirimba Strangers in the Night. Ariko kuva igihe ntanguriye kuririmba indirimbo z'iki amharic, abantu barankunze bimwe bidasanzwe"". Alemayehu Eshete yapfuye ku wa 02 z'ukw'icenda, abanya Ethiopia bakimukunda cane. Muri iki gisata c'abanyatugenegene, twaratakaje kandi : umunyamuziki wa Afrika y'Epfo Sibongile Khumalo, yaririmvye kuva ku midiho ya jazz gushika ku midiho kama; umucuraranzi w'itarumbeta wa Afrika y'Epfo Jonas Gwangwa;  umuririmvyi w'indirimbo zihayagiza Imana n'umudiho wa jazz  Wambali Mkandawire; umwe mu banyamuziki ba Senegal bakomeye cane Thione Seck; umunyamuziki wa Cameroun  Wes Madiko; umunyamuziki w'umunyarwanda wo mu mudiho wa rap Jay Polly, yari yapfunzwe yagirizwa gutunga ibiyayuramutwe; umunya Namibia yaririmba mu mudiho wa hip-hop Kanibal hamwe n'umwe mu baririmvyi ba Algeria  bakunzwe cane Rabah Deriassa UMUHINGA mu kuremura ibihimba vy'umubiri Matolase Mtonga, 34 Nk'umwe mu bahinga ba Zambia mu vyo kubaga mu kuremura ibihimba vy'umubiri vyonionekaye  (chirurgie plastique/plastix surgery),  Mtonga yagiye kubona umuhamagaro wiwe igihe yariko aravura abarwayi bahiye, ico gihe akaba yari umunyeshure yiga ivy'ubuganga. Ishirahamwe ReSurge ryanditse riti: ""Ni ukuri yari icitegererezo c'umugore w'akarorero, kandi yari mu nzira yo kuba umugore wa mbere muri Zambia yose w'umuhinga mu bijanye no kuremura ibihimb vy'umubiri vyononekaye. Uru ni uruhombo rukomeye cane, atari gusa kuri twebwe twari tumuzi, ariko kandi no kuri kazoza muri iki gisata, haba mu gihugu ciwe eka mbere no kw'isi yose"". Mtonga yapfuye mu kwa cumi na kabiri haciye igihe gito avuye mu nama ya chirurgie plastique yari yabereye muri Amerika. Rwabaye urupfu rubabaje cane. Ubutumwa bwacishijwe kuri Facebook ni ubwo umugabo umwe yavuriye umugore wiwe mu myaka mike iheze, aho yanditse ati: ""Dr Mtonga yageze kure akoresha amafaranga yiwe kugira agure ivyari bikenewe kugira ngo ashobore kuvuga umugore wanje, aho hose yashaka ko umugore wanje akira ukuboko kwiwe kw'iburyo n'intoke"". Twatakaje kandi: Umwigisha wa kaminmuza wa Nigeria akongera akaba n'umuhinga mu bijanye n'imigera David Olufemi Olaleye hamwe na John Baptist Mukasa, umwe mu bahinga bake ba Uganda mu bijanye n'ukubaga imitsi, yari yiyemeje kwigisha abandi baganga ku nyungu za kazoza. Uyu munya Afrika y'Epfo yahanganye n'ubutegetsi bw'ivanguramoko bwa apartheid muri Afrika y'Epfo, yinjiye mw'ishengero rya Anglican  aratera imbere gushika aho aba umwirabure wa mbere abaye Musenyeri mukuru  wa Cape Town mu 1986  - haciye imyaka ibiri ahawe ka gashimwe k'amahoro kitiriwe Nobel ku ruhara rwiwe mu kurwanya intwaro y'inkehwa z'abazungu. Kw'izina ry'iritazinaro rya The Arch, yahavuye agenwa kurongora umurwi wo kumenya ukuri n'ukurekuriranira inyuma y'aho Nelson Mandela atsindiye amatora ya mbere y'inyuma ya apartheid mu 1994. Nk'umuntu yafatwa nk'umuhanuzi muri Afrika y'Epfo, Tutu ntiyatinya kunegura bikomeye ubutegetsi bw'inyuma ya apartheid muri ico gihugu yataziriye The Rainbow Nation.  Tutu yapfuye mu kwezi guheze kwa cumi na kabiri, iyi ndwi yose ikaba iheze bariko baramwunamira, bikaba bitegekanijwe ko ashingurwa kuri uyu wa gatandatu. Twatagkaje kandi : FW de Klerk, umukuru w'igihugu wa nyuma w'ubutegetsi bwa apartheid muri Afrika y'Epfo, yasangiye agashimwe ka Nobel na Mandela mu 1993 kubera yafashije mu biganiro vyarangije ubutegetsi bwa apartheid. TB Joshua yapfuye ku wa 05 z'ukwa gatandatu. Ubutumwa bwacishijwe ku rubuga  rwa Facebook rw'uyu muvugabutumwa wa Nigeria  bwavuga buti: ""Imana yisubije Umukozi wayo"". Bwatumye imiriyoni n'imiriyoni y'abanywanyi b'ihsengero ryiwe kw'isi yose Synagogue Church of All Nation baja mu kigandaro. Uyu muvugabutumwa yari asanzwe afise abanyaporitike bo hejuru mu banywanyi biwe, yagiye kuba rurangiranwa kubera ""ibitangaro"" vyiwe, mbere akaba yatangaje ko yari afise ububasha bwo gukiza indwara z'ubwoko bwose, harimwo n'umugera wa SIDA. Muri iki gisatan yene twaratakaj: Umukardinali wa Cameroun Cardinal Christian Tumi, aho urupfu rwiwe rwashize hamwe mu mubabaro iki gihugu kirangwamwo indyane,  Alexandre José Maria dos Santos, umupatiri wa mbere w'umwirabure wa Mozambike yagiye kuba mu nyuma umu kardinali wa mbere w'ico gihugu, umutegetsi wo mw'idini rya Islam muri Tunisia  Hichem Djait hamwe n'umusenyeri mukuru wa Katorika muri Sudani y'Epfo Paulino Lukudu Loro. Abanonotsi ba Kenya baracitse intege bamaze kwumva ko mugenzi wabo yaciye umuhigo kw'isi yacumiswe imbugita gushika yitabe Imana mu kw'icumi. Umugabo wiwe, Ibrahim Rotich, avuga y'uko ata ruhara afise muri ubu bwicanyi. Tirop yaboneka ko yari agiye kuba umwirutsi rurangiranwa inyuma yo guca umuhigo ku birometero 10 ku ruhande rw'abagore mu kw'icenda, mbere akaba yaraserutse mu nkino za Olempike i Tokyo. Twatakaje kandi: Umunyonzi w'ikinga wa Eritrea Desiet Kidane, yapfuye agonzwe n'imodoka igihe yari mu myimenyerezo, umunya Senegal yahoze arongoye ishirahamwe ry'abanonotsi kw'isi (IAAF) Lamine Diack, umukinyi w'umupira w'amaguru wa Afrika y'Epfo Ryder Mofokeng yabaye kizigenza w'umurwi Kaizer Chiefs mu kiringo c'imyaka 11, hamwe n'umukinyi w'umupira w'amaguru wo muri Nigeria Yisa Sofoluwe, yari azwi mu murwi nserukiragihugu nka ""Defence Minister"" (umushikiranganji w'ukwivuna abansi). Uyu mwami w'Abazulu muri Afrika y'Epfo, yari umuntu akomeye cane yaharanira akaranga n'imico kama mu myaka 50 yose yari amaze ku butegetsi. Yari uwo mu muryango w'Umwami Cetshwayo, yayoboye Abazulu muri ya ntambara yabahuza n'igisirikare c'Ubwongereza mu 1879. N'aho uyu mugabo, se w'abana 28 yavyaye ku bagore batandatu, ata butegetsi bwa poritike bwite yari afise, yaserukira abafise ivyiyumviro vy'uko Afrika y'Epfo itiyigeze yibagira akahise kayo, n'aho yahindutse ikaba igihugu ca none. Umwe mu bagore biwe, umwamikazi Queen Mantfombi Dlamini-Zulu, yaramusubiriye mu kwa gatatu, ariko yaciye apfa haciye ukwezi kumwe gusa. Twatakaje kandi: Sulutani Sultan El-Hadj Ibrahim Mbombo Njoya w'umunya Cameroun, umwami w'abanyagihugu bo mu bwoko bw'aba Pedi muri Afrika y'Epfo, Victor Thulare III na Kefa Sagbadjou Glele, umwami w'aba Abomey muri Benin. Uyu mukinyi w'amareresi wo mu Misiri yamaze imyaka 50 akina amareresi. Yarakinye amareresi ateye ubwoba ariko kumbure yari azwi cane kandi akundirwa ubuhinga bwiwe bwo gutwenza. Kuri bamwe, izina rya El-Bably ryibutsa imyaka ya 1950 na 1960 igihe sinema yabica bigacika. Mu nyuma yahavuye amenyekana cane kuri televiziyo akina udukino mu mareresi yakunzwe cane mu buzima bwa buri muryango igihe cose ca Ramadani. Soheir El-Bably yapfuye k uwa 21 z'ukwa cumi na rimwe. Twatakaje kandi : Umunyarwenya w'umusomalia Ibrahim Ismail, azwi cane ku ritazirano rya  Soran, hamwe na Abdi Muridi Dhere uwundi munyarwenya w'umunyasomalia nyene. Uwundi umwe mu banyarwenya ba Nigeria rurangiranwa Baba Suwe na we nyene yarapfuye. Uyu yarwaniye ukwikukira kwa Zambia yapfuye mu kwa gatandatu, yari umwe mu bategetsi ba nyuma ba Afrika barwanije intwaro za gikoloni. Yavuga ko icipfuzo ciwe ari ukubona buri munya Zambia afise igi ku meza mu mfungurwa ziwe zo mu gitondo, agacupa k'amata - kandi buri munya Zambia akambara ibirato. Kw'izina ry'iritazirano rya KK, yarakunda kuvuza igitari, akaba yari umwigisha imbere y'uko yinjira mu rugamba rwo kurwanira ukwikukira, mbere akaba yari mu bantu bari bafashe mu mugongo utwigoro two kurandurana n'imizi ubutegetsi bwa apartheid muri Afrika y'Epfo, yongera afata mu mugongo imihari yo kwibohora muri Mozambike no muri Zimbabwe."	https://www.bbc.com/gahuza/amakuru-59829167
entertainment	Africa mu mafoto muri iyi ndwi: 20-26 Ukwezi kw'umunani 2021	Amwe amwe mu mafoto meza cane muri Afrika n'ahandi. Amafoto yose afitiwe uruhusha rwo kuyakoresha.	https://www.bbc.com/gahuza/amakuru-58356342
health	Covid: Biden avuga igitigiri ca 500.000 bamaze gupfa ari ''intambwe ivuna umutima''	"Prezida Joe Biden yashikirije ijambo igihugu ubwo Amerika yarenganye igitigiri c'abantu ibihumbi amajana 500 bamaze guhitanwa n'impfu zifatiye kuri Covid, igitigiri ca mbere kinini mu bihugu vyose vyo kw'isi. Biden yavuze ati: ''Nk'igihugu, ntidutegezwa kwemera akaga kariko karadushikira.Dutegerezwa kwanka gutimbishwa n'intuntu.'' Umukuru w'igihugu n'icegera ciwe, n'abo bubakanye,baciye bamara akanya mu gacerere hanze ya Maison Blanche(White House) mu birori vyo kwatsa buji. Ubu abantu banduye umugera wa corona muri Amerika  ni miriyoni 28,1. Naco nyene nico gitgiri ca mbere kinini kw'isi. . Biden yavuze ati: ""Uyu munsi nsavye Abanyamerika bose kwibuka. Kwibuka abo twabuze no kwibuka abo twasize inyuma"", anasaba abanyamerika kugwaniriza Covid hamwe. Biden yavyifashemwo gute kuri uwo munsi? Prezida yategetse amabendera yose yo mu bibanza mpuzantara kuduzwa gushika hagati muri iyi minsi itanu iri imbere. Ku ngoro y'umukuru w'igihugu, yuguruye ijambo ryiwe yerekana ko igitigiri c'Abanyamerika bamaze kwicwa na Covid kiruta abishwe mu ntambara ya mbere y'isi , intabara ya kabiri y'isi n'intambara yo muri Vietnam ubafatiye hamwe. Yavuze ati : ''Uyu munsi vy'ukuri n'umunsi mubi, umunsi w'intambwe ivuna umutima-abantu 500.071 bamaze gupfa.'' Yabandanije ati: ''Hari aho twumva abantu bavugwa ngo Abanyamerika basanzwe. Ikintu nk'ico ntikibaho. Nta kintu cari gisanzwe kuri bo. Abantu  twabuze ntibari basanzwe. Bari mu myaka myinshi y'urunganwe. Bavukiye muri Amerika, bimukiye muri Amerika. None benshi muri bo bahemye irya nyuma bonyene muri Amerika'' Yafatiye ku vyamushikiye mu buzima bwiwe mu kwerekana akababaro-umugore wiwe n'umukobwa wiwe baguye mw'isanganya ry'imodoka mu 1972 hanyuma umwe mu bahungu biwe yicwa na cancer yo mu bwonko mu 2015. At: ""Ndazi ico arico kuba utari hafi iyo bishitse. Ndazi icari co iyo uhari ukabafata ibiganza; urabona ingene bakuravye hanyuma bakigira.'' ""Kuri jewe, inzira yo kurwanya intuntu n'ugutora ico tugamije"". Intumbero ya Biden itandukanye n'iyo uwo yasubiriye, Donald Trump yari afise kwijijanya ingaruka z'uwo mugera kandi yabonwa nk'uwagize ikibazo ca poritike ukwambara agafukamunwa n'izindi ngingo zo kwirinda gukwirakwiza uwo mugera. Ku wa 19 ukwezi kwa mbere, buca Biden atangura amabanga, yarakoze umugirwa wo kwibuka abanyamerika 400.000 bari bamaze guhitanwa n'iyo ndwara. Umunsi wo kuri uyu wa mbere washitse haheze hafi ukwezi. Ahandi mu gisagara ca Washington, amakengeri kuri National Cathedral yavuze incuro amajana atanu, rimwe rimwe ryose ku bantu 1.000 bamaze gupfa muri iki kiza. Dr Ashish Jha, umukuru w'igisata c'magara y'abanyagihugu kuri kaminuza ya Brown yabwiye BBC News  ati  : ""Haraheze umwaka ntibaza ko  inusu y'umuriyoni w'abantu bashobora gutakaza ubuzima kubera iyo ndwara. Dufise ubushobozi bwinshi, dufise uburyo bwinshi…ibi vyose twari kuvyirinda,ntivyari gushika. Ariko none raba aho tugeze.'' Igihe co  kubaho muri Amerika ubu cagabanutseko umwaka wuzuye kubera Covid-19,nk'uko vyavuzwe ku ndwi iheze n'ikigo ca Amerika kijejwe kurwanya no gukinga indwara. Ico gihe cagabanutse cane mu bo mu bwoko bwa banyamuke ari nabo uwo mugera wasinzikaje cane ugereranije n'abandi. Ibirabure bataje imyaka itatu ku gihe cabo co kubaho hagati y'ukwezi kwa mbere n'ukwa gatantatu mu 2020. Abagabo bakomoka muri Amerika y'Epfo (Hispanic) nabo batakaje imyaka 2,4 muri ico kiringo."	https://www.bbc.com/gahuza/amakuru-56167905
sports	Zambia yahagaritse urukino rwa kivandimwe na Afrika y’Epfo kubera ibitero ku banyamahanga	Ishirahamwe ry'umupira w'amaguru rya Zambia (FAZ) ryahagaritse urukino rwa kivandimwe rwoyihuje na Afrika y'Epfo kuri uyu wa gatandatu ku mugwa mukuru Lusaka. Iyo ngingo ifashwe inyuma y'ibitero vyakozwe ku banyamahanga mu gihugu ca Afrika y'Epfo. Abanyagihugu ba Zambia baciye ku mbuga hwaniro barasavye ko iryo shirahamwe FAZ rihagarika urukino hagati ya Chipolopolo na Bafana Bafana nk'ukwerekana akababaro. Umukuru wa FAZ Adrian Kashala yemeje iyo ngingo, yongera ko y'uko urwo rukino rwungururijwe ku rindi genekerezo ritamenyekanye, inyuma y'aho babonaniye n'ishirahamwe ry'umupira w'amaguru muri Afrika y'Epfo, SAFA. Muri uwo mwanya nyene, leta ya Zambia yahanuye abadereva b'amakamyo ko bohagarika ingendo zabo muri Afrika y'Epfo gushika umutekano ugarutse muri ico gihugu. Umushikiranganji w'ukwunguruza abantu n'ibintu, Mutotwe Kafwaya, yasavye abadereva basanzwe bari muri Afrika y'Epfo ko bobika amamodoka yabo ahantu hatekanye gushika umutekano ugarutse. Ivyo bitero ku banyamahanga vyasubiye kwiyongera vyatumye amaduka y'abanyamahanga asahurwa urukombamazi, amamodoka araturirwa, eka n'amakamyo yagendeshwa n'abanyamahanga araterwa. Eka n'ishirahamwe rijejwe iterambere rihuza ibihugu vyo mu karere ka Afrika y'Ubumanuko, SADC, ririyamiriza ivyo bitero. Aciye ku rubuga rwa Twitter, umunyamabanga nshingwabikorwa w'iryo shirahamwe,  Stergomena Tax, avuga ko SADC iteye ivyatsi ubwo bukozi bw'ikibi butagira izina bukorerwa abanyamahanga muri Afrika y'Epfo, agasaba ko ico kibazo cotorerwa inyishu irama.	https://www.bbc.com/gahuza/49577732
business	Kenya: Abasoromyi b'icayi bajanye urubanza muri sentare ya Scotland	"Abakozi indwi bo mu mirima muri Kenya  bitwariye muri sentare yo muri Ecosse (Scotland ) imwe muri kompanyi zikomeye cane kw'isi zimbura icayi  basaba indishi ku mvune batewe n'akazi. Abo basoromyi b'icayi bavuga ko bagize imvune nyinshi  kubera uburyo bakoramwo mu mirima ya James Finlay  Kenya Ltd. Iryo ni ishami rimwe ry'iyo kompanyi ikorera henshi kw'isi ifise amamuko muri Glasgow mu kinjana ca 18. Iyo kompanyi ntiyemera urwo rubanza mu gushigikira ingingo zayo zijanye n'amagara n'umutekano mu kazi. Finlays batanguye bacuruza ipampa muri Ecosse mu 1750 ubu bakaba bafise  ibikorwa mu migabane itanu y'isi, Starbucks ikaba ari umwe mu bakiriya babo. Iyo kompanyi ni nini  cane ku buryo yimbura icayi gikwiye igikenerwa ku mwaka mu Bwongereza bwose. Iyo kompanyi yimuye icicaro cayo gikuru ikivana Glasgow ikijana Londres haraheze imyaka 15 ariko n'ubu yanditswe ko ikorera Aberdeen, ivyo bigatuma imanza irimwo zijanwa muri sentare za Ecosse. Abo bagabo n'abagore indwi bitwaye basaba indishi ingana n'ibihumbi 15 mu mafaranga y'abongereza £15.000, umwe umwe muri sentare ya Sheriff Personal Injury muri Edinburgh. Uwubunganira muri Kenya, Isaac Okero, avuga ko bagize imvune zitandukanye harimwo no mu ruti rw'umugongo. Yabwiye BBC Scotland ati: ""Abo bakozi bo mu cayi bavuga ko baravye imyaka bamaze bakorera James Finlay Kenya Ltd, n'uburyo bakoreramwo, bagiye baragira imvune buhoro buhoro gushika aho zigira ingaruka ku buzima bwabo."" ""Izo mvune zifatiye ku mubiri no mu mutwe."" Okero avuga ko bamwe bari bagikora igihe urwo rubanza rwatanguzwa muri ico gisagara kiri ku birometero birenga ibihumbi bitandatu uvuye muri Kenya, ariko ubu umwe wenyene ni we agikora. Abandi barungitswe mu kiruhuko canke naho ntibaba bagishobora gukora. Yibaza ko urwo rubanza ruzogira ingaruko irenze aho. Yavuze ati: ""Twizeye ko ruzotuma iyo kompanyi ihindura cane uburyo abakozi bakoreramwo, uru rubanza rero rukazotuma haba akarusho gafadika mu masezerano n'uburyo vy'akazi k'abasoroma icayi, hanyuma harangire ivy'uko hari abakozi b'abanyaKenya bagira invune zibakurikirana ubuzima bwose nk'uko aba bakozi indwi vyabashikiye."" Umuhinga mu bijanye n'imvune z'akazi David Short wo mu kigo ca Balfour and Manson co muri Edinburgh ni we  ahagarariye abo basoromyi b'icayi. Yavuze ati: ""Mu rubanza rwo muri sentare kimwe mu bintu vya mbere  ubanza kuraba n'aho witura, ni iyihe sentare izotwemerera kwakira urubanza. ""Ngaha dufise kompanyi yanditswe muri Ecosse, gutyo rero ikibanza ciza c'urwo rubanza ni muri sentare yo muri Ecosse. ""Twitwaye mu rubanza ku bisanzwe  rwobereye muri Kenya. Rwerekana uburyo abakozi babo bakoreramwo n'ubutunzi bwabo."" Imyaka ibiri urubanza rumaze gutangura mu 2017, umucamanza yategetse ko Finlays ireka abunganira mu mategeko abo basoromyi bagashika mu mirima yayo muri Kenya, ikabareka bakaraba uburyo abantu bakoreramwo. Finlays yaciye ishingisha urubanza rwo kuvyanka mu masentare yo muri Kenya iranarutsinda ivuga ko ingingo yo muri Ecosse idashobora gushirwa mu ngiro kiretse ibanje kwemerwa na sentare yo muri Kenya. Abasoromyi b'icayi barunguruje kuri iyo ngingo, uruzocibwa rukaba rwitezwe gusohoka mu kwezi kwa gatanu. Short avuga ati: ""Bitwaza ngo ntivyemewe mw'ibwirizwanshingiro. ""Naho vyoba biri uko, ni kuki batatureka ngo tuje kuraba? Ndakeka ko ari uko badashaka ko tubona uburyo buteye ubwoba abo bantu bakoreramwo."" Mu kwezi kwa kabiri, abo basoromyi b'icayi barerekanye uburyo abakozi bo mu yindi kompanyi yo muri Kenya bakoreramwo, abunganizi babo bo mu Bwongereza barabiraba. Gwen Morgan-Evans, wo mw'ishirahamwe ry'abashingwamanza Hugh James, avuga ati: ""Twaragiye muri Kenya turi kumwe na babiri mu bahinga bo mu Bwongereza kugira barabe ingene icayi gisoromwa kugira bagire inama sentare yo muri Ecosse y'ingene ubwo buryo bwo gukora buhungabanya amagara. ""Ico kibazo gishika kure. Hamwe urwo rubanza borutsinda, abarushingishije bizigiye ko vyozana akarusho ku bakora mu cayi muri Kenya."" Ikinyamateka ca vuba ca Finlays 1750 cashimikiye ku bikorwa vyayo muri Kenya. Umukuru w'iyo kompanyi Guy Chambers yakibwiye ati: ''Turemera ko vyose bitera ngo de kandi ko hama hari ivyo gukora neza gusumba. ""Ariko abatunegura rimwe na rimwe barirengagiza urugero rw'utwigoro twagize mu gufasha ab'aho dukorera."" Mw'itangazo umuvugizi yagize ati: ''James Finlays [Kenya] Ltd  yiyemeje kwiregura ku birego vyose vyashikirijwe haba muri sentare nkuru ya Nairobi canke iya All Sheriff Personal Injury."" Iyo kompanyi ivuga ko ibikorwa vyayo vyo kurima no guhingura icayi muri Kericho na Bomet birimwo abakozi ibihumbi 8 n'ubundi buzi bushamikiye ku cayi vyose ''bitanga inyungu ifadika muri ako karere"". Iryo tangazo rirabandanya riti: ""Twama turondera gushika ku rugero rwo hejuru rwo kwitaho amagara, umutekano n'ineza y'abantu bose dukorana. ""Dufise ingingo twashizeho kuva kera zijanye n'amagara n'umutekano aho hose dufise ibikorwa kw'isi, harimwo no muri Kenya."" Mu myaka ya 1980, imyiyerekano yarabaye hanze y'ahariko harabera inama rusangi ya buri mwaka ya Finlays i Glasgow ku buryo bwo gukoramwo mu mirima yayo y'icayi mu Buhindi. Umwe mu bari mu myiyerekano mu 1984 yari Roger Jeffery, ubu akaba ari umwigisha muri Kaminuza ya Edinburgh mu gisata c'ivyigwa vya poritike. Yavuze ati: ""Uwurongoye iyo kompanyi ico gihe yavuze ko turi abantu bahiga isoko hose, tuja ahantu hose turondera kuronka inyungu ku banyamitahe bacu kandi avuga ata kivyerekana na kimwe ashize ahabona ko ari abakoresha beza kandi ko abantu baronkera akarusho mu bikorwa vyabo."" Agira ico avuze ko urwo rubanza rw'ubu, Prof Jeffrey yavuze ati: ""Uvyihweje neza muri rusangi, wokwemera ko kurima icayi ari igikorwa kibangamye,  kandi ntibashobora gutangura guha abakozi babo imishahara nk'iyitangwa i Buraya, ariko nemera ko bashobora gusumvya  uko biri ubu."""	https://www.bbc.com/gahuza/amakuru-56296021
entertainment	Sylvana Ntiyibagira, azwi ku ndirimbo yiwe izwi cane WIBUKE USHIME yitavye Imana	Sylvana Ntiyibagira, azwi ku ndirimbo yiwe izwi cane WIBUKE USHIME yaritavye Imana mw’ijoro ryo ku wa kane rishira ejo ku wa gatanu. Indirimbo yiwe yaramenyekanye cane mu myaka ya 1980, akaba yararirimbanye n’abaririmvyi batandukanye bo mu murwi rurangiranwa witwa AMABANO. Hagati aho, nk’uko bivugwa n’umwe mu baririmvyi amuzi, Sylvana Ntiyibagira ntiyigeze aja muri iyo mirwi y’abaririmvyi yari ikomeye nka za AMABANO, NAKARANGA, n’iyindi. Yari mu baririmvyi bakunda kuririmba ari bo nyene (solo). Sylvana yavukiye mu Kabezi mu ntara ya Bujumbura mu mwaka wa 1965, akaba yatanguye kuririmba mu murwi w’abaririmvyi ba paroisse kubera yavuka mu muryango w’abakirisu, mu gasengero ka Irtyazo Sylvana ahanura abaririmvyi ba kino gihe kwitonda bagategura neza indirimbo zabo kugira ngo koko bashobore gutanga inyigisho kubera, nk’uko yabivugiye mu kiganiro yari yahaye Radio Isanganiro ikorera mu Burundi, indirimbo za kino gihe usanga ata kanovera zigifise. Sylvana asize aban batatu. Umviriza indirimbo yiwe  WIBUKE USHIME	https://www.bbc.com/gahuza/50876699
health	Covid -Omicron: Abagwayi biyongereye incuro zibiri muri South Africa mu masaha 24	"Abajejwe amagara y'abantu bavuze ko ubwoko bushasha bwa coronavirus, Omicron ubu  aribwo bwiganje cane  muri Afrika y'epfo kandi ko bwongereje igitigiri c'abariko barandura bashasha. Abagwayi bashasha ba Covid bashika 8500  ni bo bamaze kumenyekana  mu biharuro vya buri munsi vyo muri iyi misi ya vuba. Ivyo biharuro ni nk'incuro zibiri igitigiri  ca 4300 bari bemejwe ko bandukiwe n'iyo ngwara ejo hahise. Ubu Omicron imaze gutorwa mu bihugu 24 hirya no hino kw'isi nk'uko bishikirizwa n'ishami rya Onu rijejwe amagara y'abantu kw'isi WHO/OMS. Afrika y'epfo ni co gihugu ca mbere catanguye gutora ubwo bwoko bushasha buhindagurika cane. Ikigo c'igihugu kijejwe ingwara zandukira (NICD) kivuga ko urugero rurenga  70% vy'ibipimo vyose vyakozwe mu kwezi guheze vyatowemwo ubwo bwoko bushasha. Ubuhinde, Ghana, Saudi Arabia na Reta Zunze Ubumwe z'Abarabu ni bimwe mu bihugu biherutse kwemeza vyabonetsemwo Omicron. Ibindi harimo Ubwongereza, Reta Zunze Ubumbwe za Amerika n'Ubudagi vyarabonetsemwo  abantu banduye ubwo bwoko bushasha bwa corona. Haracari ibibazo vyinshi kuri Omicron bitararonka inyishu, harimwo kumenya icerekeye ubushobozi incanco z'ubu zifise bwo gukinga uwo mugera. WHO yabwise ""ubwoko bwa corona buteye umutima uhagaze"" inavuga ko ibiherutse kugaragara vyerekana ko ugusubira kwandura iyo ngwara bishoboka ku rugero rwo hejuru. Mu ntango z'iyi ndwi, ibihugu vyo hirya no hino kw'isi vyarahagaritse ingendo z'indege ziva muri Afrika y'Epfo  igihe hamenyekana ko buriko burakwiragira. Ibi  vyatumye umushikiranganji wa Afrika y'Epfo ajejwe imigenderanire yidoga ko bahanywe - hagukomerwa amashi - kuba batoye ubwo bwoko bwa Omicron. Umukuru w'igihugu ca Afrika y'Epfo Cyril Ramaphosa nawe yavuze ko ""ababajwe cane""  n'ihagarikwa ry'ingendo, yavuze  ko ata shingiro rifise. Umukuru wa WHO Tedros Adhanom Ghebreyesus yaragabishije ko izo ngingo ku kiza Covid zihana Afrika y'ubumanuko. Urugero rw'abandura  ubwo bwoko bushasha rwitezwe kuduga mu gifatwa ubu nk'intango y'umupfunda ugira kane muri Afrika y'Epfo, igisata kijejwe amagara y'abantu muri ico gihugu kikavuga n'igitigiri c'abinjira ibitaro kimaze kwiyongera gato. Umunyamakuru wa BBC mu gisata c'amagara y'abantu Nick Triggle avuga ko ico ivyo bisigura ku zindi mpande z'isi zisigaye kitagaragara, narirya Afrika  y'Epfo yigeze kugira ikindi gitigiri kinini c'abagwayi b'ubundi bwoko bwa corona - Beta - butigeze butera ingorane zikomeye mu bindi bice vy'isi. Kubera ubwo bwoko bwa Beta na Delta, ishusho nyayo y'ingene ibintu vyifashe muri Afrika y'Epfo ntiizogaragara gushika ""abantu bagware cane bakenere kuja mu bitaro"" , ivyo navyo bikaba bishobora gufata ""indwi zitatu, zine.."" nk'uko bivugwa na Prof Salim Abdool Karim wo mu mugwi ujejwe kurwanya Coronavirus. Yabwiye ikiganiro ca BBC Newsday ati: ""Inyishu turonka iva ku rubuga n'uko bidakabije cane - nta kintu giteye ubwoba gitandukanye n'ivyo tubona canke n'ivyo tumenyereye kubona."" Benshi mu bagiye mu bitaro muri Afrika y'Epfo ntibari baricandagishije coronovirus nk'uko bivugwa n'igisata ca NICD. Nta bukene bw'incanco buri mu gihugu, kandi prezida Ramaphosa yahamagariye abantu bose kwicandagisha, avuga ko ari bwo buryo bwonyene busigaye bwo kugwanya uwo mugera. Abanya-Afrika y'Epfo bashika ku bice 24% ni bo bamaze guterwa incanco zose - baruta kure abarenga i 6% bamaze kubikora ku mugabane wa Afrika wose mu kwezi kwa cumi, ariko bakaba bari hasi cane y'ibiharuro vya vuba vyo ku mugabane wa Buraya aho abamaze gukingirwa bishika ku 54%."	https://www.bbc.com/gahuza/amakuru-59508851
religion	Perezida Nkurunziza w'u Burundi hari ivyo asaba amadini kwirinda, rimwe rivuga ko 'rizovuga ukuri'	"Perezida Petero Nkurunziza w'Uburundi asaba abarongoye amadini ko bokwirinda kugwa mu mutego muri kino gihe u Burundi buriko bwitegurira amatora yo mu mwaka uza wa 2020. Amwe mu madini nka Ekleziya Katolika yoyo ivuga ko bigisha iyobokamana ariko ryerekeye n'ivyo abantu barimwo. Mw'ijambo ryiwe yashikirije yibuka imyaka ine amaze atowe n'abanyagihugu ubwabo ku ncuro ya kabiri, Bwana Nkurunziza avuga ko bokwirinda ""kugwa mu mutego w'abahanuzi b'ibinyoma n'inyigisho zikomoka hanze"" avuga ko zitajanye n'ivy'Imana. Bwana Nkurunziza avuga ati: ""Si ivy'imbeshere, bamwe mu bakozi b'Imana baraguye, abandi barakomereka bongera bakomeretsa abayoboke babo; babera umuzimagiza abo bajejwe aho kubabera urumuri n'icitegererezo"". Ntadoma urutoke kw'idini iri canke ririya, gusa Ekleziya Katolika ni yo ikunze kwagirizwa ko yivanga mu vya politike. Bavuga ko ibi ibikora cane cane mu gihe ishikiriza aho ihagaze ku biraba ubuzima bw'igihugu mu butumwa bukunda gusomwa mu masengero yose ya Katolika mu gihugu. Abasenyeri ba Katolika bobo bamenyesha ko ata nyigisho za politike batanga, ahubwo ko bigisha iyobokamana ariko ryerekeye n'ivyo abantu barimwo ""kuko iyobokamana rirangukira mu buzima bw'abantu"". Mu ndwi iheze, mu birori vy'uguhimbaza umunsi mukuru wa Assomption, Pascal Nyabenda arongoye inama nshingamateka, yasavye abarongoye Ekleziya Katolika kuguma hagati na hagati, ntiberekane aho bahagaze mu vya politike kuko ngo bitsitaza abakirisu. Mu kumwishura, Umuvugizi w'inama y'abepiskopi mu Burundi, Yohakimu Ntahondereye, yamenyesheje ko bazovuga ijambo ry'Imana uko riri ata gucisha iruhande, ""n'aho hari aho rigera rikababaza""."	https://www.bbc.com/gahuza/49414753
health	Covid: Ico kiza cagabanije umunezero w'umwaka mushasha hirya no hino kw'isi	"Amategeko yo kwikingira mu misi mikuru y'umwaka mushasha ariko arashirwaho hirya no hino kw'isi mu gihe ibihugu vyinshi bihanganye n'iyongerekana ry'abagwayi ba coronavirus. Ukurasa ibintu biturika kandi vyakaka mu kirere hamwe n'ayandi makoraniro ntibirekuwe kuva i Sydney gushika i New York. Ibirori ntibizoba na cane cane i Buraya, mu gihe hari ubwoba ko hari ubundi bwoko bwa coronavirus bwadutse. Ubufaransa bwategekanije abapolisi 1000.000 bo kugenzura imisi mikuru y'umwaka mushasha no kwubahiriza amasaha y'umukwabu. Abantu barenga umuliyoni 1.8 baramaze gupfa bahitanywe na coronavirus hirya no hino kw'isi kuva ico kiza giteye haraciye umwaka. Abantu barenga imiliyoni 81 baramaze gufatwa n'iyo ngwara. Ingene ibihugu vya Aziya na Pacifique vyabangamiwe? Kimwe mu bihugu vya mbere vyashikiriye umwaka mushasha ni Australia. Ibintu biturika kandi vyakaka birabandanya kuraswa mu kirere, ariko nta bantu baza kwemererwa gukoranira ku kivuko co muri ico gisagara mu kuwigina. Umushikiranganji wa mbere wa New South Wales, Gladys Berejiklian avuga ati:""Ntidushaka gutuma haba imisi mikuru ikwiragira hose ku mugoroba w'umwaka mushasha."" Benshi mubaba i Sydney baza kuguma imbere y'imboneshakure, aho abantu bazoba barekuriwe kuja hamwe batarenga batanu, nk'uko umumenyeshamakuru wa BBC ari muri ico gisagara, Phil Mercer abivuga. Mu Bushinwa, ibirori vy'umuco w'amatara vy'umwaka mushasha mu gisagara ca Pekin vyahagaritswe. Imisi mikuru yagabanuwe cane mu bisagara vyo muri ico gihugu. Ubuyapani bwahagaritse umusi mukuru usanzwe uhimbazwa buri mwaka mushasha aho igikomangoma Naruhito n'abandi bo mu muryango wiwe baramutsa isinzi ry'abantu. Mu Buhinde, i Delhi no mu bindi bisagara vyinshi hashizweho umukwabu hamwe n'izindi ngingo zibuza amakoraniro y'abantu benshi ku mwaka mushasha. I Buraya ho gute? Mu Bufaransa, reta yategetse ko haba abajejwe umutekano bagaragara mu bisagara hose kuva isaha zibiri z'ijoro ku musi wa kane, isaha umukwabu utangurirako. I Paris, igice c'itereni zica mu kuzimu kizoba cugaye ku mugoroba. Ubufaransa bumaze kwiyugarana incuro zibiri, ububare, inzu z'uburiro hamwe n'ibibanza vy'akahise bizoguma vyugawe ku musi mukuru w'umwaka mushasha. Mu Bwongereza - aho coronavirus nshasha iriko irakwiragira vyihuta kandi abantu imiliyoni 20 bamerewe nabi cane  mu turere dusinzikaye cane,  bategetswe kuguma mu mihana yabo - Umushikiranganji wa mbere w'Ubwongereza Boris Johnson yahamagariye abantu gukurikiza amategeko yo kwikingira Covid. Ku musi wa gatatu yavuze ati:""Ibi ntibisigura ko mubonana n'imiryango hamwe n'incuti mu mazu yanyu, kiretse igihe musanzwe mubana, kandi mukwiye kwirinda amakoraniro y'abantu benshi ayo ari yo yose."" Igipolisi co mu bisagara cateye akamo abakunda kugira imisi mikuru i Londres ""ko bohimbariza umwaka mushasha mu mazu yabo."" Irlande irongereza ingingo zo kwikingira kuri uyu wa kane, ibuze imigenderanire hagati y'amazu, yugare ubuguriro budakenewe cane ihagarike no kuja ku birometero bigera kuri bitanu mu kiringo c'amezi atatu. Ubudagi buri mu mategeko yo kugaranwa gushika itariki 10. Reta yahagaritse ibintu biturika birwaswa mu kirere, ishiraho n'ingingo zindi zikomeye ku gitigiri c'abantu bashobora guhurira hamwe. Umushikiranganji w'amagara y'abantu Jens Spahn yavuze ko igihugu gishobora ""kugira umusi mukuru w'umwaka mushasha w'agacerere"" utazopfa wibagiwe. Holande na yo nyene iri mu ngingo zo kutava ku muhana, zitegekanijwe kurangira itariki 19 z'ukwezi kwa mbere. Uguharura umwanya usigaye ngo umwaka mushasha ushike, kuza kubera ku kibuga ca Amsterdam, ata mu ntu n'umwe ahari. Turkia kiratangura imisi ine yo kwiyugarana kuva ku mugoroba w'umwaka mushasha. Muri Amerika, abategetsi bashizeho ingingo zo guhagarika imisi mikuru mu ntara no mu bisagara vyinshi. I new York, umupira wakaka uri mu kibanza ca Times Squares uraza kururutswa mu mihango y'umugenzo wo guharura umwanya usigaye ngo isaha zitandatu z'ijoro zishike, ariko nta bantu bazoba barekuriwe kuza muri ico kibanza. Ibintu biturika kandi bica ibibatsi biraswa mu kirere vyahagaritswe mu bisagara harimwo San Francisco na Las Vegas."	https://www.bbc.com/gahuza/amakuru-55499123
politics	Pierre Buyoya yahoze arongoye u Burundi yashengeye ku myaka 71	Pierre Buyoya yabaye Prezida w'Uburundi mu biringo bitandukanye gushika ku myaka 13, yashengeye afise imyaka 71. Umuntu umwe wo muryango wiwe yabwiye BBC ko yahitanywe na Covid-19 kandi ko yaguye i Paris mu Bufaransa. Umudipolomate umwe w'igihugu ca Buraya na we yemeje inkuru y'urupfu rwa Pierre Buyoya. Mu kwezi kw'icumi k'uyu mwaka, ubucamanza bw'Uburundi bwamuciriye igihano co gupfungwa ubuzima bwiwe bwose ahamwe n'ivyaha bine bifatiye kw'igandagurwa ry'umuhisi Prezida Melchior Ndadaye. We co kimwe n'abandi 18 bagirizwa kugira uruhara mw'igandagurwa ry'umukuru w'igihugu wa mbere yatowe n'abanyagihugu mu nzira ya demokarasi, Prezida Melchior Ndadaye. Mu kwezi kwa 11, Buyoya  yatangaje ku mugaragaro ko atanze imihoho mu mabanga yiwe aho yahora aserukira ishirahamwe ry'Ubumwe bwa Afrika muri Mali no mu karere ka Sahel. Mu kiganiro ico gihe yagiranye n'abanyamakuru i Bamako muri Mali, Buyoya yavuze ko ari ingingo yafashe we nyene ubwiwe kugira ngo ahangane n'uru rubanza.	https://www.bbc.com/gahuza/amakuru-55351914
entertainment	Akaririmbo k'uyu mu Somaliakazi karakunzwe cane ku mbuga...	Urashobora kuba umaze kwumva akaririmbo kakunzwe cane ku mbuga k'uyu mu Somaliakazi. Aha ariganira BBC ingene vyagenze.	https://www.bbc.com/gahuza/59436729
politics	Ukraine-Russia: Igihe abashigikiye Ukraine bashwiragizwa n'inguvu nyinshi	Abashigikiye Ukraine bari mu myiyerekano mu muji uri mu bumanuko bashwiragijwe n'inguvu nyinshi hakoreshejwe ibiturika...	https://www.bbc.com/gahuza/amakuru-60985883
religion	Nigeria: Uyu mupatiri yiyemeje gukingira ibigirwamana vy'aba Igbo biriko biraturirwa	"Mu gihe abavugabutumwa bo mw'ishengero rya Pentecôte mu buseruko bwa Nigeria bagenda baturira ibishusho n'ibindi bibumbano vyo muri kahise babona ko ari ibigirwamana, umupatiri umwe w'umukatorika wewe abandanya avyegeranya. Ibi bibumbano bifise ikibanza gikomeye mu madini kama yo muri ako karere kabamwo abo mu bwoko bw'aba Igbo, basanzwe babifata nk'imana zabo kandi bemera ko bifise ubushobozi ndengakamere. Gusa abanywanyi b'aya madini kama bagenda bagabanuka kubera idini rya Gikristu - ahanini rigizwe n'amashengero ya Pentecote - rigenda ryigarurira abatari bake. Abanyamakuru ba BBC Igbo Chiagozie Nwonwu na Karina Igonikon barerekana utwigoro tw'uyu mupatiri two gukingira kahise kariko karatokombera kubera ibikorwa vy'abavugabutumwa bamwe bamwe. N'aho bamwita ""umuriro waka"", nta kintu giteye ubwoba kuri Patiri Paul Obayi arongoye inzu ndangamurage ishinguwemwo ibigirwamana mu gisagara ca Nnsuka kiri mu buseruko bwa Nigeria. Iyi nzu ndangamurage y'ivyumba bitatu iherereye mu kigo c'Isengero nkuru ya Katorika yitiriwe umweranda Tereza (Saint Theresa), irimwo amajana n'amajana y'ibigirwamana bitandukanye, ikibumbano c'intambwe hamwe n'ibishusho vy'imana z'aba Igbo. Iyo hagize abava inyuma y'izi mana kama, cane cane kubera inyigisho z'amashengero ya Pentecôte bamwe mu bavugabutumwa baca baturira ibi bibumbano, bavuga ko biteye kubiri n'ukwemera gushingiye ku Mana imwe, kandi ko ari ""impwemu mbi zitera imikoshi"". Rimwe na rimwe, hari n'abemera izo mana kama bo nyene ubwabo bavyituririra bishimikije umugani wo mu migenzo y'aba Igbo uvuga ngo: ""Iyo imana ibangamye cane, icika urukwi rwo guturira"". Ariko Patiri Obayi wewe yafashe iyindi nzira mu gukingira izo mana n'imanakazi, akavuga ko akoresha ububasha ahabwa n'Imana kugira ngo azake izo nguvu ndengakamere. Ibi vyamutumye bamutazira Okunerere - ""umuriro uturira ibigirwamana muri mutima"". Ari kuri iyo nzu ndangamurage, yavuze ati: ""Naramaze gusambura izi mpwemu"". ""Iki ubona hano ni ikibarara. Nta kintu na kimwe kirimwo"". Patiri Obayi avuga ko ahanini yigiye ku mazu ndangamurage yo mu bihugu vyo mu burengero bw'isi biriko biraterwa igitsure kugira ngo bigarukane ibibumbano vyanyazwe mu gihe c'ubukoloni, aho atanga akarorero k'ivyitwa Benin Bronzes/Bronzes du Bénin (ibibumbano vy'ivyuma birenga igihumbi vyari bishashije ingoro y'umwami w'icitwa Ubwami bwa Benin, ari yo Nigeria ya kino gihe). ""Naragendeye amazu ndangamurage yo mu burengero nca nsangayo ibi bibumbano, harimwo mbere n'ivyavuye muri Benin, ariho naca nigira inama yo kubibungabunga"". Uwurongoye iyi sengero nkuru, Patiri Eugene Odo, arashigikiye aka kigoro kiwe, aho agereranya iyi nzu ndangamurage n'iyindi yegukira Katorika mu Butaliyano. Ati: ""I Roma nk'akarorero, hari inzu ndangamurage ibitsemwo ibintu vyahinguwe mu gihe c'ubutegetsi bwa gipagani bw'Abaromani, kandi ingenzi zama zigendera iyo nzu mu ntumbero yo kwiga ingene umuntu yagiye atera imbere"". N'aho iyi nzu ndangamurage ibitse ibi bigirwamana yakira ingenzi ziva kure mbere n'i Lagos, irakeneye kugarukirwa. Ibibumbano, bimwe mbere bimaze ibinjana, bisanzaye irya n'ino hasi muri iyo nzu, vyuzuye inkungugu. Hari mbere n'ivyamaze kuribwa n'umuswa. Ibi vyose ni ivyo yegeranije mu ""butumwa amaze akora mu kiringo kirenga imyaka 20 aho agenda yigisha mu bisagara no mu mitumba itandukanye mu bumanuko bushira ubuseruko bwa Nigeria. Ati: ""Abantu barandikira isengero ryanje bansaba ko ngenda kubakuriraho ibi bigirwamana bibabujije amahoro"". Ni itunga rikomeye ryerekana imana z'aba Igbo z'ubwoko bwinshi. Ariko iyikomeye muri izi zose ni Adaada leja, ikigirwamana cambitswe inkofero y'injishano yasengwa n'abarondera kuvyara. Patiri Obayi avuga ko iyi imaze imyaka hafi 200. Odinani, idini kama ry'aba Igbo, ryariho imbere y'umuzo y'idini rya Gikristu n'ubukoloni.  Ni uburyo bwo guterekera aho abantu basenga umuzimu userukiwe n'igishusho kizwi kw'izina rya chi, kugira ngo ubasabire kuri Rugira Vyose, bita Chukwu. Izindi mana basenga harimwo: Si benshi bagisenga izi mana kama, kandi abenshi barahamwa cane n'abakirisu basanzwe ari na bo benshi. Imisi mikuru yabo irasuzuguritse, kandi n'imigirwa imwe imwe isa no kubandwa ibonwa nabi mbere birashika n'utuzu tw'indaro tugaterwa mu bikorwa bijanye n'ubukristu. Muri kino gihe, abenshi mu bakigendera muri aya madini kama ni abatama, n'aho ubu hari bamwe mu rwaruka bagenda bagarariza ubukristu bagashira imbere imigirwa barazwe n'abakurambere. Chinasa Nwosu, umusenyeri w'ishengero rya Pentecôte mu rusengero rwa Royal Church ruri mu gisagara Port Harcourt kiri mu buseruko, ararwanya bikomeye uku kwemera kama. Musenyeri Nwosu yatanguye kumenyekana mu ntango z'imyaka ya 1990 igihe yasambura utuzu tw'indaro, aturira ivyitwa ibigirwamana, anarandura ibiti avuga ko vyari ""ibiti vya shetani/satani"". Ibi biti, bimwe muri vyo bikaba ari ivya kera cane, bizungurutswe hasi n'ibitambaro vy'amabara atukura canke yera, bigafatwa nk'ivyeranda ku bayoboke bavyo babisenga bakanabitambira. Hari bimwe usanga biri ku mihana y'abantu ariko vyinshi biri mu mashamba. Ati: ""Imana ntishaka ko dusenga ibigirwamana. Idini kama rya Afrika akenshi rishingiye ku gusenga ibigirwamana"". Asubiramwo amajambo yo muri Bibiriya, yongerako ati: ""Imihezagiro uyironka mu gihe utaye ivyo bintu vyavumwe"". Avuga ko ibishusho n'ibindi bibumbano vyanyazwe mu gihe c'ubukoloni mu burengero bwa Nigeria ubu bikaba bibarizwa mu mazu ngandamurage yo mu bihugu vy'uburengero, bitirirwa Imana iyo ari yo yose, akaba ashigikiye ko bigarukanwa mu gihugu. Hagati aho, aragabisha reta ya Nigera ko mu gihe yogarukana ibibumbano bishobora kuba vyaragizwe ibigirwamana, agatanga akarorero k'ivyitwa Ikenga biri mu nzu ndangamurage y'Ubwongereza, ko bikwiye guturirwa. Ibi vyiyumviro birarwanywa bikomeye na Patiri Obayi yiyemeje gukingira ibi bibumbano mu nzu yiwe ndangamurabe. Ati: ""Ibi ni ibibumbano abana bacu bazokwigirako kugira ngo batahure neza ingene abakurambere babo bari babayeho""."	https://www.bbc.com/gahuza/amakuru-57577810
entertainment	Umunsi wahariwe isi: Umurundi Yves Kami mu bakoze indirimbo iwuhimbaza	"Umuririmvyi w'Umurundi Yves Kami ari mu bandi 200 bo hirya no hino kw'isi bahinyanyuye indirimbo Resolution Song, igamije guhimiriza abatuye isi kuyikingira. Itariki ya 22/04/2022 ni umunsi mpuzamakungu wahariwe kwita ku si dutuye mu gukingira ibidukikije, ukaba wahuriranye n'ishirwa ahabona icese ry'umugambi Resolution Project. Uwo mugambi ni uw'indirimbo yiswe Resolution Song yerekeye gukingira ibidukikije, yagomba kuririmbwa mu ndimi 200 zo hirya no hino kw'isi. Umugambi Resolution Project watangujwe n'ikigo Tackroom Theatre, gifadiganije n'ibigo bihinyanyura umuziki hamwe n'ivy'imbuga hwaniro birimwo Deccca Records, WWF International, Tik Tok, Acccenture n'abandi baririmvyi batandukanye bo kw'isi yose. Muri abo baririmvyi, harimwo Umurundi Yves Kami, akaba ari we yatowe mu Burundi ngo akore iyo ndirimbo ashizemwo ikirundi akanayiha umudiho w'ikirundi. Ku bw'ukwo gutoranywa, Kami yabwiye BBC ati: ""Jewe ndi umu 'artiste' akora umudiho wisunze imidiho yo ngaha iwacu. Nkora afro ndayicanze n'ingoma nzo ngaha mu Burundi. ""Burya ivyo umuntu aba ariko arakora barabikurikirana. Nagiye mbona umuntu andondeye, arambarira umugambi nanje numva neza ko ari umugambi mwiza. ""... umuziki wacu tuwukoresha kugira [duhimirize] abantu [...] tuwukoresha kugira ngo ushobore gufasha [ikibano] tubayemwo."" Umugambi Resolution Project watangujwe mu 2019 ku cicaro ca ONU, ukaba ushigikiwe na ba rurangiranwa ba Hollywood nka Emma Thomson, Naomi Harris, Keira Knightly, Marc Rylance na Bill Bailey. Intumbero yari uko itariki ya 22/04/2022 ishika izo ndirimbo zose 200 hamwe na video zazo vyamaze gushirwa ahabona bishobora kwumvirizwa. Izo ndirimbo zose zifise amajambo amwe hamwe n'injana (melodie) imwe, ariko buri muririmvyi akaza arashiramwo akiwe kajanye n'umuco wiwe. Kami avuga ko bitari vyoroshe guhindura mu kirundi indirimbo isanzwe iriho ngo ariko baroroherejwe. Yagize ati: ""Cabaye igikorwa kitoroshe ariko baraduhaye umwidegemvyo wo gukora irya ndirimbo twisunze ama 'realites' yacu yo mu Burundi. ""Nico gituma muri irya ndirimbo murumvamwo inanga y'ikirundi, murumvamwo ingoma, murumvamwo akazehe, murumvamwo umudiho w'amayaya."" Urashobora kwumva ukanaraba amashusho y'indirimbo Resolution Song ya Yves Kami ngaha."	https://www.bbc.com/gahuza/amakuru-61196163
health	Uganda: Bituye sentare kubera bahawe udukingirizo tudakomeye tugatabuka mu mibonano	"Abaganda batatu bitwariye ikigo kijejwe kugenzura imiti mu gihugu hamwe n'ishirahamwe Marie Stoppes, bakavuga ko babahaye udukingirizo tubadokeme twabateye kwandura umugera wa SIDA  no gusama inda batipfuza. Umwe muri abo bagabo avuga ko yakoresheje udukingirizo twitwa Life Guard, ariko tukaba twarapasutse mu gihe yariko agira imibonano mpuzabitsina, vyatumye yandura umugera wa SIDA, mu gihe uwundi nawe yanduye agashangaza (blennorragie). Uwundi mugore nawe avuga ko yasamye inda kandi yakoresheje ako gakingirizo. Mu kwa cumi na rimwe 2019, abategetsi ba Uganda barategetse ko udukingirizo twari tumaze gutangwa incuro zibiri n'iryo shirahamwe Marie Stopes Uganda rijejwe irondoka rijanye n'amagara meza dukurwa kw'isoko. Urwandiko rwabo ruvuga ko utwo dukingirizo tutapimwe kugira twemezwe ko dukwije ibisabwa n'amategeko imbere y'uko duhabwa abanyagihugu. Ishirahamwe Marie Stoppes yatanze udukingirizo tungana n'imiliyoni zibiri ku kwezi mu gihugu. Muri urwo rubanza, abitwaye basaba ko uruhusha rwo kwinjiza no gutanga utwo dukingirizo ruhagarikwa. Basaba ko ikigo kijejwe imiti mu gihugu, ari naco gitegerezwa gupima imiti yose n'ibindi vyose bikoreshwa mu buvuzi imbere y'uko bishirwa kw'isoko, ko cemera ko cananiwe mu mabanga yaco. Utwo dukingirizo tungana n'umuliyoni twavanywe kw'isoko na leta mu kwa cumi na rimwe 2019, kubera imyidogo y'abanyagihugu. Ico gihe ikigo kijejwe imiti muri Uganda (NDA) cari giherutse gusohora urwandiko kivuga ko ibipimo vyerekana ""udutoboro n'ibimenyetso bigaragaza ko utwo dukingirizo dushobora guturika"". Ariko kuva ico gihe, hari bwinshi bwari bumaze kugurishwa, ubugera ku bice 70% bwonyene bukaba ari bwo bwonyene bwavanywe kw'isoko. Abagabo babiri bitwariye ishirahamwe Marie Stoppes mu rubanza rundi bari bunguruje mu kwa kabiri uno mwaka, basaba indishi y'akababaro."	https://www.bbc.com/gahuza/amakuru-53679569
religion	Germany: Igarariza rya Katolika mu guhezagira ababana basangiye igitsina, n'abagore basoma misa	"Ng'izo inkengeri ziravuze, inanga ziratangura gusamirana, maze Patiri Jan Korditschke na we araduga kuri Arutari kugira ahereze inkuka y'imisa. Vyose bisa nk'uko vyahora bimeze iyo hageze imisa ku wa Mungu muri Katolika. Ariko muri ako kanya nyene, hari ikintu kidasanzwe kiri mu mitima ya bamwe kandi kibateye impungenge. Ikintu kigomba kibe ni ikidasanzwe na gato. Patiri Korditschke arafashe ijambo, ati ""uwo wese yipfuza umuhezagiro w'Imana ni ahaguruke"". Hafi abari mw'isengero bose barahaguruka, harimwo n'abatari bake basanzwe bubakanye basangiye ibitsina. Ng'ako akaririmbo karatanguye, patiri na we aregera, maze abaza umwe umwe ico yipfuza gusaba Imana mu bisabisho vyabo. Hanyuma niko kuganzura ibiganza yubika ku mitwe yabo asengera umwe umwe. Hari benshi bakoroye amosozi. Aba rero si abandi, ni ba bandi bubakanye basangiye ibitsina, inyuma y'imyaka itari mike nibwo bwa mbere bakiriwe ukuri kwamye muri Ekleziya. Umwe muri bo Sangha, umukatolika kuva avuka ari kumwe n'uwo bubakanye, Frieda kuva imyaka 25 yose, ati: ""Ni ibintu bibabaje cane kandi ubu niho mbonye ingene nakomerekejwe ku mutima"". ""Mu myaka 49 yose, sinigeze nakirwa. Ariko rero impera n'imperuka, abantu baratanguye kuvuga bati: 'kuba uri ng'aha nta ngorane'"". Ku bwa Matthias, na we nyene yavutse ari umukatolika akaba yaronse uwo muhezagiro ari kumwe n'uwo bubakanye Thomas, kuja mu misa ntiyigeze iba ingorane. Ariko avuga ko amajambo ashikirizwa n'abategetsi ba Katolika yamutumye yiyumvira guhindura idini. Ati: ""Igihe cose namye nibaza nimba ari ngombwa ko nguma mw'idini ritanyemera. Ariko rero, Ekleziya 'nyayo' hano ku rubuga, irongeye kugarura ukwemera kwanje"". Mu buryo bw'agahemo, ijambo nk'iri rishikirizwa n'abategetsi ni ryo ryatumye iyi misa igenda uko yagenze. Mu kwa gatatu, Vaticano yasohoye itangazo rikomeye rivuga ko ukwubakana hagati y'abasangiye igitsina ari ""icaha"", rinashimangira ko abapatiri bose bazohirahira bagahezagira abubakana basangiye igitsina bashirwa ku ruhande. Iki ni ikintu abapatiri bo nyene ku giti cabo bakora - ariko ni gake biba ku mugaragaro. Iri jambo rikarishe rya Vaticano ryashavuje abakatolika bashaka ko ibintu bihinduka mu Budagi. Mu kwishura, ibihumbi n'ibihumbi vy'abapatiri, ababikira n'abakirisu baciye batanguza isekeza bise Liebe gewinnt (Urukundo Ruratsinda/l'Amour Triomphe/Love Wins), kugira bemeze ku mugaragaro ko ababana basangiye ibitsina bemewe mu masengero yabo. Patiri Korditschke ati: ""Narashavuye numva n'isoni kubera nibaza ko ari ijambo ribabaje cane"". Ni umwe mu bapatiri hafi  120 bo mu Budagi bafashe ingingo yo kugarariza ku mugaragaro iri tegeko rya Vaticano. Mu kiringo c'indwi imwe gusa abapatiri baremesheje ibisabisho mu masengero ya Katolika mu gihugu cose c'Ubudagi bahezagira abantu abo ari bo bose babisavye, harimwo n'abubakanye mu buryo Vaticano ibona ko ari icaha, nk'abubakanye n'abahukanye, hamwe n'abubakanye basangiye igitsina. Umunyamakuru wa BBC abajije Patiri Korditschke ingene asigura igituma aja kubiri n'itegeko rya Vaticano, yishuye akorora amosozi. Guhezagira abubakanye basangiye ibitsina biri mu bintu bigenda vyiyongera mu bakatolika bashaka ko ibintu bihinduka mu Budagi. Amashirahamwe aharanira agateka k'abagore, nka Maria 2.0, nayo nyene asaba uburenganzira bungana muri Ekleziya. Haciye umusi umwe inyuma y'iki gisabisho ca Patiri Korditschke i Berlin, abagore baragiye ku ruhimbi basigura ijambo ry'Imana mu masengero ya Katolika 12 atandukanye y'Ubudagi - na vyo nyene Vaticano ikaba itavyemera. Ulrike Göken-Huismann umugore yashikirije ijambo mw'isengero asengeramwo mu karere ka Düsseldorf, avuga ati: ""Ekleziya yahora itwigisha ko Isi iringaniye kandi yatwigisha ko twategerezwa kuvyemera uko. Ariko rero vyabaye ngombwa ko Ekleziya ihindura. Canke kandi wibuke ko wategerezwa kwemwera ko Adamu na Eva ari abantu babayeho. Ntibivuga y'uko Ekleziya idategerezwa guhindura ivyo yigisha"". Abarongoye Ekleziya Katolika mu Budagi ntibahuza: hari uruhande rumwe rw'abasenyeri  rushigikiye ko ibintu bihinduka, mu gihe urundi ruhande rw'abarongoye Ekleziya ruryumako, rukaba rushigikiye intumbero ya Vaticano itarota iva kw'izima . Hagati aho, ubushakashatsi bwerekana ko hari abakatolika ku giti cabo mu Budagi bashaka ko ibintu bihinduka. Icigwa kimwe cakozwe n'amashure kaminuza yo mu bisagara vya Berlin na Münster cerekana ko ibice 70% vy'abakatolika mu Budagi bashigikiye ko abubakanye basangiye ibitsina bahezagirwa, 80% nabo bakaba ata ngorane babona ku bantu babanye batarahezagirwa, hanyuma 85% nabo bakaba babona ko abapatiri nabo bokwemererwa kurongora. Inyuma y'igisabisho co guhezagira abubakanye basangiye igitsina i Berlin, abantu baharurwa mw'ijana baciye bakoranira hamwe hanze y'isengero biha agacupa mu buryo bwo kwigina kuri iyo ntambwe. Ariko kw'irembo ry'isengero, abantu bashika cumi bakoze imyiyerekano yo kwiyamiriza iyi ngendo, bafise icapa canditseko ngo ""Imana ntihezagira icaha"". Nta mishamirano iri hagati y'izi mpande ariko zompi zigizwe n'abantu bakomeye muri Ekleziya Katolika badahuriza hamwe. Amwenyura, Patiri Korditschke  wewe yivugira ati ""ivyo na vyo ni sawa."" Papa avuga iki ku bijanye n'abahuza ibitsina babisangiye? Mu kw'icumi 2020: Papa Francis yabwiye umuhinga akora amareresi ko abashaka kwubakana basangiye ibitsina ""bokwemererwa imbere y'amategeko"".  ""Abahuza ibitsina babisangiye ... ni abana b'Imana kandi bafise uburenganzira bwo kuba mu muryango. Nta n'umwe yokwirukanwa canke ngo agirirwe nabi kubera ico"". Mu kw'icumi  2014: Ikoraniro ry'abasenyeri b'Ekleziya (synod) bahakanye ivyipfuzo vyari bishigikiwe na Papa ko abahuza ibitsina babisangiye bokwemerwa. Mu kw'indwi  2013: Ari mu ndege ari ku rugendo, Papa yabwiye abanyamakuru ko abahuza ibitsina babisangiye batokumirwa ahubwo ko boshirwa mu muryango. Yavuze ko abahuza ibitsina babisangiye basanzwe bari mu barongoye Ekleziya bogirirwa imbabazi, ivyaha vyabo bigaharirwa. 2013:Mu gitabo On Heaven and Earth (Ku vyerekeye Ijuru n'Isi), Papa avuga ko gufata ku rugero rumwe abahuza  ibitsina babisangiye n'abubakana badasangiye ibitsina kwoba ""ari ugusubira inyuma nk'ibirenge"". 2010: Igihe yari musenyeri mukuru wa Buenos Aires yariyamiriza ko amategeko yemerera abashaka kwubakana basangiye ibitsina ariko agashigikira ko abasanzwe bubakanye basangiye ibitsina bokingirwa n'amategeko ku rugero kanaka."	https://www.bbc.com/gahuza/amakuru-57225308
health	Yataye ibiro 89 mu myaka ibiri... akiza amagara yiwe	Yataye ibiro 89 mu myaka ibiri... akiza amagara yiwe, mu gihe abaganga bari bataye icizere kuko ubunini bwiwe bw'ikirenga bwari bwamuteye indwara nyinshi.	https://www.bbc.com/gahuza/amakuru-49414843
politics	Ethiopia -Tigray: ONU igabisha ko igihugu gihakwa kuja mu ntambara cose	"Ishirahamwe mpuzakungu ONU rigasbisha ko Ethiopia ishobora kuja mu ntambara y'igihugu cose hamwe indwano yo mu ntara y'uburaruko ya Tigray itohogarara vuba. Umukuru w'igisata kijejwe ibibazo vya poritike n'ugukomeza amahoro muri ONU  Rosemary DiCarlo avuga ko ata mfashanyo irashika ku murwa mukuru wa Tigray, Mekelle, kuva hagati mu kwezi kw'icumi mu gihe hari abantu bashika miriyoni indwi bayikeneye vyihuta. ONU ivuga ko abantu bashika 400.000 babayeho nko mu bihe vy'amapfa. Kuri uyu wa kabiri, intumwa y'ishirahamwe rya Afrika AU mu bihugu vy'ihembe rya Afrika, Olusegun Obasanjo, yavuze ko yabonanye n'umushikiranganji wa mbere wa  Ethiopia, Abiy Ahmed, n'indongozi y'intara ya Tigray, Debretsion Gebremichael. Avuga ko bompi bemera ko iyo ntambara ari iya poritike ariko ko hatigeze havugwa ibiganiro vy'imbona nkubone hagati yabo. ONU ishaka ko ingabo za reta n'abayigwanya  bahagarika intambara bakava muri ako karere kugira  bishoboke ko hashikayo imfashanyo n'imiti bikenewe cane. Hagati aho Reta Zunze Ubumwe za Amerika (US) n'Ishirahamwe rya Afrika bavuga ko babona ko hari amahirwe make yo gutorera inyishu ikibazo ca Ethiopia . Intumwa idasanzwe ya US Jeffrey Feltman aherutse i Addis Abeba aho yabonanye n'abo muri AU hamwe n'abategetsi ba reta. Intumwa ya AU Olusegun Obasanjo yabwiye inama ya ONU ijejwe umutekano ko umwanya uriko urahera kandi ko hazoba akaga gakomeye cane ku bantu hamwe intambara itotorerwa inyishu vuba. Iyo ntambnara yo muri Ethiopia imaze umwaka yadutse hagati y'ingabo za reta mpuza-ntara n'abagwanyi b'umugambwe wahora utwara intara  ya Tigray, TPLF. Abo bagwanyi bavuga ko bagiye gusugereza  umugwa mukuru Addis Ababa mu gihe reta nayo yahamagariye abahora mu ngabo bakukurutse gusubira gufata umuheto bakitaba urugamba. Umuvugizi w'abagwanyi ba Tigray avuga ko bazokomeza gushika reta ivanyeho ingingo zo kwugarana iyo ntara. Getachew Reda yabwiye ikiganiro BBC Focus on Africa ko intambanyi yonyene iri mu nzira y'amahoro muri Ethiopia ari ministre wa mbere Abih Ahmed mu ""kwibohera ku nyishu iciye mu nzira ya gisirikare  ku kibazo ahanini ca poritike"". Getachew  avuga ati: ""Ico dukeneye cane si Addis Ababa, ico dushaka n'uko tugondoza [Abiy] akavanaho ukwugarana intara yacu"". ""Abiy niwe ategerezwa kwemera ivyo dusaba… hanyuma akarangiza intambara."" Uwo muvugizi avuga ko uwahoze ari umukuru wa Nigeria, Olusegun Obasanjo, ari muri Ethiopia kugerageza kuvugana n'impande zose ingene intabara yorangira, yagiranye ibiganiro vyiza n'umukuru wa TPLF, Debretsion Gebremichael."	https://www.bbc.com/gahuza/59221843
politics	Igitero kuri Ukraine: EU yugaye ikirere cayo ku ndege z'Uburusiya	"Ishirahamwe rya Buraya ryugaye ikirere caryo ku ndege z'Uburusiya nk'uko vyamenyeshejwe n'umukuru w'urwego rutwara iryo shirahamwe, Ursula von der Leyen. Yavuze ati: ""Twugaye ikirere c'Ishirahamwe rya Buraya ku ndege z'Uburusiya, indege  zifise ibiziranga vy'Uburusiya canke indege zigenzurwa n'Uburusiya"". Izo ndege zose, harimwo n'iz'abantu ku giti cabo z'abatunzi ruhebwa, ubu ntizizoshobora kugwa, canke kuguruka ziva  mu gihugu icarico cose c'Ishirahamwe rya Buraya canke ngo zice hejuru yaco. Indege z'Uburusiya zarankiwe kandi guca mu kirere c'Ubwongereza. Kompanyi ya mbere nini y'indege y'Uburusiya, Aeroflot, yavuze ko ica ifuta ingendo zose zo kuja i Buraya gushika ibintu bihindutse mu nzira yo kugera ingere ku yindi. Imbere y'iyo ngingo, ibihugu vya Buraya vyari vyatanguye, kwugara ibirere vyavyo  kimwe kimwe. Ubudagi bwavuze ko ingingo yabwo izomara amezi atatu. Ivyapa vyerekana urutonde rw'ingendo mu bibuga vy'indege vya  Domodedovo na Sheremetyevo vyerekanye ingendo ziharugwa mu mirongo zafuswe ku wamungu, harimwo izaja i Paris, Vienne na Kaliningrad. Kompanyi y'Uburusiya S7 Airlines yavuze kuri Facebook ko izofuta ingendo mu bihugu vya Buraya vyinshi gushika nibura itariki 13 za Ntwarante (ukwezi kwa gatatu). Uburusiya buguma bugera ingere ku yindi ku bihugu biba vyafashe ingingo. Umukuru w'urwego rutwara Ishirahamwe rya Buraya yamenyesheje ko iryo shirahamwe rigiye kandi guhagarika imirongo y'ibinyamakuru bigenzurwa na reta y'Uburusiya Sputnik na Russia Today bibonwa nk'urubuga rw'ukuvugira Kremlin. Yavuze ati: ""Turiko turarondera uburyo bw'ingene duhagarika amakuru yabo yo kuyovya no guhumanya i Buraya."" Izo ngingo ku ndege zizotuma  indege z'Uburusiya zifata ingendo zo kuzigura/guca kure, bituma amasaha y'urugendo aba  menshi gusumba. Indege zisanzwe zitwara abantu n'ibintu ziririnda kandi guca mu kirere ca Ukraine, Moldova na Belarus kubera igitero c'Uburusiya. Muri Reta Zunze Ubumwe za Amerika, Delta Air Lines yavuze ko izohagarika amasezerano bari bafitaniye na Aeroflot y'Uburusiya yo gufatisha ibibanza vy'urugendo. Indege zose zifise ibiziranga vy'Uburusiya zizokorwako n'izo ngingo. Ingingo y'Ubwongereza yatumye Moscou nayo igera ingere ku yindi ku ndege z'Ubwongereza. Virgin Atlantic yavuze ko kudaca hejuru y'Uburusiya bizokwongereza hagati y'iminota 15 n'isaha ku mwanya w'ingendo zayo hagati y'Ubwongereza n'Ubuhindi na Pakistan. Kompanyi ya Australia Qantas yavuze ko izokoresha inzira ndende gusumba ku ngendo zayo ata handi ziciye  hagati ya Darwin na Londres  n'ubundi zitari zisanzwe zikoresha inzira yo guca hejuru y'Uburusiya."	https://www.bbc.com/gahuza/amakuru-60553229
business	Africa yahomvye miriyoni z'ama dorari kubera ihagarara rya Facebook, Instagram na Whatsapp	"Abifashisha  imbuga hwaniro muri Afrika kugira bagurishe ibicuruzwa bitandukanye bariko baraharura igihombo baraye bagize mu masaha atandatatu Facebook, Instagram na Whatsapp vyamaze bidakora. Ikigo kigenzura ingene internet ikora Netblocks kigereranya ko iryo hagarara rishobora kuba ryateye ubutunzi bwa Africa yo munsi y'ubugararwa (ubutayu)  bwa Sahara igihombo ca miriyoni 19,8 z'ama dorari (miriyaridi hafi 40 mu mafaranga y'Uburundi). Abahinga bavuga ko ibigo vyari vyarateye imbere cane  muri urwo rudandazwa rwo kuri internet na cane cane muri ibi bihe vya Covid arivyo vyakozweko cane n'ico gihombo. Kuri bamwe bamwe iryo hagarara ryashitse mu masaha arijo haba hageze ko bagurisha cane. Kafui Adza  atwara kompanyi ya Akosombobar, inzu y'uburiro igurisha ivyo kurya kuri internet no ku bahishikiye hagati mu gisagara ca Accra AirportCity, irabana n'ikibuga mpuzamakungu c'indege ca Kotoka. Avuga ko izo mbuga hwaniro zabaye mu masaha yo kurya ivyo ku murango. Kafui avuga ati: ""Nico cari igihe cacu ciza kuko 80% y'ivyo tugurisha ni ku  bakiriya baciye kuri internet. Abakiriya bake bashoboye kuza n'imiduga muri ico gihe c'urutavanako mu mabarabara nibo bonyene bashitse ku buriro. Igihe izo mbuga zahagarara , abakozi banje baciye babona ko tutariko turaronka abadusaba kubarungikira ivyo kurya uko twahora. Benshi baca barungika ubutumwa busanzwe bwa telefone, ariko ingorane ni uko udaheza ngo urungike igoto y'ivyo kurya ushaka"". Kafui yabwiye BBC ko akoresha amadorari hafi 3.200  (miriyoni zirenga 6 mu mafaranga y'Uburundi) ku mwaka kugira amenyekanishe ivyo akora kuri Facebook na Instagram. Ahandi nko muri Afrika y'ubuseruko, , Richard Gikonyo  afise Rickys Home Interiors. N'urudandazwa rushingiye i Nairobi, umurwa mukuru wa Kenya, rukoresha internet  mu gushira abakiriya ibikoresho bitandukanye vyo mu mazu mu gihugu cose. Ihagarara ry'imbuga hwaniro ryabaye mu gihe ku munsi usanzwe ariho akazi kaba gashushe. Gikonyo avuga ati: ""Buno nyene naciye mbona ko habaye ikibazo kuko nama ndi ku murongo. Hagati y'isaha cumi z'umuhingamo n'isaha imwe y'ijoro, niho turonka abantu benshi ku mirongo yacu, kuko abantu baba bari mu rutavanako rwo mu mabarabara baca baja ku mbuga hwaniro bagatangura kugura ibintu"". Yagiye kumenya ko vyahagaze atanguye kuronka ama terefone menshi y'abakiriya bidoga bamuhamagara  bavuga ko abakozi biwe batariko barishura ubutumwa bwabo. Avuga ati: ""Tugereranya ko hari abakiriya 50 tutatunganirije, none uyu munsi (ku wakabiri), imirimo iri hasi cane"". Karen Wambugu, umuhinga mu kugurisha kuri internet avuga ati: ""Abakozweko cane n'abahembwa kuri buri kintu bagurishije hamwe n'imangazini ntonto, kuko nini nini zo zifise imbuga zazo (websites). Iyo imbuga hwaniro nka Facebook na Instagram zihagaze, imangazini ntonto ntizishobora kugurisha kuko nta yindi  nzira zifise"" Aho iryo hagarara ribereye, abantu baciye baja ku zindi mbuga hwaniro nka Twitter kugira baronke umurongo. Ariko nko muri Nigeria, Twitter ntaco yafashije. Reta y'ico gihugu yarayihagaritse mu ntango z'ukwezi kwa gatandatu inyuma y'aho ikuriye ku rubuga rwayo ubutumwa bwa prezida Muhammadu Buhari imwagiriza kurenga ku mategeko yayo agenga ""inyifato itari nziza"". Ariko abanya-Nigeria bamwe babandanije kwandika kuri Twitter baciye ku buhinga buziguye bwa Virtual Private Networks (VPN)."	https://www.bbc.com/gahuza/58806374
sports	Igikombe c’isi Qatar 2022: Twigire kuri kahise ibishobora gushika	Na  Rob Haywood U﻿munyamakuru w'inkino wa BBC Ni iki ibikombe vy'isi vy'imbere y'aha bishobora kutwigisha ku vyo twokwitega muri  Qatar? Igikombe c'uno mwaka coba kigoye? Ibihugu vyaronse itike yo kuja muri iri higanwa bibanje gukina urukino rwa play-off vyohebuzwa ubu nyene? Ubwo gukinira muri Asia vyoba bizokworohera ibihugu bimwe bimwe? Turaraba ibi vyose - hamwe n'ibindi vyinshi - kugira turabe ibihugu bishobora guhabwa amahirwe muri kino gikombe c'isi yose c'uno mwaka. Hamaze kuba amahiganwa atandatu ahuriyemwo igitigiri nk'iki c'ibihugu 32 bigabuwe mu mirwi umunani umwe umwe ufise ibihugu bine bine , akaba ari ayo mahiganwa atandatu aduha inkino 384 tugiye kwihweza kugira turabe niba hari ibija biragaruka. Mu mwihwezo ukurikira, tugiye kurabiha hamwe aya mahiganwa atandatu - kuva mu 1998 gushika 2018 - - kiretse bibaye ngombwa ko tuja hanze y’aho. Mu mahiganwa atatu aheruka kubera i Bulaya, mu bibanza 16 vyo muri ca gice co gukuranamwo (canke igice c’umunani gishira ica nyuma), imigwi y'i Buraya yafashemwo 10. Iyo ihiganwa ribereye hanze y'Ubulaya, iki gitigiri caramanuka nko gushika ku ndwi. Imirwi yo muri Amerika y'Ubumanuko niyo ica ihatomborera, mu gihe igitigiri c'imigwi ya Asia ishike muri ico gice yigwiza na kabiri  iyo ihiganwa ribereye hanze y'Ubulaya. Ibikombe bitanu  ku mahiganwa atandaatu aheruka vyatwahanywe n'ibihugu vy'i Buraya -  kandi uretse Ubufaransa bwatsinze iri higanwa mu 1998 buronse itike kubera ari bwo bwari bwaryakiriye, ibindi vyose vyari vyitwaye neza mu mahiganwa yo kurondera itike. Ibindi bihugu bine vyatahukanye iki gikombe - Ubutaliyano mu 2006, Espagne mu 2010, Ubudagi mu 2014 be n'Ubufaransa mu 2018 - wasanga birangije bidatsinzwe na rimwe canke ugasanga bitsinzwe nka rimwe gusa mu nkino cumi zo kurondera itike. Urugero rw'izi nstinzi (mu gihe iyo banganije biharurwa nk'inusu y'intsinzi) rwari ku 80% no kurenga. Mu nkino zo kurondera itike mw'ihiganwa ry'uno mwaka, ibihugu vyinshi vya Bulaya vyarashitse kuri uru rugero: Danemark (95%), Ubwongereza n'Ubudagi (90%), Serbia n'Ububirigi (87.5%), Espagne, Ubuswisi n'Ubufaransa ( 81.3%) hanyuma Croatia n'Ubuholande ( 80%). Twisunze urutonde rwa FIFA rw'ingene ibihugu bikurikirana kw'isi, turashobora kubona ingene iri higanwa rishobora kuzoba rikomeye.  Raba ubutandukane bw'ingene ibi bihugu 32 bihagaze kuri buri higanwa: Kubera amategeko ya FIFA agena igitigiri c'imirwi iva kuri buri mugabane, hari ibihugu bitari muri iri higanwa kandi ku rutonde rwa FIFA biri imbere ya bimwe mu vyaronse itike. Ibihugu bikomeye bitazokwitabira iri higanwa ry'uno mwaka ni Ubutaliyano - buza mu kibanza ca gatandatu - ariko  Colombia (17), Peru (23), Suède (25), Ukraine (27), Chili (29) na Nigeria (32) vyari kuba vyararonse itike iyaba urutonde rw'isi ari rwo rwakurikizwa mu kugena abaryitabira hatarabwe aho igihugu giherereye. Mu gihe ibihugu indwi vyo ku rugero rwo hasi biri muri rino higanwa bishobora kuboneka ko ari vyinshi, uravye ahubwo ni igitigiri gito kuva iri higanwa ritanguye guhuriramwo ibihugu 32. Hari amahiganwa yagiye yitabirwa n'ibihugu bishika 11 biri inyuma ya 32 vya mbere. Rero iki gihe ni ihiganwa rizoba rikomeye cane. Hanyuma turavye ingene ibihugu bihagaze, biboneka ko Ubwongereza na Pays de Galles (Wales) biri mu murwi utoroshe na gato muri  Qatar - ni wo murwi wonyene uhuriyemwo imirwi iri muri 20 ya mbere dufatiye kuri uru rutonde rwo ku wa 30 z'ukwa cumi. Imirwi yo mu gikombe c'isi yose ca 2022  n'ingene ibihugu bihagaze kw'isi (Gushika   ku wa 30 z'ukwa cumi. ) Pays de Galles mu mahiganwa ya mbere yitabiriye mu myaka 64, yamye ironka itike ibanje gukina play-offs  kumwe na Pologne hamwe na Portugal. Ukibibona ubwa mbere, womenga vyaciye mu canzo - ariko akahise ka vuba kerekana ko ibihugu bironka itike muri iyo nzira bikora ibintu bikomeye. Tugereranije imirwi ya Bulaya, 67% y'ibihugu bironka itike biciye muri play-offs  birashika mu gice co gukuranamwo, ugereranije na 57% gusa biba vyaronse itike mu buryo bworoshe. Inkino zibiri za nyuma (finales)  z'amahiganwa atandatu aheruka zahuje ibihugu vya Bulaya vyaronse itike mu ma play-offs - ibi bikaba ari Ubudagi mu 2002 hamwe na Croatia mu 2018. Vyongeye, Croatia (1998) na Turukiya (2002) vyashitse mu  gice ca kabiri gishira ica nyuma (demi-finales) , mu gihe ibindi bihugu bitatu navyo vyashitse mu gice ca kane gishira ica nyuma (quart de finales). Kuva mu myaka ya 1990, mu bihugu biba bifise igikombe, ikimaze gutsinda muri  gice c'inkino zo gukuranamwo (knockout) ni kimwe gusa, iki naco ni Ubudagi igihe butsinda Ghana mu 2006. Mu vy'ukuri, kuva mu 1962, nta gihugu kirashobora kugumana igikombe, mu gihe mu mahiganwa 14  kuva ico gihe, ibihugu bibiri ari vyo  vyonyene bimaze kugera mu gice ca kane gishira ica nyuma. Ibihugu biba bifise igikombe kenshi bitangura kugira ingorane ku rukino rwa mbere. Mu mahiganwa 12 kuva Ubwongereza butsinze urukino rwa mbere aho bwahura na Roumanie mu 1970, ibihugu bitatu vyonyene biba bifise igikombe ni vyo bimaze gutsinda urukino rwa mbere. Mbere bine muri bitanu biba bifise igikombe nta n'uko vyavuye mu nkino zo mu mirwi (phase des groupes). Kubera iki? Imyaka ine ni igihe kirekire mu mupira w'amaguru. Uravye, usanga 50% vy'abakinyi batsindiye ico gikombe ari bo batangura urukino rwa mbere rwo mu mirwi mw'ihiganrwa rikurikira. Igihe Ubutaliyano bukina urukino rwa mbere bukanganya na Paraguay mu 2010, bwakinishije batatu gusa mu bari batsindiye igikombe ca 2006. Nimba witeze ko imirwi ibiri ya mbere ari iyizoba ihagaze neza ku rutonde mpuzamakungu muri buri murwi, uzotangara. Ni ibisanzwe ko bitandatu muri 16 bikina inkino zo gukuranamwo usanga bigira gatatu na kane mu mirwi yavyo. Ni urugero rutangaje rwa 32%. Muri ano mahiganwa atandatu nyene, imirwi yo hasi yatsinze inkino zo gukuranamwo ku rugero rwa 34%. Inkino zitatu muri zine zababaje ni izatsinzwe n’ibihugu vyakiriye amahiganwa - ku ncuro zibiri biciye ku ma penalties, incuro imwe nayo biciye ku gitsindo c'inzahabu. Uko bizogenda kwose mu ndwi zitanu ziri imbere, hashobora kuba ibintu bizobabaza abantu, bitangaza, eka ibintu bizoteza impari.	https://www.bbc.com/gahuza/articles/c4n7j10z8xqo
sports	Ibintu bitanu bisigura Messi avavanura na Barcelona	"Ivya Messi muri FC Barcelona birarangiye. Inyuma y'imyaka 21 muri uno murwi wo mu ntara ya Catalan, uyu musatirizi nta yandi masezerano agiye kuronka, n'aho impande zompi zari zamaze gushika ku masezerano y'intangamarara, hasigaye akanyuma gusa. Ariko hari akantu kabaye mu minota ya nyuma. Ico Barcelona yakoze conyene, kwabaye ukumenyesha ko ata masezerano mashasha ""ashobora kuba kubera inzitizi zishingiye ku mafaranga n'inzego"". Ivuga iti: ""Impande zompi zirababajwe n'uko ivyipfuzo vy'uyu mukinyi be n'umurwi bidashobora kuja mu ngiro"". ""Barça irakengurukiye n'umutima wayo wose uruhara rw'uyu mukinyi mu gukomeza uwu murwi, ikaba imwipfurije kuroranirwa mu buzima bwiwe bwite, ndetse no mu mwuga wiwe"". Messi ntaco yashimye gushoka atangaza. Nk'uko amakuru aca mu kinyamakuru ca Catalan,  Mundo Deportivo, abivuga, ""uyu musatirizi wa Argentina arababaye cane"", ku buryo ata mugambi afise wo kugira ico abivuzeko. Ariko none, ni ibiki vyoba vyatumye iyi migenderanire, imwe mu yikomeye cane mu gisata c'umupira w'amaguru kw'isi muri kino gihe, itabandanya? Nta kintu Messi atatsindiye mu gihe cose amaze muri Barca: ibikombe cumi vyose vya La Liga, ibikombe bine vyose vya Champions League/Ligue des Champions (Ihiganwa rihuza imirwi yabaye iya mbere ku mugabane wa Buraya), ibikombe indwi vy'ihiganwa ryitiriwe umwami (Copa del Rey), ibikombe bitatu vya European Super Cup/ Supercoupe d'Europe (urukino ruhuza imirwi yatsindiye Champions League na Europa League), hamwe na bitatu vya Club World Cup (ihiganwa rihuza imirwi yabaye iya mbere ku migabane). Ku gatwe kiwe, avuye muri uwu murwi awutsindiye ibitsindo 672 vyose, bikiyongera ku mupira w'inzahabu (Ballon d'Or ) yatahukanye incuro zitandatu zose. Messi, ubu afise imyaka 34, yaboneka ko yorangirije umwuga wiwe muri uwu murwi yinjiyemwo afise imyaka 13. Ariko rero, Messi nta munezero yari agifise muri Barcelona. Mu mwaka uheze, yariyamirije uburongozi bw'uwu murwi, anamenyesha ko yipfuza kuwusezerera, mu kuvuga ati: ""Haciye igihe ata nteguro ihari kandi nta kintu, babandanya bafyinata bapfukapfuka gusa"". Ico gihe, mu kiganiro n'ikinyamakuru ngurukanabumenyi, Goal, yavuze ati: ""Umukuru w'umurwi [Josep María Bartomeu] yahora avuga ko ihiganwa rirangiye nshobora guhitamwo niba nshaka kugenda canke niba nshaka kubandanya, amaherezo yiwe ni uko ivyo yiyemeje ata na kimwe yakurikije"". Kugira ngo yirinde impari mu butungane, uyu munya Argentina yahisemwo kwihangana mu bubabare hamwe no kwinumira kugira ngo ntahangane n'umurwi wamukujije. Igenda rya Josep María Bartomeu n'umuzo wa Joan Laporta ku burongozi bw'uwu murwi wa Catalan, vyahinduye imigambi ya Messi. Uyu mukinyi yari yishimiye imigambi ya Laporta yo kunagura uyu murwi. Mw'ihiganwa rirangiye, uwu murwi ntiwashoboye gushika ku ntego zawo zose: waratsindiye Copa del Rey, ariko warangije ihiganwa rya La Liga ari uwa gatatu, unatsindwa mu rukino rwa nyuma rwa Spanish Super Cup (ruhuza umurwi watahukanye ihiganwa La Liga rya Espagne n'umurwi watsindiye igikombe ca Espagne), unatsindirwa mu gice ca kabiri ca Champions League. Ariko n'aho vyagenze uko, Messi na Laporta barumvikanye ko bogiriranira amasezerano agira 11 n'uyu mukinyi. Ariko ibibazo vy'amafaranga uwu murwi ufise vyaje kwica vyose. Nk'uko bimeze no mu yindi mirwi, FC Barcelona iri mu bibazo vy'amafaranga vyatewe n'ikiza karanda ca coronavirus, bituma ubutunzi bugabanuka. Messi yari yemeye kugabanirizwa umushahara yari asanzwe ahembwa gushika ku bice 50% - akaba yari asanzwe ahembwa hafi imiriyoni 165 z'amadorari y'abanyamerika nk'uko ibinyamakuru vyandika amakuru y'inkino bibivuga - akabandanya akinira FC Barcelona gushika mu 2026. Haciye imisi yicandagishije, Messi yasubiye i Barcelona, aho ku wa kane yari yiteze gutera igikumu kuri aya masezerano mashasha. Ariko si ko vyagenze. Guha amasezerano mashasha Messi vyasigura ko Barça yategerezwa kwongereza amafaranga yo kuriha imishahara y'abakinyi, ivyari gutuma yisanga yarengeje urugero rw'amafaranga imirwi yemerewe gukoresha mw'igihangwa rya Espagne. Ibi navyo biva ku mafaranga yinjizwa, aya nayo akaba ari make kubera iki kiza karanda ca corona. Mu gihe mu mwaka w'inkino wa 2020-2021 yari yemerewe gukoresha amafaranga agera ku miriyoni 600 z'amadorari y'abanyamerika, mu mwaka uza yemerewe kutarenza imiriyoni zababa 410. Hanyuma kandi, kugira ngo Messi ashobore gutera igikumu ku masezerano mashasha, vyari ngombwa ko haba abakinyi bagurishwa kugira ngo uwu murwi ushobore kuriha imishahara y'uyu kizigenza wa Argentina. Aha rero, mw'itangazo ryo ku wa kane, uwu murwi watangaje ko hari ""inzitizi zishingiye ku butunzi n'inzego"", wisunze ""amategeko ngenderwako ya La Liga"", aya nayo akaba ajanye n'urugero ntarengwa rw'imishahara. Aha, La Liga ntaco yashotse itangaza. Mu gihe bari bakiri mu biganiro, ku wa gatatu hatangajwe amasezerano hagati ya La Liga n'ikompanyi iguriha imitahe, CVC Capital Partners. Aya masezerano, ataremezwa n'inama nkuru y'uwu murwi gushika mu misi iri imbere, ashobora gushiramwo imiriyoni 3000 z'amadorari y'abanyamerika mu mupira w'amaguru muri Espagne, muri yo ibice 90% bikagabanganwa hagati y'imirwi. N'aho igice gito cane (15%) ari co gishobora gukoreshwa mu kuriha imishahara, uwu mutahe ushobora gufasha kwongereza urugero rw'umushahara. N'aho uwu mutahe utarangije ibibazo vy'imishahara uwu murwi ufise, abihweza ibintu n'ibindi babona ko bwari uburwo bwo gutorera inyishu ikibazo c'amasezerano ya Messi. Kuri FC Barcelona, iyo ntiyariyo nyishu, kuko ku wa kane yamenyesheje - haciye amasaha ivya Messi bishikirijwe - ko itemera aya masezerano. Barça yavuze ko idakwiye gutera igikumu kuri aya masezerano kubera impungenge zibonekeza mu gisata c'umupira w'amaguru muri kino gihe. N'aho Messi yari yemeye umushahara yari guhabwa kugira ngo abandanye akinira FC Barcelona, hari ibindi bintu uwu murwi udashobora kumuha. Ibinyamakuru vyo muri Espagne vyemeza ko uyu munya Argentina yasavye ko bagura mugenziwe Cristian Romero, ariko uwu murwi ntiwashoboye gushika ku masezerano n'uyu mukinyi w'inyuma. Mu ndwi ziheze, warashoboye kugura  Sergio Kun Agüero na Memphis Depay, ariko Messi yabandanije avuga ko batari bahagije kugira ngo uwu murwi ushobore guhangana n'iyindi mirwi ikomeye. Laporta yari yatangaje ko ejo ku wa gatanu yari kubonana n'abanyamakuru kugira ngo asigure vyinshi ku bijanye n'itangazo yasohoye ryateje nyamugigima mu gisata c'umupira w'amaguru. N'aho vyagenze uko vyagenze, umuhinga Andy West  abona ko ibi bishobora kuba bidasigura ko imigenderanire hagati ya Messi na FC Barcelona irangiriye aha. Uyu muhinga mu bijanye n'umupira w'amaguru muri Espagne yabwiye igisata ca BBC kijejwe inkino, BBC Sport, ati: ""Mu vy'ukuri, n'aho ari ingingo ya nyuma, ishobora gutuma umurwi utakaza igihagararo mw'ihiganwa rya La Liga"". ""Impera n'imperuka turashobora gusubira kubona Lionel Messi mu mwambaro wa Barcelona"". Kuva mu mwaka uheze igihe atangaza ko yipfuza gusezera uwu murwi, Manchester City na Paris Saint Germain, yompi ni yo mirwi yaboneka ko uyu musatirizi wa Argentina ashobora kwimukiramwo. N'aho imiryango yasubiye kwugururwa kuva iri tangazo rishizwe ahabona ku wa kane, Manchester City, ihejeje kwerekana uwundi musatirizi, Jack Grealish,  azoba yambaye inomero 10 mw'ihiganwa buca ritangura. Messi  avuga kandi ko yamye afise icipfuzo co kuba muri Reta Zunze Ubumwe za Amerika kugira ngo akine mw'ihiganwa ryo muri ico gihugu MLS Uko vyogenda kwose kuri kazoza kiwe, ikizwi ni uko ubu Messi ari umukinyi yedegemvya, inyuma y'aho amasezerano yari afitaniye na FC Barcelona arangiriye, hari ku wa 30 z'ukwa gatandatu, 2021."	https://www.bbc.com/gahuza/amakuru-58126360
religion	Theodore McCarrick yahoze ari kardinali muri US arahakana ivyo gufata ku nguvu yagirizwa	"Uwahoze ari kardinali wa Ekleziya Katorika muri Reta Zunze Ubumwe za Amerika arahakana ivyaha yagirizwa vyo gufata ku nguvu umwana w'umuhungu w'imyaka 16 mu myaka ya 1970. Theodore McCarrick, 91, yarengutse imbere ya sentare i Massachusetts kugira yisigure ku vyaha vyo gufata ku nguvu no gukubagura (coups et blessures) yagirizwa ko yakoze mu 1974. Uyu mu kardinali yahoze ari musenyeri mukuru wa Washington DC azwi ko ari we mutegetsi wo ku rwego rwo hejuru wa Ekleziya Katorika muri Amerika yagirijwe ivyaha vy'ihohotera rishingiye ku gitsina. Imbere y'aho yahora avuga ko atibuka ko hoba hari ivyo guhohotera yoba yarakoze. Mu rubanza rwashinzwe mu kw'indwi, McCarrick yaragirijwe ivyo gukwegakwegera uyo mwana w'umuhungu - ariko atavuzwe izina -  mu buhumbu, mu kiringo c'imyaka itari mike. Uyu mugabo avuga ko yakorewe aya mabi yavuze ko igihe kimwe vyabaye mu gihe yari mu bugeni bwa mwenewabo kuri kaminuza ya Wellesley muri Massachusetts mu 1974. Nyene gukorerwa aya mabi avuga ko McCarrick yamukwegeye mu cumba kimwe co muri iyo kaminuza aca atangura kumukuyakuya. Inyuma yaho, uyo mupatiri avugwa ko yaciye abwira uyu mugabo kuvuga ibisabisho kugira ngo akire ""ibicumuro"". Muri sentare ku wa gatanu, McCarrick yategetswe kutavugana n'uyu nyene guhohoterwa canke n'umwana n'umwe. Yasabwe gutanga ingwati y'ibihumbi 5000 vy'amadorari y'abanyamerika, mu gihe bitegekanijwe ko asubira kwumvirizwa ku wa 28 z'ukw'icumi. Buri caha gishobora guhanishwa umunyororo wo gushika ku myaka itanu, kandi agategerezwa kwandikwa ku nguvu nk'umusambanyi (délinquant sexuel/sex offender) McCarrick ni umwe mu bategetsi ba Ekleziya Katorika bagirizwa gushurashuza abana mu kiringo c'imyaka mirongo. Mu 2019, yarakuwe mu mabanga inyuma y'amatohoza yakozwe na Vaticano ku vyaha yagirizwa vyo gufata ku nguvu mu myaka itari mike. Yaragirijwe kandi ko yafashe ku nguvu umuyabaga i New York hagati mu myaka ya 1970, yongera ahatira abagabo kuryamana nawe mu rugo i New Jersey mu gihe bariko bigira ubupatiri. Icegeranyo c'impapuro 450 ca Vaticano casanze Papa Yohani Paulo wa kabiri yarabwiwe ivyerekeye ibi vyagirizwa McCarrick, ariko agahitamwo kwizera abepiskopi ba Amerika bamukingiye ikibaba. Casanze kandi Papa Benoit/Benedict XVI - yatanze imihoho mu 2013 - ashobora kuba yaranse iciyumviro co gukora amatohoza kubera ata ""vyemezo vyari bihari"" ku vyo yagirizwa."	https://www.bbc.com/gahuza/amakuru-58452634
sports	Lionel Messi: Ibi bintu bitanu wari ubizi kuri we?	"Na Ciaran Varley BBC Sport Lionel Messi nta nkeka, ni we mukinyi rurangiranwa mu mupira w’amaguru. Ku myaka 35, uyu musatirizi wa Argentina amaze gutsindira hafi ubushimwe bwose muri uru rukino. Yatsindiye Umupira w’Inzahabu (Ballon d'Or) – agashimwe gahabwa umukinyi wa mbere mwiza kw’isi – aho yaciye umuhigo mu kugatsindira incuro indwi, yongera atsindira agashimwe ka FIFA  k’umukinyi mwiza ku ruhande rw’abagabo rimwe. Mu bundi bushimwe harimwo ibikombe bine vy’ihiganwa rihuza imirwi yabaye iya mbere iwabo (Ligue des Champions/ Champions League), atsindira ibikombe 11 vy’ihiganwa ryo mu gihugu, yongera atsindira igikombe c’ihiganwa rya Amerika (Copa America) mu 2021.  Ico abuze conyene. Ni igikombe c’isi yose. Hagati aho ariko, tuzi bike cane ku bijanye n’uyu muntu w’imbaga ntoya ariko atera akukuruka. Mw’ireresi nshasha y’isaha yakorewe BBC, benshi mu bahoranye nawe mu murwi be n’abakinyi bigeze guhangana nawe, hamwe kandi n’abanyamakuru bakoze amakuru kuri we, barinjira muri kino gitangaza, ari we Messi. Ng’ibi bike mu vyo twokuramwo. Messi yinjiye mw’ishure ry’umupira w’amaguru rya Barcelona, La Masia, afise imyaka 13. Iri ni ishure ry’umupira w’amaguru ryasohoye ibihangange nka Xavi, Andres Iniesta, Gerard Pique na Cesc Fabregas. Fabregas yahoze akina hagati muri Barcelona, Arsenal na Chelsea avuga ko ikintu ca mbere yabonye ku muyabaga Messi  ni uko “yari umwana muto, atavuga, yari afise isoni nyinshi”. Isoni ni ikintu kiguma kigaruka cane, aho umunyamakuru w’ikinyamakuru Guardian, Jonathan Wilson, avuga ko Messi yahora yihindurira mu gasimbaryango (corridor) hakwinjira mu vyumba vyo kwihinduriramwo. Fabregas abandanya asigura ingene uyu muyabaga yitonda cane yatangaje abantu bose mu myimenyerezo. Avuga ati: ""Mu myimenyerezo ya mbere twagiranye na Leo, nakina cane ku ruhande rwo hagati amaja inyuma (milieu défensif /defensive midfielder), kandi tukaba twahura turi umwe kuri umwe. ""Mu mutwe iwanje, nibaza ko ndamwaka umupira ata ngorane kuko nakunda gukinira hasi kandi nkunda 'tackle', ariko rero mbona afise umuvuduko udasanzwe. Naratangaye, kuko ndibuka nikubise hasi ngo ndawumwake ariko aransiga aca arinjiza”. Fabregas avuga ko, kuva ico gihe, yaciye abona ko “dukwiye kwitwararika cane uyu muhungu”. Imbere y’uko ava mu murwi mu 2021, Messi yafashije Barcelona gutsindira ihiganwa rya La Liga incuro cumi, ibikombe bine vya Ligue des Champions, ibikombe indwi vya Copa del Rey hamwe n’ibikombe umunani vya super coupes muri Espagne. Messi mu kwimukira muri Barcelona vyasigura impinduka zikomeye ku muryango wiwe. Umunyamakuru Guillem Balague yanditse igitabo ndangakahise kuri Messi, arasigura ingene vyamugoye gufata ingingo. Nk’uko abisigura, inyuma y’amezi atandatu ashitse muri Barcelona, abavyeyi ba Messi batumyeko inama y’umuryango. Mushikiwe Maria, ntihari hamuguye neza, mu gihe mwenewabo nawe Matias yari afise umukunzi yasize i Rosario. Balague ati: ""Cari igihe co gufata ingingo, ‘tugume i Barcelona canke dusubire i Rosario'? “Bicaye ku meza bamubaza bati, 'Leo, wipfuza gukora iki?' Leo avuga ati, 'Nshaka gutera imbere. Nshaka kuba muri Barcelona, nshaka kuba umukinyi rurangiranwa'."" Balague asigura ko ico Messi atari yabwiwe zari inkurikizi z’ibi – nyina wiwe yategerezwa gusubiza mushikiwe na benewabo babiri i Rosario hanyuma se wiwe akagumana nawe. Balague ati: "" Akenshi, yarinjira mu cumba ciwe agashira umutwe munsi y’umusego akarira. ""Yakora ivyo kugira ngo se wiwe ntamwumve. Afise myaka 14 gushika kuri 15, niho yabona ko, kubera ingingo yiwe, yategerezwa kubitahura”. Rio Ferdinand yagize igihamana kibi co guhura na Lionel Messi n’abandi bakinyi ba Pep Guardiola bari bateye ubwoba muri Barcelona mu rukino rwa nyuma rwa Ligue des Champions, atari incuro imwe gusa, ariko zibiri. Manchester United yahuye n’aba ba Catalans mu 2009 hanyuma mu 2011 – aho hompi itsindwa. Mu 2009, Barcelona yatsinze 2-0 aho Messi yinjije igitsindo kigira kabiri ciza cane n’umutwe. Ferdinand yahushije umupira wari utewe na Xavi imbere y’igori. Ferdinand  ati: ""Messi yinjije n’umutwe, bose wamengo bambaza ngo ‘raba ingene ungana, n’ingene angana. Nta vyinshi yinjije nk’ivyo kuva atanguye gukina, ariko yabikoze mu gihe kidasanzwe”. Messi yarinjije kandi yongera aba umukinyi w’urukino (man of the match) mu rukino rwa nyuma rwa 2011 Barcelona yatsinze 3-1. ""Messi wamengo, nta guhuza amaso, nta kintu na kimwe, ari ukwiwe, nta n’uko akwegereye, hanyuma ubwo nyene ukaza wumva ng’uyo, ‘aragusetse’. Iryo joro baratwishe pe”. Mu kiringo cose amaze akina umupira, haba neza canke nabi, yagiye agereranywa n’ikindi gihangange ca Argentina: Diego Maradona. Iyi reresi yerekana ingene Messi atorohewe mu kwikorera umuzigo w’iri gereranya. Maradona yabaye ntibagiranwa igihe atsindira igikombe c’isi yose mu 1986. Messi yamenyekanye mu rukino rwa nyuma rw’igikombe c’isi yose mu 2014 akaba yari amaze gukina inkino za nyuma za Copa Amerika ariko aho hose nta gikombe yari bwatsindire igihugu ciwe gushika mu 2021 aho batahukaniye igikombe ca Copa Amerika. N’aho hari ibintu bisa mu buhinga bwabo bwo gukina, umunyamakuru wa Guardian Marcela Mora y Araujo arerekana ubudasa mu nyifato hagati ya Messi na Maradona. Avuga ati: ""Maradona yamenyekanye cane kubera impari. Nibaza ko Messi ateye imbere gusumba, aho kudugira ku mpari, yadugiye ku kwifatanya n'abandi. Messi akeneye kuba mu murwi umeze neza, kandi ukorera hamwe”. Uwundi mukinyi Messi akunze kugereranywako igihe cose ni Cristiano Ronaldo. Be na we, bamaze imyaka irenga cumi bahurira ku bushimwe nyamukuru hafi bwose mu mupira w’amaguru. Messi afise Ballon d'Or indwi, mu gihe Ronaldo afise zitanu, akaba kandi afise ibikombe vya Ligue des Champions bine Ronaldo nawe afise bitanu. Ariko none ubu bushamirane si bumwe bukokezwa n'abakora imyihwezo, abanyamakuru n'abafana? Xavi, yahoze akinana na Messi abona ko ivyo ari ukuri. Ati: ""Cristiano yamuteye intege zo kuba umukinyi rurangiranwa. ""Kumbure Cristiano na Leo bashobora kutavyemera uko. Ariko ndazi neza ko bagumye barabana ku kajisho. Iyo uriko urahiganwa, uba ushaka kuba uwa mbere”."	https://www.bbc.com/gahuza/articles/cv2nvqn5ld9o
sports	Qatar 2022: Ronaldo avugako ugucanamwo na Man U kudashobora guhungabanya Portugal	"Cristiano Ronaldo avuga ko “avugira igihe ashakiye"" kandi ko icuka kibi kiri hagati ya we na Manchester United kidashobora “guhungabanya” umurwi wiwe wa Portugal mw’ihiganwa ry’igikombe c’isi yose. Man United iriko iraraba ico amategeko avuga mu gihe iriko irondera kurangiza igihe ca Ronaldo muri uyo murwi inyuma y’ikiganiro yagiriraniye n’imboneshakure TalkTV anegura uyu murwi. Ronaldo w’imyaka 37 yavuze ko yumva “yarahemukiwe n’uyu murwi” kandi ko “ata cubahiro” agifitiye umumenyereza Erik ten Hag. Ku wa mbere Ronaldo yavuze ati: ""Mu buzima bwanje, igihe ciza ni igihe canje”. Mu kiganiro kitari citezwe yagiranye n’abanyamakuru, uyu kizigenza w’umurwi nserukiragihugu wa Portugal yavuze ati: ""Si ntegerezwa kwiyumvira ku co abandi biyumvira. Mvuga igihe nshakiye. Abakinyi baranzi neza cane kuva kera kandi barazi uwo ndi we. ""[Portugal] Ni umurwi ukomeye unyotewe kandi ufise ihangiro. Rero ndazi ko kirya [kiganiro] kidashobora guhungabanya abakinyi n’intumbero yabo”. Uyu mukinyi Ronaldo yatsindiye Ballon d’Or (Umupira w’Inzahabu) incuro zitanu azoba arongoye umurwi nserukiragihugu wa Portugal mu rukino rwayo rwa mbere mw’itsinda H ruzoyihuza na Ghana ku wa kane. Asigaranye amezi indwi yonyene mu masezerano yiwe y’umushahara w’ibihumbi 500 (500.000) vy’amapawundi ku ndwi i Old Trafford ariko Man U ishobora guhagarika amasezerano ifitaniye nawe. Ivyo vyotuma yidegemvya agashobora kwimukira mu wundi murwi muri ka kanya k’igura n’igurishwa ry’abakinyi ko mu kwa mbere. Ntarasubira gukina kubera ingwara itazwi kuva aho Man U itsindiwe na Aston Villa 3-1 ku wa 06 Munyonyo (11) akaba ari we yari kizigenza, ariko avuga ko yumva ameze neza muri iri higanwa ry’igikombe c’isi rigize gatanu kuri we. Ronaldo ati: ""Numva nkomeye, narakize, ndakora imyimenyerezo neza, kandi nditeguye gutangura ihiganwa ry’igikombe c’isi yose neza cane bishoboka. ""Numva ko uyu murwi wa Portugal ufise ubushobozi budasanzwe. Ndibaza ko vyanse bikunze dushobora gutsinda, ariko dukeneye kwibanda cane ku rukino twimirije. Rero ni ngombwa ko twibanda kuri Ghana, dutsinde hanyuma tudugire aho. ""Tuzoraba duhejeje umurwi ukomeye, ariko ndizeye ko Portugal ari wo murwi ukomeye muri rino higanwa ry’igikombe c’isi. Ariko dutegerezwa kuvyerekana mu kibuga”."	https://www.bbc.com/gahuza/articles/cxrqy2g4g6wo
entertainment	Bob Marley: Kwibuka imyaka 40 iheze iyo mboneza ipfuye	"Imyaka 40 iraheze kuva umuririmvyi wa reggae yasize izina Bob Marley yishwe na cancer i Miami, ku myaka 36, hari ku wa 11 ukwezi kwa gatanu mu 1981. Uwo munyamuziki n'umwe mu bakundwa kandi bemewe cane muri kahise k'umuziki, ku ndirimbo nyinshi zabiciye bigacika nka No Woman No Cry, One Love, na Redemption Song. Indirimbo yiwe Buffalo Soldier niyo yabaye rurangiranwa kurusha izindi mu Bwongereza, aho yagiye mu kibanza ca kane mu kwezi kwa gatanu mu 1983. Album [urukurikirane rw'indirimbo] yo mu 1977 Exodus yiswe Album y'Ikinjana n'ikinyamakuru Time Magazine. Marley yavutse mu 1945, kuri se w'umuzungu na nyina w'umwirabure, muri Jamaica. Nk'umwana yakuriye mu bukene kandi nta migenderanire myinshi bari bafitaniye na se, uwo akaba yari asanzwe ari umusirikare wo mu mazi yakorera reta y'Ubwongereza. Yavuye iwabo ku myaka 14 aja gutangura umwuga w'umuziki i Kingston. Mu  1972, Marley yashitse mu Bwongereza n'umugwi wiwe The Wailers kuremesha ibiteramo na Johnny Nash mu ntumbero yo kugerageza kumenyekana ku rubuga mpuzamakungu. Mu mwaka ukurikira, The Wailers basohoye album yabo Catch a Fire baca bakora igiteramo cabo ca mbere kuri television kuri BBC. Ico giteramo cagize ingaruka nini cane gica kibazanira abakunzi benshi ku bo bari basanganywe. Inyuma y'urundi rugendo rw'ibiteramo mu 1975, yafashe amajwi ikibiriraho indirimbo No Woman No Cry kuri The Lyceum, i Londres, ica isohoka yonyene (single) ibera Bob Marley indirimbo yiwe mbere yagiye ku rutonde rw'izikundwa cane mu Bwongereza. Uwo muririmvyi yaciye aja mu murongo w'abaririmvyi bakomeye kw'isi aca aba izina rizwi mu aho uciye hose. Marley yari azwi ku kwemera kwiwe gushingiye kuri  Rastafarism, hamwe n'umugore wiwe, Rita, idini rikaba ryaragaragara mu ndirimbo ziwe. Uwo muririmvyi yarakunda kandi cane umupira w'amaguru, vyari bizwi ko acishamwo akaja gukina iyo afashe akaruhuko mu gihe co gutegura indirimbo (muri studio) canke imbere yo kuremesha igiteramo. Mu kiganiro mu 1980 yavuze ati: ""Nkunda umuziki imbere yo gukunda umupira."" ""Gukina umupira w'amaguru no kuririmba n'ibintu bibangamye kuko umupira urimwo kubabazanya. Ndirimba amahoro, urukundo n'ibindi nk'ivyo, urabona uriko urakina ntawuzi igishobora gushika, ""Umuntu aguteze akakubabaza umenga ibaye intambara."" Igiteramo c'ikibiriraho ca nyuma ca Bob Marley mu Bwongereza cabaye itariki 13 ukwezi kw'indwi mu 1980 muri New Bingley Hall, Stafford. Marley yaciye apfa mu mwaka ukurikira ahitanywe n'indwara ya melanone acral-lentigineux yari yatowe mu 1977. Yashinguwe aho yavukiye muri Jamaica mu kigwati ca Nine Mile. Amafoto yose n'aya nyeneyo."	https://www.bbc.com/gahuza/amakuru-57071855
entertainment	DR Congo: Umunyamuziki General Defao yapfuye	Umunyamuziki rurangiranwa wo muri Repubulika ya Demokrasi ya Congo Lulendo Matumona azwi kw'izina rya General Defao yapfuye. Defao, yari afise imyaka 62, yapfiriye aho yari asanzwe arwariye mu bitaro vya Laquintinie i Douala, muri Cameroun ejo ku wa mbere. Uyu munyamuziki yavutse mu 1958 azwi mu ndirimbo n'intambo zaryoheye abakunzi b'umuziki batari bake. Abaririmvyi Ferre Gola na Fally Ipupa bari mu banyamuziki ba mbere batanze ubutumwa bw'akababaro, bavuga  ko uru rupfu ari uruhombo runini kuri Afrika. General Defao yavukiye i Kinshasa ku wa 31 z'ukwa cumi na kabiri 1958, akaba yatanguye kuririmba mu 1978 mu murwi wa Suka Movema. Yararirimvye mu gihe gito mu mirwi Fogo Stars na Somo West imbere y'uko yinjira muri  Grand Zaiko Wawa, mu nyuma akaba yagiye kwimukira mu murwi Choc Stars wari watangujwe mu 1983 n'abaririmvyi Ben Nyamabo hamwe na Bozi Boziana, ari naho yerekaniye ubuhinga bukomeye aranamenyekana cane. Defao yahavuye ava mu murwi Choc Stars mu mpera za 1990 aca atanguza umurwi Big Stars ari kumwe na Djo Poster. Hagati aho, ibintu ntivyagenze uko yavyipfuza, biba ngombwa ko arondera abandi baririmvyi Djo amaze kugenda. Defao yari yashitse muri Cameroun mu ndwi iheze akaba mbere yaragiye mu myimenyerezo y'igiteramo ciwe c'Umwaka Mushasha, ari naho yatanguye kwumva atameze neza, nk'uko amakuru ava i Douala abivuga. Defao yahavuye asimbanwa ku bitaro Laquintinie ari naho yahavuye asandabira.	https://www.bbc.com/gahuza/amakuru-59807541
business	India: Umukoresha yanebaguwe ku ciyumviro co gukora amasaha 18 ku musi	"Umukuru w'ikompanyi imwe mu Buhindi yanebaguwe inyuma yo kuvuga ko abakozi bashasha mu kazi akari ko kose bategerezwa gukora amasaha 18 mu myaka yabo ya mbere ine canke itanu bakironka akazi. Shantanu Deshpande, yatanguje kompanyi yo kumwa ya Bombay Shaving Company, asaba abakozi bakiri bato ""gukunda akazi"" no kutaguma bidoga nk'uko yavyanditse ku mbuga hwaniro. Abantu bashavuye banditse ku mbuga hwaniro bamwagiriza gukokeza ""umuco w'akazi k'uburozi"". Ubuhindi bufise amategeko genga akazi akaze cane, ariko abaharanira agateka k'abakozi bavuga ko abategetsi bakeneye gushiramwo inguvu nyinshi kugira ashirwe mu ngiro. Mu 2020, umwe mu batanguje ikompanyi ya Infosys yaranebaguwe cane aho yavuga ko abahindi bategerezwa bakora amasaha 64 buri ndwi mu myaka ibiri canke itatu mu ntumbero yo kuzibira igihengeri c'ubutunzi catewe n'iyugaranwa rivuye kuri coronavirus. Urugero rw'icizere c'abakozi rwa LinkedIn mu 2020 ruvuga ko abakozi babigize umwuga babiri  kuri batanu mu Buhindi baramaze kugira ikibazo co kugira umutima uhagaze n'umwitwarariko. Ku rubuga rwa LinkedIn ku musi wa kabiri, Deshpande   yavuze ko ""hakiri kare"" ku bakiri bato kumenya ingene bokwifata hagati y'akazi n'ubuzima igihe ari ho bagitangura akazi. Umwe mubakoresha urubuga rwa Twitter yavuze ko Deshpande yariko arashigikira ""umuco w'akazi k'uburozi"" igihe  ""vyari vyabaye ibisanzwe ko amakompany menhsi agitangura yirukana abantu benshi."" Uwundi wo kuri Twitter nyene yavuze ko Deshpande atigeze avuga ko ""yoriha amahera y'agasunuzo"" abantu bakoze amasaha menshi. Yagize ati:""Amakompanyi afise intumbero yo kurya imitsi abantu bakora amasaha menshi. Kenshi na kenshi bigatuma baruha kare bakiri bato, bigatuma bashira mu kaga akazi kabo."" Kubera inebagurwa ryakwiye hose kubera ivyo yanditse, Deshpande yongeyeko ati:"" Urwo rwanko rwose ruvuye ku masaha 18 y'akazi?"" Yongeyeko ko abo biyumvira ku muco wo gukora muri kompanyi yiwe bahawe ikaze kubiyaga n'abakozi biwe. Ivyo Deshpande yavuze vyakurikiye igihe ijambo ""Hagarika mu mutekano"" ryakwiragira ku mbuga hwaniro. Iryo jambo risigura gukora ivyo ujejwe gusa ata kindi urengejeko. Ryatangujwe muri video y'umunyamerika ari ku rubuga rwa TikTok ahanura ""akazi si ubuzima bwawe"". Umumenyeshamakuru wa BBC Perisha Kudhail yanditse ko iryo sekeza rishobora kuba ryatanguriye mu Bushinwa , aho ijambo ubu ryabujijwe gukoreshwa #tangping risigura ""ryama urampije"" ryakoreshejwe mu kwiyamiriza umuco wo gukoreshwa amasaha menshi."	https://www.bbc.com/gahuza/articles/c72e9xl2ylyo
entertainment	Prince Philip: Ivyaranze ubuzima bwiwe n'icubahiro yagize hose	"Umuganwa  Philip, Duc wa Edinburgh, yabashije kugira icubahiro hose kubera gushigikira cane Umwamikazi kandi igihe cose. Rwari uruhara rutoroshe ku w'ariwe wese, ubaye urareka umugabo yari amenyereye ivya gisirkare kandi yari afise aho ashingiye bikomeye ku bibazo bitari bike. Ariko n'izo nguvu nyene z'inyifato yiwe zamufashije kurangura neza ivyo yari  ajejwe maze akabona gushigikira atiziganije umugore wiwe mu mabanga yiwe y'Umwamikazi. Yari umugabo w'Umwamikazi ari ku ngoma ariko Philip nta ruhare  rw'ibwirizwa nshingiro yari afise. Ariko nta n'umwe yari hafi y'Umwamikazi kurusha we canke ngo abe akomeye kuri we kurusha uko we. Umuganwa Philip w'Ubugiriki yari yavutse itariki 10 ukwezi kwa 6 mu  1921 kw'izinga rya Corfu. Urupapuro  rwiwe rw'amavuko rwerekana ko yavutse itariki 28/5/1921 kuko Ubugiriki butari bwatangure gukoresha ikirangamisi ca Gregoire (calendrier Gregorien). Inyuma y'itembagazwa  ry'ubutegetsi mu 1922, se yaciye acibwa na sentare y'impinduka. Ubwato bw'intambara bw'Ubwongereza  bwarungitswe na  muvyarawe wa kabiri, Umwami George V, bwaciye bujana umuryango mu Bufaransa. Umwana  Philip ahanini yamaze urwo rugendo rwo mu mazi mu gatebe gakozwe mu dusandugu twari twavuyemwo imicungwe. Philip yatanguriye ishure mu Bufaransa ariko ku myaka 11, yaciye aja kubandanya n'incuti ziwe mu Bwongereza aho yize ishure  nteguza i Surrey. Philip yari yavutse nk'umuganwa w'umugiriki ariko yamuka ku banye Danemark n'Abarusiya. Ico gihe nyina yari yatowe indwara ya schizophrenie aca ajanwa aho bene abo bantu barwarira. Umwana Philip yabonana gake cane nawe gushika akure. Mu 1933 yarungitswe kwiga kuri Schule Schloss Salem mu Budagi bw'ubumanuko , ishure ryari rirongowe n'umuntu yari imbere mu barondera guteze imbere amashure Kurt Hahn. Ariko mu mezi make, Hahn, yari Umuyahudi,yaciye yomoka ahunga ihigwa n'aba Nazi. Hahn yaciye aja muri Ecosse aho yaciye ashinga ishure rya Gordonstoun, ari naryo Philip yaciye yimukiramwo amaze ibice bibiri mu Budagi. Ingendo nk'iya Sparte yaranga ishure rya Gordonstoun, yari ishingiye ku kwibako, niyo yari ijanye n'umwana w'umuyabaga yari yatandukanye n'abavyeyi biwe akaba nka nyamwigendako. Mu ntambara Intanbara ya kabiri y'isi iriko iregereza, Philip yaciye ahitamwo kuja mu gisirikare. Yashaka kuja mu ngabo zikoresha indege ariko umuryango wa nyina wari usanzwe ufise kahise mu vy'imirimo yo mu mazi uca umuhanura kwinjira mw'ishure ry'ingabo zo mu mazi  rya Royal Naval College i Dartmouth. Aho niho yashingwa guherekeza Abaganwakazi bari bakiri bato Elizabeth na Margaret, mu gihe Umwami George VI n'Umwamikazi Elizabeth  bariko barazunguruka iryo shure. Ku bw'ababibonye, Philip yariyerekanye cane. Umuganwakazi Elizabeth yari afise imyaka 13 yahavuye agenda aramutangarira. Philip ntiyatevye kuba inkerebutsi kuri iryo shure rya Gordonstoun. Yavyerekanye mu kuba uwa mbere mw'ishure ryiwe, mu 1940 aca atangura kuja ubwa mbere mu bikorwa vya gisirikare ahereye  mw'ibahari Indiano. Yaciye arungikwa ku bwato bw'intambara HMS Valiant muri Mediterranee aho yavuzwe ku ruhara mu ntambara ya Cape  Matapan mu 1941. Nk'intwazangabo yari ajejwe amatara yo kurondeza y'ubwo bwato, yagize uruhara runini  muri ico gikorwa gikomeye co mw'ijoro. Hashitse mu kwezi kw'icumi mu 1942 ariwe mu lieutenant yari akiri muto kurusha abandi mu ngabo zo mu mazi yakora ku bwato  bw'intambara HMS Wallace. Gutangaza ivy'umubano Muri ico gihe we n'Umuganwakazi Elizabeth baraja bararungikirana amakete, akaba yaratumiwe kuza kumara iminsi mu muryango w'i bwami akatari gake. Rimwe yaje kubaramutsa, mu gihe ca Noel yo mu 1943, niho Elizabeth yashira ifoto ya Philip mu mwambaro wa uniforme z'ingabo zo mu mazi ku meza yategurirako impuzu ziwe. Imigenderanire yabo yarabandanije mu gihe c'amahoro, n'ubwo hari abatabishaka mu batoni b'i bwami-muri bo hari umwe yavuze ngo Philip ""arahuruduka kandi ntafise  inyifato nziza''. Ariko Umuganwakazi yari yamukunze cane hanyuma muci ryo mu 1946, Philip aca asaba Umwami kumuha umukobwa wiwe ngo bubakane. Ariko imbere y'uko hatangazwa ko vyemewe, Umuganwa Philip yategerezwa kuronka ubwenegihugu bushasha hamwe n'izina ry'umuryango. Aca aheba izina ryiwe ry'Ubugiriki, aba umwenegihugu w'Umwongereza, aca afata izina rya nyina rivuzwe mu congereza, Mountbatten. Umunsi umwe imbere y'uko ubukwe buba, Umwami George VI yaciye aha Philip  icubahiro  c'abo mu nda y'ubwami, bukeye mu gitondo c'ubukwe, aba yagizwe Duc wa Edimburgh, Earl wa Merioneth hamwe na Baron wa Greenwich. Ubukwe bwabereye Westminster Abbey ku wa 20/11/1947. Vyari ibirori, nk'uko Winston Churchill yabivuze, vy'umwakaka w'amabara' mu Bwongereza bwari bucijiriwe inyuma y'intambara. Umuganwa Philip yarasubiye mu kazi kiwe ko mu ngabo zo mu mazi aca arungikwa gukora muri Malte, aho ubwa mbere nibura, we n'umugore, bashoboye kubaho nk'uwundi muryango wose wari mu butumwa  bw'akazi. Umuhungu wabo, Umuganwa Charles, yavukiye ku kirimba Buckingham mu 1948 mu gihe Umuganwakazi Anne yabonetse  mu 1950. Mu 1952, bafashe urugendo rwo kuzunguruka Commonwealth, basezewe n'umwami Geaorge VI we, atazwi n'umwuzukuru wiwe w'umukobwa, yari afise indwara ya cancer. Umuganwa Philip yabaye uwa mbere yakeje Umwamikazi igihe yimikwa. Abari bahari ico gihe bavuga ko yari gushobora guca ashikira, iyo abishaka, icubahiro ca First Sea Lord. Ahubwo yaciye yironderera ico yokora na cane cane, aho Elizabeth abareye umwamikazi. Yari afise ivyiyumviro vyinshi vyo kugira ivyo ahinduye mu ntwaro ya cami ariko abanyamabanga b'ikirimba ntibabimwemereye. Umuganwa Philip ntiyari  umugabo aha ikibanza ivyo kwicuza, ariko mu nyuma yaravuze ko yababajwe n'uko atashoboye kubandanya igisirikare. Kuvugurura intwaro y'ubwami. Igihe bari bacumbitse mu nzu  iri mu kibira c'ibikoko  muri Kenya mu kwezi kwa kabiri niho hatangura kuvugwa ko umwami yapfuye. Yari yafashwe n'indwara yo kuvura amaraso yo mu mutima idatevya kwica. Vyaguye kuri Philip kuba ariwe amenyesha ubwa mbere umugore wiwe ko yabaye Umwamikazi. Umwe mu bagenzi babo yavuze ko ico gihe Philip yaciye asa n'uko ""igice c'isi"" kimuguyeko. Aho yagumanye ububasha bwiwe bwose  mu guha indero abana biwe. Niwe yarungitse umuhungu wiwe w'imfura Charles mw'ishure nawe yari yarizemwo rya Gordonstoun, ariko ntiryamuguye neza namba, mbere yahavuye ariheba. Inkino Umuganwa Philip yarakunda inkino. Yasoza ubwato, agakina cricket na polo, yari azi cane kugendesha ibitwazi bikwegwa n'amafarasi akaba yaranabaye imyaka myinshi umukuru w'ishirahamwe ry'isiganwa ku mafarasi. Kuba yari umuntu yavuga atarya umunwa rimwe na rimwe vyaramutera ibibazo. Yahavuye afatwa nk'umuntu atari azi kuraba aho avugira na cane cane iyo yaba ari mu mahanga. Ari mu Bushinwa mu 1986 mu rugendo hamwe n'Umwamikazi, yabwiye abanyeshure b'Abongereza ati ''nimwamara igihe kinini ngaha amaso yanyu azomera nk'ayabashinwa''. Muri Australia naho mu 2002 abaza umugwizatunga w'umu Aborigene niba ''mugiterana amacumu.'' Ukutumvikana n'umuhungu w'imfura wiwe vyagiye gusubira kuja ahabona hasohotse igitabo ku buzima bwiwe canditswe n'umunyamakuru Jonathan Dimbleby. Vyavuzwe ko Philip ariwe yatumye Prince Charles arongora atabishaka Diana Spencer. Ibihe bikomeye N'ubwo Philip yababajwe cane n'ukubona ingo z'abana biwe batatu kuri bane zisambuka, yagumye yanka kugira ico avuze ku bibazo bimuraba ubwiwe aho yabwiye ikinyamakmuru mu 1994 ati ntiyari bwabikore gushika ico gihe kandi ntagiye kubitangura. Gushigikira ubwami Yigeze kubwira BBC ati : ''Nakoze gushika aho nibaza ko ariho nashobora kugeza. Sinshobora guhindura ingene nkora. Niko meze''. Ministre wa mbere David Cameron yarabimushimiye buca ahimbaza isabukukuru yiwe y'imyaka 90. Yavuze ati ''yamye ari umuntu akora ibintu mu buryo bwiwe ata wundi yomwigana, afatiye ku buzima busanzwe mu buryo nibaza ko Abongereza bakunze''. Umuganwa Philip yarashoboye gukoresha ikibanza ciwe kugira hagire ico afashije mu buzima bw'Ubwongereza, hanyuma aragira uruhara mu gufasha intwaro y'ubwami kwisunga ivyagenda birahinduka mu buryo abantu babona ibintu uko imyaka yagenda irahera. Ariko kimwe mu bintu bikomeye yashitseko, kwabaye ugushigikira adahesha Umwamikazi mu myaka myinshi y'ingoma yiwe. Igihe bahimbaza imyaka 50 bari bamaze bubakanye, umwamikazi yarakeje umugabo wiwe, yabaye umugabo w'umwamikazi wa mbere yaramvye ku ngoma muri kahise k'Ubwongereza. ''N'umuntu adakunda cane gushimagizwa, ariko  yabaye inkomezi zanje, kandi akiriko muri iyi myaka yose. Hanyuma jewe n'umuryango wiwe wose tumufitiye  umwenda uruta uwo ashobora kutwishuza canke tutazokwigera tumenya uko ungana.'' Kurwanira ibidukikije Umugamwa Philip yaritanze cane mu  gukingira ibidukikije na cane cane amashamba hamwe n'ibikoko. Niwe yatanguje ikigega World Wildlife Fund cahavuye gihinduka World Wide Fund, gifasha mu gukingira ibidukikije. ''Nibaza ko twebwe abantu niba dufise ububasha bwo kwica no gukiza, dutegerezwa kubukoresha tubanje kwibaza ico dukora. Kuki twohonya ikintu bidakenewe?''. Mu kiganiro yagiranye na BBC, yavuze ati: ""Nibaza ko biteye igomwe kubona abantu, kuri iyi si, tuba mu buzima butandukanye kandi budasa, mugabo hakaba ugufashanya"". ""Nibwira kandi ko, twebwe abantu, nimba dufise ingabirano zo kuvyara, tugashobora gukiza canke kwica - kubaho canke guhona-, tubwirizwa kubigendera dukoresheje amabanga y'ubuntu twahezagijwe. Kubera iki twokwica kandi tutabwirizwa kwigenza uko?"" Abagendera imico n'imigenzo y'abongereza ba kera ntibashimye ingene yashigikiye ko inyoni z'inkware ziraswa. ""Iyo uzi ko hari inkino zifasha abantu kuramba, dufate nk'uguhiga, ntaho bitandukaniye n'abarima, bakorora. Ni nka kurya twamura ingemwe ku biterwa. Ntituba turiko turabihonya"". Imvugakuri Umuganwa Philip yarashimiwe cane ku ngendo n'ibikorwa vyiwe vyo gukingira amashamba mw'isi, hamwe n'ibikorwa vyiwe vyo kurwanya ukuroba kurenze urugero, mu mabahari. Umuganwa Philip yaranzwe no gushigikira iterambere ry'amahinguriro. Yaratemberera cane inganda zitandukanye. Ni uko yiswe umuvunyi w'amahinguriro, ubu tuzi nk'ikigo kidaharanira inyungu zitandukanye, gifasha mu migambi canke ibikorwa vy'ubushakashatsi vy'abakozi, mu Bwongereza -""Work Foundation""-. Mu 1961, yabwiye umurwi w'abarongoye amahinguriro ati: ""Bagenzi, harageze ko duhagarika guta umwanya. Twerekane ivyo dushoboye"". Iyi ngendo yo kutarya umunwa, yatumye bamwe bamufata nk'umuntu atubaha abandi, ivyanamuteye ingorane, rimwe na rimwe. Hari abamufashe nk'umuntu w'akagaye, cane cane ibihe yaba ari mu ngendo mu mahanga. Mu gihugu c'Ubushinwa, niho yavugiye ijambo rimwe mu yatazokwibagirwa. Hari mu mwaka w'1986, igihe yari mu rugendo, yaherekeje Umwamikazi. We yavuze ko yakoresheje imvugo ngereranyo, afatiye ku maso mato mato y'ubwoko bw'abanye Asia, cane cane Abashinwa. Naho bagerageje gusukamwo mabisi, imvugo yiwe yarababaje abantu mu Bushinwa. Mu mwaka wa 2002, ari mu rundi rugendo mu gihugu ca Australiya, yabajije umwe mu bagwizatunga w'umusangwabutaka  ati ""Muracabandanya guterana amacumu""? Naho abatari bake, mu mice itandukanye bamunebagura, hari abandi ahubwo bamubona nk'umunyakuri, yanse guhindura ico ari ngo afate ingeso n'imvugo vy'abakinyi ba politike. Nkako, hari abasigura ko ivyo bita ""amakosa"" ata kabi karimwo, uretse inyifato yiwe yo gushaka kugabanya imitwaro y'abantu, mu kubatwenza. Mu buzima bwiwe, umuganwa Philip  yamanye urukundo rw'inkino. Yarakina inkino zo kugendesha ubwato buto buto, agakina inkino za cricket na polo. Yari umuhinga mugutwara imodoka zikwegwa n'indogobwe. Ndetse yaranarongoye, imyaka myinshi, ihuriro mpuzamakungu ry'amashirahamwe y'abakina inkino zikoreshwamwo indogobwe. Ukutumvikana n'umuhungu wiwe mukuru, kwagiye kwigaragaza kuva aho umumenyeshamakuru Jonathan Dimbleby ashiriye ahabona inyandiko ku vyaranze ubuzima bw'umuganwa Charles. Umuganwa Philip , ari na Duc wa  Edinburgh, vyavugwa ko yoba yagize uruhara mu bukwe  bw'umuhungu wiwe mukuru Charles , mu kwubakana na  Lady Diana Spencer. Urengeye uko abamunebagura bavuga, umuganwa Philip  yarazwi nk'umuntu yahagaritswe umutima n'ibiringo bigoye abana biwe baciyemwo, mu ngo zabo. Yarashize imbere y'ibindi vyose ugutahura izo ngorane, kumbure afatiye ku vyamushikiye n'ivyo yibuka bigoye, mu muryango w'i bwami. Umuganwa Philip yaratewe agahinda n'ingene abana biwe batatu bose ivy'ingo  vyabananiye, kuva ku muganwakazi Anne  gushika ku baganwa Andrew na Charles. Ico atigeze akora, ni ukuvuga ibijanye n'ubuzima bwiwe bwite. Mu 1994, yabwiye ikinyamakuru ko atariko yarezwe, kandi ko atibona agiye guhindura imibereho yiwe. No mu gihe yariko arasaza, imibereho yiwe ntiyahindutse. Yabandanije agendera amakungu. Yaba agiye mu bikorwa vyiwe bijanye no gushigikira ikigega mpuzamakungu co gukingira ibinyabuzima, canke aherekeje umwamikazi mu ngendo zijanye n'imirimo yiwe. Mu 1994, yaragize urugendo rurerure, aca no mu bibanza vyeranda, aranashika n'ahari imva y'umuvyeyi yamwibarutse. Mama wiwe yari yaripfuje guhambwa I Yerusalemu, nk'uko vyagenze. Uwundi munsi wari uhambaye mu buzima bwiwe, ni igihe amakungu yibuka itsindwa ry'Ubuyapani mu ntambara  ya kabiri y'isi yose -""VJ Day""-. Uyo mwaka wa 1945, umuganwa Philip  yakorera igisirikare co mu mazi. Yari no mu bwato bw'Ubwongereza, bumwe mu bwatera kandi bwari hafi ya Tokyo, umurwa mukuru w'igihugu c'Ubuyapani. Mu kwibuka uwo munsi, ibirori biba uko umwaka utashe. Mu 1995, yari akwije imyaka 50 y'amavuka. Yifadikanije n'abandi bakukuruke mu gisirikare bagiye kurwanira mu bihugu vya Asia  y'ubuseruko. Umwamikazi yarateye iteka ivyo birori vyabereye mu kibanza cagutse gikunze gukoraniramwo abantu, kiri hafi y'ikirimba - Buckingham Palace-. Imvugo ihumuriza Umuganwa Philip yararemesheje, aranakeza abari baragizwe imbohe. Abenshi muri bo barahahamuwe n'ivyo baciyemwo, ndetse hari n'abatashoboye guharira Abayapani babagize imbohe. . Ubukari bw'amajambo yiwe bwagiye buragabanuka mu myaka yakurikiye, bitumwe n'uko igihugu kitakiriye neza iyo nyifato yo ku kirimba, na cane cane inyuma y'isanganya ryahitanye umuganwakazi Diana. Mu mwaka w'i 2007, hari amakete umuganwa Philip  yandikiraniye n'umuganwakazi Diana yashizwe ahabona. Intumbero ikaba yari ukubeshuza amakuru yavugwa ko umuganwa Philip  atumvikana n'uwo mukazana wiwe. Amajambo Diana yakoresha mukwandikira sebukwe, umuganwa Philip, yemeje ko yamubereye nk'umuvyeyi mu kumushigikira mu bihe bitandukanye. Mu matohoza ku rupfu rw'umuganwakazi Diana, Mohamed Al Fayed, se wa Dodi, umugabo yagendanye n'umuganwakazi Diana mu minsi ya nyuma, wewe yari yavuze ko umuganwa Philip ariwe ari inyuma y'urwo rupfu, ivyemezo vyatewe ivyatsi n'uwari ajejwe kwemeza ko Diana yacikanye. Umuganwa Philip  akaba na Duc wa Edinburgh, yari umuntu w'ishaka. Kandi mu nyifato y'ubwigenge bwiwe, vyamugize umuntu w'icubahiro gikomeye mu Bongereza. Inyifato ifise ifatiro n'ihangiro Umuganwa Philip yari umuyobozi kamere, kandi ibikorwa vyiwe vyamuhaye ikibanza ca kabiri mu buyobozi bw'Ubwongereza. Yari umurwanashaka atarazi kuruhuka, kandi atitaho cane ivy'ikibanza ciwe. Umunsi umwe yabwiye BBC ati: ""Narakoze ivyo numva nabwirizwa gukora kandi uko nashoboye"". Yongeye ati:  ""Sinshobora guhindura rimwe na rimwe uko mbona canke nkora ibintu, canke ngo mpindure uko ndemye, canke ibindaje ishinga"". Ibi yavuze vyanemejwe n'umushikiranganji wa mbere David Cameron mu mwaka wa 2011, mu birori vyo gukeza umuganwa Philip , aho yahimbaza imyaka 90 y'amavuka. Yavuze ati: ""Yamye arangura imigambi n'ivyiyumviro vyiwe mu buryo yisangije kandi busanzwe, nk'umuntu wo kuri iyi si. Ndemera ko ari kimwe muvyo abongereza bamukundira"". Akaruhuko ko mu za bukuru Mu bikorwa vy'igihugu, umuganwa Philip yagiye mu karuhuko k'izabukuru mu kwezi kw'umunani mu  2017. Yari amaze imyaka ashigikira umwamikazi, yongera akorera canke aserukira amashirahamwe atandukanye yari arongoye, canke yashinze. Ikirimba ca  Buckingham giharura ko umuganwa Philip yaranguye, canke yaterereye mu migambi 22.219  ku gatwe kiwe, kuva mu mwaka wa 1952. Umushikiranganji  wa mbere Theresa May yaramushimiye cane, ati: ""Ni ibikorwa biboneka mu buzima bw'igihugu"". Philip  yarashoboye gukoresha ububasha n'ikibanza igihugu kimuha, mu guterera agacumu k'ubumwe mw'iterambere ry'Ubwongereza. Yaranafasha uburongozi bwo ku kirimba guhindura ibitari bike mu mibereho yari imaze imyaka. Ariko igikorwa nyamukuru kwabaye ugukoresha inguvu ziwe mu gushigikira Umwamikazi mu kiringo ciwe kirekire, yari amaze arongoye ubwami bw'Ubwongereza. Nk'uko yabiganiriye umwanditsi w'ivyaranze ubuzima bwiwe, Umuganwa Philip yaremeza ko umurimo wiwe mukuru kwari ""Ugufasha Umwamikazi kurongora ubwami"". Mu birori vyo guhimbaza imyaka 50 bamaze bubakanye, Umwamikazi yarashimye , anakeza umuganwa Philip, nk'uwabaye uwa mbere yamaze imyaka myinshi ari umufasha w'Umwamikazi, muri kahise k'ubwami bw'Ubwongereza. Umwamikazi yavuze ijambo ryabaye rurangiranwa ati, ""N'umuntu adakunda cane gushimirwa no gukezwa, ariko yarambereye inguvu, ambera intahemuka iyi myaka yose. Kandi ahanje, umuryango wiwe wose, Ubwongereza hamwe n'ibindi bihugu vyinshi, tumufitiye ideni rinini, rikomeye ku buryo adashobora kuryishuza canke ngo tunamenye n'ibirigize"". Amafoto yose yatangiwe uburenganzira."	https://www.bbc.com/gahuza/amakuru-43883308
health	Burundi na Covid-19:Abarenga 70 batowe umugera mu ntara ya Makamba	Abajejwe amagara y'abantu mu ntara ya Makamba yo mu bumanuko bw'Uburundi ku rubibe bihana na Tanzania bamenyesha ko gushika uyu munsi abantu 79 bamaze gutorwa umugera wa Covid-19. Komine zitatu z'iyo ntara-Mabanda, Nyanzalac na Vugizo nizo zivugwamwo abo bantu. Mu batowe uwo mugera harimwo abanyeshure n'abigisha. Abo bantu bose ubu bariko barakurinwa kwa mu ganga mu bitaro vya komine za Mabanda, Nyanzalac na Makamba nyene. Haraheze indwi irenga iyo ndwara itanguye kuvugwa muri iyo ntara. Kuva ico gihe haciye hatangura isekeza ryo gupima abokoranyeko n'aba mbere batoweko  uwo mugera. Gushika ubu iyo ndwara iterwa n'umugera corona yahora ivugwa cane na mu gisagara ca Bujumbura. Abantu  nibura 140 baratowe uwo mugera um bipimo vyakozwe hagati y'itariki 4 na 10 ukwezi kwa mbere. Ariko muri iyi minsi iravugwa no mu gihugu hagati. Gushika kuri uyu wa kane, mu ntara ya Ngozi iri mu buraruko bw'Uburundi havugwa abantu 22 batowe iyo ndwara, hakurikijwe ibiharo bitangwa n'abajejwe amagara y'abantu n'intwaro. ''Abo ni abari mu ma centres de sante no mu  bitaro, hari abafatira imiti muhira'' nk'uko bivugwa n'umwe mu  baba mu gisagara ca Ngozi. N'umukuru w'intara ya Mwaro amajahagati y'Uburundi ku wa kane yavuze ko hari umuntu yatowe umugera wa Covid-19 muri muri iyo ntara Mu ntara ya Kayanza naho barenga 30 ku bipimo vyakozwe kuva itari 8 z'uku kwezi. Uwo murindi ugira kabiri w'ikwirakwira ry'iyo ndwara ryatumye hafatwa ingingo zindi zirakazwa mu ntumbero yo kwirinda ko ico kiza kibandanya kirandagata. Kuva kuri uyu kuri uyu wa kane mu miduga yo kwiyunguruza rusangi abantu bategerezwa kwambara udufukamunwa. Umushikiranganji wa mbere w'Uburundi Alain Guillaume Bonyoni yanavuze ko ahantu hose hahurira abanbtu benshi bategerezwa kujayo bambaye udufukamunwa. Yabivuze kuri uyu wa kane ariko aragendera ibigo bipima uwo mugera. Coronavirus yatanguye kuvugwa mu Burundi mu kwezi kwa kane mu mwaka uheze.  Abantu barenga igihumbi baramaze kwandura uwo mugera, babiri nabo uramaze kubahitana, hakurikijwe ibiharuro bitangwa n'ubushikiranganji bw'amagara y'abantu.	https://www.bbc.com/gahuza/amakuru-55676058
health	"Coronavirus: Dr Tedros wa OMS ati: ""reka kugira Covid-19 ikibazo ca politike"""	"Umukuru w'umuryango ujejwe amagara y'abantu kw'isi OMS/WHO asaba ko abantu bagira ubumwe mu kurwanya ikiza ca coronavirus, ni mu gihe uwo muryango waneguwe n'umukuru wa Leta Zunze Ubumwe za Amerika, Donald Trump. Mw'ijambo yaraye ashikirije, umukuru wa OMS Tedros Ghebreyesus, yarashimagije igikorwa kiriko gikorwa n'uwo muryango, anasaba ko abantu boreka kugira covid-19 ikibazo ca politike. Bwana Trump avuga ko agiye kwihweza ingene yohagarika imfashanyo itangwa na Amerika muri uwo muryango. Trump yagiriza OMS ko ""yegamiye cane ku ruhande rw'u Bushinwa"". Dr. Tedros ariyamiriza ayo majambo, agashimangira ati ""Turi kumwe n'ibihugu vyose, kandi nta vangura rituranga"". Inyuma y'aho yifatiye mu gahanga OMS ku wakabiri, Bwana Trump yarasubiye aranegura kandi ejo ku wa gatatu uwo muryango mu kiganiro n'abanyamakuru, avuga ko uwo muryango ""utegerezwa kwerekana neza ibikorwa ushira imbere"". Avuga ko Amerika igiye gukora umwihwezo kugira ngo ifate ingingo nimba ishobora kubandanya itanga intererano yayo muri OMS. Ati: ""Babanje kuvuga ko ari ibinyoma. Tugiye guhagarika amahera dutanga muri OMS"". Eka n'umunyamabanga ajejwe imigenderanire w'ico gihugu Mike Pompeo na we ejo ku wa gatatu yabwiye abanyamakuru ko ubutegetsi bwariko ""bwihweza intererano yacu duha OMS"". Pompeo ati: ""Amashirahamwe ategereza gukora. Ategerezwa kwerekana ko ariko akora ivyo yiyemeje"". Coronavirus yatanguye kwibonekeza mu kwa 12 kw'umwaka uheze mu gihasagara ca Wuhan mu Bushinwa, ababa muri ico gisagara ubu basubiye kwemererwa gusohoka inyuma y'ivyumweru 11 bugaranywe. Umwe mu bahanuzi b'umukuru wa OMS yari yavuze ko kubona  barakoranye cane n'u Bushinwa ""vyabaye ngirakamaro cane"" mu gushobora gutahura ivy'iyo ndwara kuva icaduka. Ayo majambo anegura OMS yashikirijwe na Perezida Trump aje mu gihe ubutegetsi bwiwe bunegurwa cane ko bwavyifashemwo nabi mu guhangana n'ico kiza. Tedros ntafise ubwoba ko Amerika yohagarika intererano yayo Ejo ku wagatatu, Dr Tedros yavuze ati: ""Ndabasavye, mugire ubumwe mu gihugu cose, reka kugira Covid-19 ikibazo ca politike"". ""Ubwa kabiri, isi yose ifatane mu nda. Hanyuma n'ubutegetsi bwa Amerika n'u Bushinwa bube ubutegetsi bwizigiwe"". Yishura ku majambo yavuzwe na Trump, Dr. Tedros yateye akamo ati: ""Ibihugu bikomeye vyategerezwa gufata iya mbere, kandi ndabasavye mureke gukorera politike kuri Covid-19"". Amerika ni kimwe mu bihugu bitanga intererano nini muri uwo muryango, ibiharuro vya OMS bikerekana ko itanga ibice 15% vy'amahera yose akoreshwa. Dr. Tedros ejo ku wagatatu yavuze ko ata bwoba afise kuri ayo majambo yo guhagarika intererano, akavuga ko yizeye ko Amerika izobandanya iyitanga. Imbere y'aho, umunyamabanga w'ishirahamwe mpuzamakungu ONU, António Guterres, yari yashikirije ijambo ashigikira uwo muryango. Yavuze ko coronavirus ari ikiza ""kitari bwaboneke"", amenyesha ko ivyo kwihweza ingene isi yahanganye naco vyoba ivyo muri kazoza. Ati : ""Ubu ni umwanya wo kuja hamwe, aho isi yose itegerezwa gukorera hamwe, dufatane mu nda kugira ngo duhagarike uwu mugera n'inkurikizi zawo"". Abategetsi b'ibihugu vya Afrika nka Paul Kagame w'u Rwanda, Cyril Ramaphosa wa Afurika y'Epfo na Hage Geingob wa Namibia batangaje ko bashigikiye OMS mu rugamba irongoye rwo kurwanya Covid-19."	https://www.bbc.com/gahuza/amakuru-52226958
business	Burundi: Leta ikemura gute ikibazo c'ikena ry'amahera y'agaciro?	Leta y'u Burundi iheruka gufata ingingo mu gisata c'ubutunzi n'urudandazwa benshi bavuga ko zigamije kugerageza kubungabunga amahera y'agaciro ari muri ico gihugu. Muri urwo rwego, Banki ya Republika y'u Burundi iherutse gufata itegeko riraba abinjirana amafaranga muri ico gihugu, harimwo n'abanyamahanga. Iryo tegeko ribabwiriza gukoresha amafranga y'amarundi mu kugura ibintu vyose imbere mu gihugu. Baterezwa kandi  kuvunjisha mu bigo vyemewe n'amategeko amafranga y'agaciro baba bafise, bashaka kuyakoresha. Iyo ngingo yakurikiranye n'iyindi igenga ukudandaza ubutare n'ayandi mabuye y'agaciro muri banki y'igihugu. Ikibazo c'ikena ry'amafatanga y'agaciro mu Burundi bivugwa ko coba kiva ahanini ku bihano u Burundi bwafatiwe n'ishirahamwe rya Buraya, ryahagaritse amahera ryaha ico gihugu kuva mu 2015 igihe hatangura ingorane za politike. Mu gushaka kumenya vyinshi kuri izo ngingo leta y'u Burundi iheruka gufata, Florentine Kwizera yavuganye na Faustin Ndikumana, umuhinga mu vy'ubutunzi. Ushobora kwumva ico kiganiro ngaha	https://www.bbc.com/gahuza/amakuru-50607628
business	Kenya: Evariste Ndayishimiye asaba abagwizatunga ba Kenya kujana imitahe mu Burundi	"Prezida Evariste Ndayishimiye atera akamo abagwizatunga ba Kenya kujana imitahe yabo mu Burundi  kuko ngo mu myaka ibiri canke itatu iri imbere bashobora kuzoba bacerewe. Agishika muri Kenya, yaciye aca mu burengero bw'ico gihugu mu gisagara ca Kisumu, aho prezida n'abagize reta ya Kenya bari, bitegurira guhimbaza umusi mukuru wa Madaraka Day kuri uyu wa kabiri. Mu kiganiro bahaye abamenyeshamakuru, abakuru b'ibihugu Uhuru Kenyatta na Evariste Ndayishimiye bashimagije umubano mwiza, gufashanya muri politike, ubutunzi, gutsimbataza amahoro n'ishaka bafise ryo kubitsimbataza. Prezida Ndayishimiye yavuze ko amaze kuza muri Kenya kenshi, ariko ko ari ubwa mbere ashitse mu gisagara ca Kisumu. Yagize ati:""...Ntangajwe n'ubwiza hamwe n'iterambere nsanze muri kino gisagara."" Yavuze ko Uburundi bumaze gutera intambwe mu mahoro n'umutekano, ko butakiri ku rutonde rw'ibihugu bitarangwamwo amahoro muri Onu, ashimira prezida Kenyatta ko ""we ubwiwe yabigizemwo uruhara."" Prezida Ndayishimiye yavuze ko ubu, Uburundi buriko burashira inguvu cane mu guteza imbere ubutunzi, aranashima ko uguhanahana ibidandazwa hagati ya Kenya n'Uburundi bigenda vyiyongera. Yvuze ati:""Ndateye akamo abagwizatunga bo muri Kenya kuza mu Burundi kukoni co gihe ciza, kurindira imyaka ibiri canke itatu, mushobora gusanga mwacerewe."" Umukuru w'igihugu c'Uburundi kandi yatumiye mugenzi we wa Kneya Uhuru Kenyatta kugendera Uburundi."	https://www.bbc.com/gahuza/amakuru-57306790
health	Passports za Covid: Zikora gute kw'isi?	"Uko iminsi ihera, niko ibihugu biba vyinshi mu kwiyumvira gukoresha urupapuro rw'inzira, murekarengane, canke passeport ya Covid, nk'uburyo bwo kwugururira no kurekura abantu ngo batembere. Bene izo passeports zikunze kuboneka umuntu aciye kuri app (application) yo kuri telefone ngendanwa yiwe  canke hamwe hamwe hakanatangwa iz'impapuro zisanzwe. Ibihugu bimwe bimwe biramaze gushiraho passeports zavyo za Covid zemerera abantu kuja mu manza canke ibirori bihuriramwo abantu benshi. Ariko mu gihe hari ibihugu bikiri inyuma cane mu bijanye no gutanga incanco, hari ubwoba ko bimwe bizosigara inyuma.  Aha turaraba ingene ibihugu bimwe bimwe vyatunganije ikibazo c'ama passeports y'urucanco n'ibijanye nazo. Gushika ubu, ""ibibanza vy'urugero runini rwo gushobora kwandura"" nk'inzu z'ubutambiro ntibisaba icemeza ko watewe urucanco. Ariko, umushikiranganji wa mbere Boris Johnson yatangaje imigambi y'uko ""kuba warakwije incanco bizoba ngombwa kugira winjire mu mazu y'ubutambiro n'ibindi bibanza bihuriramwo abantu benshi cane"" kuva mu mpera z'ukwezi kw'icenda. Hisunzwe izo ngingo nshasha, abantu bazokwerekana ko bakwije incanco bakoresheje ikimenyetso bahabwa na app y'ikigo NHS. Ico kimenyetso ca NHS - canke ikimeze nk'ico mu bindi bice vy'Ubwongereza (UK) - kizotuma abantu bakuze bakwije  incanco badasabwa kwikumira iyo bagarutse bava mu bihugu biri ku rutonde rw'ibisaba abantu kuguma ukwa wenyene iminsi cumi no kwipimisha corona kabiri muri ico kiringo (amber-list countries). Ariko n'ubwo boba bafise ico kimenyetso, bazotegerezwa guca baguma ukwabonyene i muhira iwabo bashitse mu Bwongereza mu gihe  bavuye mu Bufaransa. Ku bwa reta, ibihugu birenga 30 birimwo Ubugiriki na Espagne ubu biremera ico kimenyetso ariko abagifise bategerezwa kubanza kuraba neza amategeko yo kwinjira iyo bagomba kuja imbere yo gufatisha itike kandi bakaguma basuzuma imbere yo gufata urugendo. Passeport y'urucanco y'ibihugu vya Buraya igiye gushirwaho mu bihugu 27 bigize iryo shirahamwe - hongeweko Ubuswise , Islande, Norvège na Liechtenstein. Abanyagihugu bo muri ivyo bihugu bashobora gukura iyo passport kuri app canke bakaronka iy'urupapuro - ata mafaranga batanze. Ishobora kuronkwa kandi n'abanyamahanga bafise uburenganzira bwemewe n'amategeko bwo kuba muri ivyo bihugu. Kubera Ubwongereza butakiri muri iryo shirahamwe, iyo passeport nta Bongereza benshi bashobora kuyironka. Urwo rupapuro rushobora gutangwa iyo umuntu yaronse urucanco, aheruka gupimwa bagasanga nta Covid afise canke aheruka gukira uwo mugera. Uwariwe wese afise urwo rupapuro  ubundi ntaheza ngo asubire gupimwa canke ngo ashirwe ukwa wenyene iyo ajabutse urubibe mu bihugu bigize EU. Ibindi bihugu bigize ishirahamwe navyo birafise impapuro zavyo bwite zihabwa abaronse urucanco. Abategetsi bashizeho urupapuro ruzoha uburenganzira abantu bwo kwinjira mu mazu y'uburiro, ubunywero, indege hamwe n'amatereni (gariyamoshi). Gushika ubu, ibibanza bihuriramwo abantu barenga 50 vyaratanguye gusaba icemeza ko waronse urucanco canke urupapuro rw'uko ata Covid bagusanganye mu bipimo. Iyo murekarengane (pass) izosabwa abantu bose bakuze kuva mu kwezi kw'icumi ariko harimwo n'abana barenza imyaka 12 kuva itariki 30 z'ukwezi kw'icenda. Kugira uronke urwo rupapuro, abantu bategerezwa kwerekana ko bakwije incanco, ko bapimwe mu minsi mike iheze bagasanga nta mugera bafise canke ko baherutse gukira umugera. Kw'itariki 24 ukwezi kw'indwi, hafi abantu ibihumbi 160 baragize imyiyerekano mu gihugu biyamiririza iyo murekarengane ya Covid n'ingingo y'uko abakozi bo kwa muganga bategerezwa guterwa incanco. Israel yashizeho murekarengane y'urucanco mu ntango z'uyu mwaka. Yasaba abantu kwerekana icemeza ko baronse incanco canke ko barwaye umugera mu minsi ya vuba. Iyo murekarengane yatumye ibitigiri vy'abiteza incanco vyiyongera, cane cane mu bakiri bato. Ibiharuro vy'abandura bimaze kugabanuka, abategetsi baciye bafata ingingo yo kuvanaho iyo ndinganizo. Ariko ubu reta yatangaje imigambi yo kuyisubizaho mu gihe ibiharuro vy'abandura vyasubiye kuduga. Indinganizo nshasha izotuma abantu barenza imyaka 12 baronse incanco, baherutse gukira Covid canke bapimwe ntibatorwe uwo mugera, bashobora kuja mu manza canke ibirori vy'abantu benshi no kwinjira ibibanza bimwe bimwe bigenewe bose, nk'uko bivugwa n'ikinyamakuru Times of Israel. Iyo murekarengane nshasha yari gutangura gukoreshwa kuva itariki 29 z'ukwezi kw'indwi. Iyo murekarengane izokora ku biteramo vy'akaranga n'inkino, inzu zo kunonoreramwo imitsi (gym), inzu z'uburiro, ahabera amanama (conference), ahagenderwa na ba mukerarugendo hamwe n'ibibanza vy'amasengesho. Ubushinwa bwashizeho indinganizo ya QR code mu mwaka uheze ishira abantu mu migwi hakoreshejwe amabara atandukanye. Ibara ry'urwatsi rubisi rirekurira abantu gutembera ata na hamwe bimiriwe, mu gihe umuntu afise ibara ry'umuhondo ashobora gusabwa kuguma i muhira mu kiringo c'iminsi indwi. Izo QR codes ziba zirimwo amakuru ku rugero rwagutse hamwe n'ayatangwa n'abazikoresha ubwabo. Vyinshi mu bibanza bigenewe uwariwe wese mu Bushinwa birasaba abantu kwerekana QR yabo kugira bemererwe kwinjira. Mu kwezi kwa gatatu Ubushinwa bwashizeho urupapuro rw'amagara rwo mu buhinga bwa none (digital) rwerekana niba uwurufise yaricandagishije canke atarabikora hamwe n'icavuye mu bipimo. Urwo rupapuro n'abanyamahanga bashobora kururonka mu Bushinwa co kimwe n'Abashinwa. Hizigiwe ko Abashinwa bazoshobora kurukoresha nka murekarengane y'urucanco mu bindi bihugu muri kazoza. Ntiharamenyekana ibihugu Ubushinwa buriko buravugana navyo kugirango urwo rupapuro rwabwo rwemerwe. Ibihugu vyinshi vyahisemwo kudashiraho murekarengane y'urucanco. Mu kwezi kwa kane, ibiro vy'umukuru w'igihugu (White House/Maisom Blanche) vyamenyesheje ko hatazoshirwaho passeport y'urucanco ku rwego rw'igihugu, bivuga ko uburenganzira bw'abanyagihugu ku mabanga y'ubuzima bwabo butegerezwa gukingirwa. Ariko hari ama reta ane afise apps z'urucanco zikora, nk'uko vyerekanwa na MIT Technology Review. Ariko hari n'ayandi ma reta yahisemwo gushiraho ingingo zayo zo kugerageza kuduza urugero rw'abateza urucanco. California izosaba abakozi ba reta bose hamwe n'abakozi bitaho amagara y'abantu  kwerekana ikigaragaza ko batewe urucanco canke bace bapimwa buri ndwi guhera mu kwezi kuza. Igisagara ca New York kizokurikiza ingingo isa n'iyo kuva mu kwezi kw'icenda hagati mu gusaba abakozi b'igisagara - harimwo abaporisi n'abigisha - kwiteza urucanco canke gupimwa buri ndwi. Gushika ubu, abantu batewe urucanco muri Australia barafise urupauro rwo mu buhinga bwa none (digital) mu materefone yabo ariko nta burenganzira bujanye narwo. Umushikiranganji w'ico gihugu ajejwe ubukerarugendo Dan Tehan yavuze ko passeport y'urucanco ishobora guha abantu ''uburenganzira bwo gushobora gusohoka imbibe iyo hari ingingo zo kwiyugarana canke iyo hari ibice vy'intara biri mu ngingo zo kwiyugarana, kubera icaduka c'indwara"". Yanavuze ko kwongera ukwishira no kwizana abatewe urucanco bishobora gutuma abandi barwiteza."	https://www.bbc.com/gahuza/amakuru-57983785
sports	Lionel Messi: kubera iki uyu kizigenza avuga ko yarambiwe na Barcelona?	Nk'uko bivugwa n'iradiyo yo muri Espanye, Cadena Ser, kizigenza w'umurwi wa Barcelona yahagaritse ibiganiro vyo kwongereza amasezerano kubera yananiwe n'ukwihanganira ibihuha n'amajambo avuga ko ari umwe mu batera imigumuko muri uyo murwi. Messi ababajwe n'ibintu bitari bike bivugwa mu murwi wiwe wa Barcelona muri kino gihe. Yumva y'uko yaruhijwe n'uko yagirizwa ko ari we atwara uyo murwi, ko ari we atanga akazi kandi akabogoza abamenyereza, ko ari we atanga amategeko mu bijanye no kugura abakinyi kandi ko ari we ahitamwo abakina, aruhishijwe n'uburongozi bw'uyo murwi muri rusangi hamwe n'amakosa bakora mu bijanye no kugura abakinyi. Ngo iyo vyakabereye ni kera! Ikiganiro c'iyo radio El Larguero  kimenyesha ko uyu mukinyi yamaze kumenyesha uyu murwi ko ihiganwa ryo mu mwaka uza rirangiye azoca agenda. None ni ibiki biri muri uyo murwi? Nivyo tugiye guca irya n'ino. Messi aragirizwa ko yari yashatse ko umurwi wiwe ugura umukinyi w'umufaransa Antoine Griezmann yakinira Atletico Madrid, ariko y'uko muri kino gihe adashaka kumubona. Ibi ngo si vyo. Twirengagije ivyo umupira, Griezmann yama ari kumwe na Messi hamwe na Luis Suarez, bari kumwe n'abagore babo kugira basangirire hamwe, kandi imigenderanire yabo ni myiza cane, n'aho Griezmann atarashobora kuronka amahirwe menshi yo gutsinda ibitsindo vyinshi. Ahubwo ikiriho Messi na Suarez babandanya bamufasha kugira ngo amenyere umukino wa Barcelona. Ku bijanye n'uburongozi, yagirizwa ko ari we yatumye uwahoze amenyereza uyo murwi Tata Martino yirukanwa maze uwusanzwe awumenyereza muri kino gihe, Quique Setien, aronswa akazi ngo kuko yiyumvamwo umukino wiwe. N'ibi ngo sivyo. Nk'umukinyi wa mbere ahembwa neza muri uyo murwi, ibihuha nk'ibi vyama bivyuka kandi nivyo y'uko iyo hageze ko hafatwa ingingo zikomeye zerekeye imishahara, abakinyi rurangiranwa barababaza. Ivyo rero niko bimeze, kandi si ikintu kidasanzwe muri Barcelona, mbere bitagenze uko hoba habayemwo ugufata ibintu minenerwe.' Ariko ukuri ni uko hari ingorane zigoye gutorerwa umuti. Kimwe mu bibazo nyamukuru ni uko umukuru w'uyo murwi Josep Maria Bartomeu hari ivyo yemeye gukora ariko yananiwe n'ugushitsa. Ubwa mbere, yari yemeye ko yari kugarukana mu murwi umukinyi Neymar, mu gihe ahubwo yari azi neza ko yari agiye kugura umukinyi Griezmann. Ikindi, yemeye ko yari kwirukana Ernesto Valverde kugira ngo azanye Xavi, ariko ikiriho ni uko impande zompi, ni ukuvuba Barca na Xavi bari bamaze kwemeranya ko badashobora gusubira gukorana. Amasezerano Messi afitaniye n'uyo murwi muri kino gihe asanzwe afise ikigabane kimwemerera gushobora kuva muri uyo murwi mu gihe azorangirira. N'aho muri rusangi amerewe neza mu mibereho yiwe muri kino gihe - kumbure mbere no gusumba no mu myaka iheze - umutima nturi mu nda ku burongozi bw'uyo murwi. Wewe ashaka ko umurwi wiwe utsinda cane cane ku rwego rw'umugabane wa Bulaya. Rero mu gihe yokwerekana amadidane kuri kazoza kiwe, ni ngombwa ko uburongozi bwicara bugatora inyishu - iyo nayo si iyindi, ni ugukerebuka bakagura abakinyi beza. Ibiganiro vyo kwongereza amasezerano vyariko biragenda neza. Ariko uyo mukinyi akomoka muri Argentine ntiyishimiye umwimbu mubi mu kibuga, mbere n'icizere kuri Setien kigenda kigabanuka mu gice kinini c'abakinyi. Ibintu vyagiye kwunyuka inyuma y'urukino rwo ku wa gatandatu w'indwi iheze na Celta Vigo rwagiye kurangira iyo mirwi yompi inganije 2-2, ivyatumye intumbero yo gutsindira ihiganwa ija muri kabaza. Harabaye uguterana amajambo hagati ya Setien na bamwe mu bakinyi bakomakomeye ba Barcelona. Asa n'uwihebuye kubera atashoboye gukora vyinshi muvyo yari yiteze gukora igihe ashika muri uyo murwi, uyo mumenyereza, yarashwanye cane. Yabwiye abakinyi ko ibintu bidashobora kubandanya uko bimeze, kandi ko nimba babishatse bomubwira akigira mu gihe ibintu bitohinduka. Si ukuvuga ko yashatse gutanga imihoho, ariko ni inzira yo gusaba ko hotorwa inyishu. Inyishu yahavuye iboneka. Haciye hatangura ibiganiro hagati ya Setien na ba kizigenza, hamwe kandi na Bartomeu, kandi ibintu vyaciye bitangura gufata umurongo. Gerard Pique, umwe muri ba  kizigenza akaba mbere n'umuntu w'umwizigirwa, yacishije ubutumwa kuri Twitter asaba ubumwe mu bagize umurwi hamwe no mu bakunzi bawo. Hagati aho, mu gihe hakiri icuka atari ciza mu burongozi mbere n'umumenyereza agashobora wirukanwa, mu gihe co kugiriranira amasezerano n'abakinyi, mu gihe ibindi biganiro vyari vyitezwe, Messi wewe ntiyavyoroheje mu kwerekana amakenga yiwe, n'aho vyavuzwe n'iradiyo. Ico kwibuka ni uko uyo murwi atari bwo bwa mbere uja mu mayira abiri kuva muri kahise iyo bishitse Messi agashaka kuwuvamwo. Mu ntango z'umwuga wiwe, umurwi Inter Milan w'Ubutaliyano habuze gato ngo umunyakure igihe umenyesha ko igiciro ciwe c'imiliyoni 150 y'amadorari kitari ikibazo, kandi ko yari yiteguye kugwiza incuro zitatu umushahara wiwe. Ico gihe mbere yari agikwegana amatwi n'abategetsi ba Espanye arondera ibimuranga kugira ngo ashobore gukinira muri ico gihugu, kandi ntiyari bwanabe umukinyi yizigiwe muri Barcelona. Amajambo ya gishingantahe w'uwari arongoye umurwi ico gihe, Joan Laporta, yahinduye ibintu. Messi, we nyene ubwiwe akaba atashaka kugenda, yagumye muri uwi murwi. Ku ncuro igira gatatu, Barcelona yinjiye mu kibazo gikomeye mu gihe abayirongoye babuze ico bafata n'ico bareka, Messi nawe akaba yarabamenyesheje neza icipfuzo ciwe. Nk'uko yari yavyiketse mu ntango, Barcelona iboneka ko ata nguvu yari ifise yo gutsindira ihiganwa rya Bulaya rihuza imirwi yabaye iya mbere iwabo (Eufa Champions League). Hampande y'ico, vyaranse ko igura umusatirizi wa Argentine Lautaro Martinez, n'aho aboneka ko asa n'umukinyi Barcelona ikeneye kugira ngo igume ku rugero rwo hejuru. Mu murwi hoho gushika ubu baracafise icizere ko bashobora kumuronka. Mu gihe hari iciyumviro kibandanya ko Xavi ashobora kugaruka muri Barcelona kugira ngo awubere umumenyereza, Victor Font ashaka kwitoza kurongora uyo murwi mu 2021, yaratangaje izuba riva ko ikintu ca mbere yokora ari ukuzana Xavi kugira amenyereze Barcelona. N'aho Xavi aboneka ko ashobora kwakirizwa yompi kugira ngo anagure umukino wa Barcelona, igikorwa nyamukuru coba kirindiriye uyo yahoze ari kizingenza wayo kwoba ukuraba nimba ashobora gutorera umuti ibibazo biyihanze, nk'umurwi wabaye rurangiranwa kw'isi ariko uriko utera wegereza iminsi yawo yanyuma. Mu kurindira, Messi wewe abandanya abihweza, akaba arindiriye amaherezo yavyo.	https://www.bbc.com/gahuza/amakuru-53299375
politics	Uyghurs: ONU ivuga ko Ubushiwa bushobora kuba bwarakoze ivyaha vyo guhohotera ikiremwa muntu i Xinjiang	"Ishirahamwe mpuzamakungu ONU riheruka kwagiriza Ubushinwa uguhonyanga agateka ka zina muntu gukomeye mu cegeranyo kirekire cari kirindiriwe igihe kinini kirimwo ibirego vy’ubugizi bwa nabi mu ntara ya Xinjiang. Ubushinwa bwihutiye gusaba ONU ko itosohora ico cegeranyo bwise ''ikinamico"" ryateguwe n’ibihugu vya Bulaya bikomeye. Ico cegeranyo cihweza ivyagiriji vy'ihohotera rikorerwa abantu bo mu bwoko bw’aba Uyghur bo mw’idini rya Islamu n’abandi bantu bo mu bwoko bwa banyamuke ariko Ubushinwa burabihakana. Ariko abakoze amatohoza bavuga ko babonye ""ivyemezo bidakekeranywa"" vy'ikubagurwa bishobora gufatirwa ku rwego rw'ivyaha bihohotera ikiremwa muntu. Abaharanira agateka ka zina muntu bari bamaze imyaka baguma batabariza ku bibera mu ntara yo mu buraruko bushira uburengero, bavuga ko abantu barenga umuliyoni bo mu bwoko bw’aba Uyghur  bafunzwe ku nguvu mu rukurikirane rw’ico leta yise ""ikambi irera igasubiza abantu mu ntumbero nziza’’. Mu makuru ya BBC ubwayo yo muri iyi myaka ya vuba, harabonetse impapuro - zirimwo n'iz'igipolisi zerekeye abo bapfunzwe - zisa n'izemanga ivyo bivugwa, hamwe n'ivyagiriji vyo gufata ku nguvu, kuboreza igufa hamwe no gucira umuntu imvyaro ku nguvu. Ariko icegerano ca ONU casanze ""urugero rw'ifatwa ridakurikije amategeko hamwe no gupfunga hafatiwe ku bwoko abo mu moko y'aba Uyghur n'iyindi migwi igizwe ahanini n'aba-Islamu... rushobora gushirwa mu rwego rw'ivyaha mpuzamakungu, ku buryo bwihariye, ivyaha bihohotera ikiremwa muntu"".  Babonye kandi ko: Ico cegeranyo gisaba Ubushinwa ""gutanguza ubu bwa vuba intambwe zo gurekura abo bantu bafashwe bidakurikije amategeko bakakwa ukwishira ukizana kwabo"". Beijing iza yamaze kwiyamiriza ibiri muri ico cegeranyo, umuvugizi w'ubushikiranganji bujejwe imigenderanire Wang Wenbin akaba yabwiye abamenyeshamakuru ko ""ivyo vyitwa ko ari ivyashikirijwe ari irempenkanya rishingiye ku makuru atariyo ku mvo za politike"". Inama mpuzamakungu y’aba-Uyghur yashimye ico cegeranyo yongera isaba ko amakungu yofata ingingo zihuta. ""Naho leta y'Ubushinwa ihakana yivuye inyuma, ONU ubu yemeje icese y'uko ivyaha vy'agahomerabunwa biriko birakorwa"", nk'uko vyavuzwe n'umuyobozi w'ikigo giharanira agateka k'aba-Uyghur (Uyghur Human Rights Project), Omer Kanat. Umunyamabanga w’ishirahamwe rijejwe agateka k’aba-Uyghur yavuze ko naho leta y’Ubushinwa yanka bikomeye kwemera ibiri mu cegeranyo, ONU yaremeje ku mugaragaro ko ivyaha bibabaje biriko biraba . Hariho abantu imiliyoni 12 bo mu bwoko bw’aba-Uygyur, bagizwe ahanini n’abari mw’idini rya Islamu baba muri Xinjang. ONU ivuga ko n’abatari mw’idini rya Islamu bashobora kuba barashikiwe n’ibibazo bivugwa muri ico cegeranyo. Amerika n’abashingamateka bo mu bihugu vyinshi bitandukanye baheruka kwiyamiriza ibikorwa vy’Ubushinwa bibera muri Xinjiang bavyita ihonyabwoko, ariko ONU ntiyashikanye aho. U﻿bushinwa - bwabonye iki cegeranyo kitarasohoka - buhakana ivyagiriji vyo guhohotera bukavuga ko ayo makambi ari uburyo bwo kurwanya iterabwoba. Ubushinwa bwamye buvuga ko impirimbanyi z’aba-Uyhgur ziri mw'isekeza ry’ubugizi bwa nabi mu kurondera kuba igihugu cigenga, ariko bwagirizwa gukavya mu kuvuga amabi bakora kugira bubone akaryo ko kubakandamiza. Abaserukiye Ubushinwa mu kanama kajewe agateka kazina muntu i Geneve ku musi wa kane barahakanye ibiri muri ico cegeranyo, bavuga ko kigayisha kikongera kigateza urubwa Ubushinwa, kikivanga no mu bikorwa vyo hagati mu gihugu.  The Xinjiang Police Files (Amadosiye y’igipolisi co muri Xinjiang) - izina ryahawe izo mpapuro n'ihwaniro ry’abanyamakuru mpuzamakungu barimwo n'aba BBC- nizo zashingiweko mu gukora igice kinini c'inkuru yakozwe na BBC ku ba Uyghur muri iyi myaka ya vuba. Aha, uwahoze ari umunyamakuru wa BBC mu Bushinwa John Sudworth aravuga bimwe mu vyo izi mpapuro zatumye bija ahabona. Ku ﻿rupapuro ruhambaye kurusha izindi muri izi zose, harimwo ko abapolisi bategetswe gukoresha ibirwanisho mu gihe hari uwutorotse. I﻿nkengeri igabisha iramutse ivuze, nk'uko izo mapuro zibivuga, amabarabara akikuje inkambi ategerezwa guca yugarwa, inyubako zose zikugarwa hanyuma abapolisi bafise ibirwanisho b'iyo nkambi ""b'umugwi utera"" bakarungikwa. I﻿sasu rigabisha rimaze kuraswa, hanyuma ""umunyeshure"" akabandanya agerageza gutoroka, itegeko riratomoye: rasira kwica. U﻿bushinwa burashimangira yuko buha aba-Uyghur babishaka kandi babishima hamwe n'izindi nkehwa z'aba-Turkic, inyigisho zibakura mu nzira y'iterabwoba hamwe n'ubutagondwa. U﻿biravye, ibi barimwo bihabwa isura y'ishure, aho usanga bafata ku mutwe inyigisho z'igishinwa hamwe no gusubiramwo amajambo ya propaganda (yerekana isura nziza y'igihugu). A﻿riko izi mpapuro zishitsa kure mu kwerekana ububi n'agahato bikoreshwa muri izi nkambi, bigamije gufata ico ari co cose cerekeye umuco w'aba-Uyghur, bakagisubiriza mu buryo bw'inguvu, no kwitangira umugambwe w'aba-Communistes. Ico cegeranyo camaze igihe kire kire gihanzwe amaso n'amakungu, ku buryo umukuru w'urwego rujejwe agateka ka zina muntu muri ONU, Michelle Bachelet, mu ndwi iheze yemeye ko ""ingingo yo kugisora canke kutagisohora wari umutwaro uremereye cane"". I﻿migwi imwe y'i Buraya na Amerika iharanira agate ka zina muntu yaravuze yuko Beijing yamuhimirije gukura muri ico cegeranya ibigaragara nabi, cane cane nyuma yaho gisibijwe gusohoka inshuro nyinshi. Bachelet yarashigikiye ukwo kugitevya avuga ko kurondera kuganira n'Ubushinwa ku bijanye n’ico cegeranyo bidasigura ko yari yirengagije ibiri muri co. Ariko Amnestie Internationale yavyise ikitababarirwa. Impera n'imperuka, ico cegeranyo carasohowe hasigaye iminota 13 ngo hahere ikiringo c'iwe c'imyaka ine mu mabanga. Kandi mugihe cakiriwe neza na benshi, hari abandi caciye intege - barimwo ikoraniro mpuzamakungu ry’aba-Uyghur. Zumretay Arkin umuvugizi waryo yavuze ko bari biteze ko Michelle ahagarara rugabo imbere y’Ubushinwa muri rusange. Olaf Wientzek, umuyobozi w’ishami ry'i Geneve ry'ikigo German Konrad Adenauer Foundation yagirije Bachelet ko ""yirinze ingaruka"" z’ishirwa ku mugaragaro ry’ico cegeranyo. Bachelet, hagati aho, yaragirije ibihugu bimwe kuba vyarahinduye iki kibazo kikaba politike, akavuga ko vyatumye ""gukorana kugorana cane kandi... kuzana ukwizerana hamwe no kugira icoshikwako ku rubuga bigorana gusumba"". U﻿bu amaso  ahanzwe ku bizokurikira mu nyuma. Impirimbanyi z’aba-Uyghur zasavye ko hajaho comisiyo itohoza, basaba kandi abakora urudandaza bose kw'isi guhagarika imigenderanire n'uwo wese afasha leta y'Ubushinwa mu bikorwa ikorera ba Uyghur. Tom Tugendhat, umushingamateka akaba n’umukuru w’umugwi w’inama nshingamatela y’Ubwongereza ujejwe ivy’imigenderanire n’amakungu, yavuze yuko ivyo iki cegeranyo cabonye birimwo ""ibirego bikomeye cane"" aniyamiriza ibivugwa na Beijing vy’uko ivyo vyagiriji birondera urwanko ku Bushinwa. Ubudage bwasavye irekurwa ry’aba-Uyghur bapfunzwe ata caha bagirijwe. Ariko, nta cizere c’uko hashobora kuba igitsure giturutse hagati mu Bushinwa: ikibazo c’ihonyangwa ry’uburenganiza bw’aba-Uyghur camye ari ikintu kitavugirwa ahabona kandi kigakumirwa cane mw’itangazamakuru – gushika ku wa kane w’indwi iheze, icegeranyo ca ONU nticari bwavugwe mu bitangazamakuru bikomeye mu Bushinwa canke ku mbuga nkoranyambaga."	https://www.bbc.com/gahuza/articles/cz9754nyrxdo
politics	Biden: 'Trump afatiye imbugita kw'izosi rya demokrasi ya Amerika'	Prezida wa Leta Zunze Ubumwe za Amerika, Joe Biden, yagirije uwo yasubiriye Donald Trump kuba afatiye imbugita kw'izosi rya demokrasi ya Amerika. Ibi vyavuzwe na Prezida Biden ni ko kwifatira mu gahanga kwa mbere guhambaye amaze kugirira uyu haciye hafi umwaka asubiriye. Ibi yabivugiye mw'ijambo ryo kwibuka umwaha uhaciye habaye ukwahuka ingoro ikoreramwo inama nshingamateka na nkenguzamateka za Amerika, vyagizwe n'abashigikiye Bwana Trump. Muri iryo jambo, Prezida Biden yagirije Trump kuba akwirakwiza uruvangatirane rw'ibinyoma akanagerageza guhindura amateka. Yavuze ko kwanka kwa Trump kwemera ko yatsinzwe amatora vyateje umugumuko w'abantu bitwaje ibirwanisho. Yahimirije abanye-Amerika kurwanira amategeko n'ubutungane bakiyamiriza gukoresha igikenya hamwe  no gushira imbere inyungu bwite. Bamwe mu mugambwe w'aba Republicain utavuga rumwe na leta bagirije umukuru w'igihugu kuba yitwaje iyi sabukuru y'umwaka uhaciye habaye iyo migumuko, mu gushira imbere inyungu z'aba-Democrate bari ku butegetsi.	https://www.bbc.com/gahuza/amakuru-59896573
politics	US: B﻿iden arashima ivyavuye mu matora yo hagati muri manda	"P﻿rezida wa Amerika yiruhukije inyuma y'aho aba demokrate baburije aba republika  kuronka amajwi menshi mu matora yo hagati muri manda. A﻿ba republika babura gato ngo biganze mu nama nshingamateka ariko Biden avuga ko ""bataronse intebe nyinshi cane"" nk'uko vyari vyitezwe, ku musi wa kabiri ku mugoroba. U﻿mwe muri iyo migambwe ushobora gutsindira kurongora inama nkenguzamateka, intsinzi ikaba ihagaze kubizova mu ntara zitatu aho amajwi gushika ubu yegeranye cane. Mu bisanzwe umugambwe uri ku butegetsi, ubu ukaba ari uw'aba demokrate, ukunze gutsindwa mu matora yo hagati mu kiringo ca mbere ca prezida. A﻿bajejwe imikenyuro mu mugambwe w'aba republika bari bizeye intsinzi itagabanije, bafatiye kw'iduga ry'ibiciro birengeje mu myaka 40 n'ingene abemera politike yiwe bari ku rugero rwo hasi. A﻿riko ibiharuro ngereranywa bivuga ko abitavye amatora boba bahoye aba republika utwigoro twabo two kubuza abantu gukorora imbanyi. A﻿vugira ku kirimba c'umukuru w'igihugu White House, ku musi wa gatatu ku mugoroba, Biden yavuze ko ivyavuye mu matora ""vyatumye yiruhutsa"". Y﻿avuze ati: ""Nibaza ko wari umusi mwiza kuri demokrasi."" Y﻿avuze ko icizere ciwe  cagaragaye, aca anebagura abamenyeshamakuru bari bagabishije ko abademokrates bazotsindwa bikomeye. K﻿ubera inguvu ahawe n'amajwi aronse muri iryo joro atari yiteze, Biden yavuze ko ategekanya gusubira kwitoza mu 2024. Biden agiye gukwiza imyaka 80 muri uku kwezi yabwiye abamenyeshamakuru ati: ""Intumbero yacu n'ugusubira kwitoza, ni yo ntego yacu."" H﻿agati aho, aba republika bari begereje kuronka intebe 218 bari bakeneye kugira bakure mu minwe y'aba demokrate inama nshingamateka. M﻿u gihe aba republika botsinda mu nama (shingamateka na nkenguzamateka) iyo ari yo yose muri izo, bazoshobora kuburizamwo imigambi ya prezida. I﻿biro vy'umukuru w'igihugu kandi biriko biritegurira amatohoza y'inama nshingamateka ku butegetsi bwa Biden. B﻿iden yavuze ko yiteguye gukorana n'aba republika kandi ko ashobora gutunganya ibiganiro vy'impande zibiri mu ndwi iza. A﻿riko prezida kandi yavuze ko abanye Amerika bashobora gufata amatohoza yose yoba arongowe n'aba republika ""nk'urukino rutwengeje"". U﻿mugambwe wose uza gutahukana intsinzi mu ntara zibiri kuri zitatu zikomeye za Arizona, Georgie na Nevada, aca aramutswa inama nkenguzamateka."	https://www.bbc.com/gahuza/articles/c3gjgld0mmgo
health	Coronavirus-Kenya: igipolisi cafashe umudereva agiye guhamba isandugu y’abapfuye igaragara	Igipolisi muri Kenya caraye gihagaritse umudereva yanduye coronavirus n'abandi batatu babesha ko batwaye ikiziga. Abo bantu bahagaritswe bamaze kugenda ibirometero 370 batorotse bavuye ku mugwa mukuru Nairobi, batwaye isandugu y'ikiziga ariko iri gusa, imbere y'uko bahagarikwa bageze mu karere ka Homa Bay. Ivyo vyatangajwe n'umushikiranganji w'amagara y'abantu wa Kenya Mutahi Kagwe, aho yamenyesheje kandi ko ako karwi kigize abapolisi bafise iyo sandugu iri gusa, bikaba vyabatumye bashobora kurengana ibirindiro vy'abapolisi bitari bike. Bageze muri ako karere ka Homa Bay, abajejwe umutekano baragize amakenga biba ngombwa ko bugurura iyo sandugu basanga nta kirimwo. Umushikiranganji Kagwe avuga ko uyo mudereva yaciye ashirwa ukwiwe, maze abo bandi nabo bari kumwe nawe bashirwa mu kibanza categuriwe abikekwa ko banduye kugira ngo bakurikiranwe. Haraciye ukwezi kumwe Kenya itangaje umuntu wa mbere yanduye coronavirus, igitigiri c'abandura kikabandanya congerekana ku minsi ku munsi. Kubera ikiza ca coronavirus kwinjira Nairobi canke gusohoka birabujijwe. Haraciye hafi indwi zibiri leta y'ico gihugu itangaje ingingo zibuza ukwinjira n'ugusohoka umugwa mukuru Nairobi be n'ibindi bisagara bitatu bifatwa ko vyinjiranywe na Covid-19. Umushikiranganji Kagwe avuga ko leta iriko irakora amatohoza ku makuru avuga ko abapolisi bajejwe uruja n'uruza ku mabarabara boba barya ibiturire kugira abantu barengane. Kenya imenyesha ko gushika ubu abashika 262 ari bo bamaze kwandura uwo mugera inyuma y'aho ejo umushikiranganji w'amagara y'abantu atangarije abandi 16 banduye. Uwo mugera watumye hafatwa ingingo yo guhagarika ibikorwa vyose vy'ubudandaji mw'isoko rizwi cane riri muri karitiye ya Eastleigh mu gisagara ca Nairobi. Abarongoye ishirahamwe ry'abadandaza bakorera muri iyo soko bavuga ko abadandaza bananiwe n'ugukurikiza ingingo zafashwe n'ubushikiranganji bw'amagara y'abantu, nko kutegerana, kwambara twa dutambara dupfuka amazuru n'umunwa be no gukaraba. Iryo soko rizwi ko rifise amaduka abayabaye ashika 18.000 hamwe n'ayandi manini cane ashika 60, agurisha ibidandazwa bitandukanye harimwo impuzu ziva mu Bushinwa, mu karere k'ubuseruko bwo hagati hamwe n'i Bulaya. Iryo soko kandi ni ihuriro ry'ingenzi ziva mu bihugu bitandukanye vya Afrika y'Ubuseruko no hagati bakora ibikorwa vy'ubudandaji. Umugera wa coronavirus ubandanya ukwiragira mu bundi burere bwa Kenya, umushikiranganji w'umutekano mu gihugu hagati, Dk Fred Matiang'i , akagabisha ko mu minsi iri imbere hashobora gufatwa n'izindi ngingo ruhasha mu ntumbero yo guhagarika ikwirakwira ry'uwo mugera.	https://www.bbc.com/gahuza/amakuru-52343070
health	Ibihugu bitunze biriko vyikwegerako incanco za Covid	"Ibihugu bitunze biriko birigungirako incanco za covid mu gihe abanyagihugu bo mu bihugu bikenye bobo bazoburiramwo, nk'uko ihuriro ry'amashirahamwe ajejwe guhimiriza rigabisha. Ihuriro People's Vaccine Alliance, rivuga ko ibihugu hafi 70 bifise amikoro make ari vyo bizoshobora gucandaga 1/10 c'abantu bavyo. Ibi biri uko mu gihe uruganda Oxford - AstraZeneca rwemeye ko ruzotanga ibice 64% vy'urucanco rwayo mu bihugu bikiri mu nzira y'amajambere. Hari ngingo ziriko zirafatwa kugira ngo ibihugu vyose kw'isi bishobore kuronswa izi ncanco. Ariko n'aho biri uko, ihuriro People's Vaccine Alliance - ihuriro ry'amashirahamwe atari make harimwo Amnesty International, Oxfam na Global Justice Now - rivuga ko ata ncanco ziriho zokwira bose, rigasaba ko amakompanyi ahingura imiti yokwereka ayandi ubuhinga bwayo kugira ngo hashobore guhingurwa incanco zikwiye. Ubushakashatsi bw'aya mashirahamwe bwerekanye ko ibihugu bitunze bimaze kugura incanco zihagije zo gukingiza abanyagihugu bavyo incuro zitatu zose mu gihe incanco zose zoba zemewe gukoreshwa. Akarorero, ubu bushakashatsi buvuga ko Canada yatumyeko inkingo zikenewe zo gukingira Umunyacanada wese incuro zitanu. N'aho ibihugu bitunze bifise ibice 14% vy'abantu bose kw'isi, amakuru ava mu bihugu biriko birageragerezwamwo izi ncanco ku rugero rwa gatatu ari rwo rwa nyuma avuga ko bimaze kugura ibice 53% vy'incanco ziboneka ko umwanya n'umwanya zishobora kwemezwa. Anna Marriott, umuyobozi w'igisata kijejwe amagara y'abantu mw'ishirahamwe Oxfam, agira ati: ""Nta muntu n'umwe akwiye kwimwa urucanco rurokora ubuzima bwiwe kubera igihugu abayemwo canke ata mafaranga akwiye afise. ""Ariko, kiretse hagize igihindutse koko, amamiriyaridi y'abantu kw'isi nta rucanco rwiza kandi nyarwo bazoronka rwa Covid-19 mu kiringo c'imyaka itari mike iri imbere"". Ihuriro People's Vaccine Alliance ritera akamo ibigo bihingura imiti, bikaba biriko birahingura incanco za Covid-19, ko vyoshira ahabona ubuhinga bwavyo kugira ngo incanco zikwiye zishobore guhingurwa maze buri muntu arukeneye aruronswe. Rivuga ko ibi bishobora gukorwa biciye mw'ishirahamwe rijejwe amagara y'abantu kw'isi mu gisata caryo kijejwe Covid-19. Urucanco Pfizer-BioNTech rumaze kwemezwa mu Bwongerezwa kandi ababangamiwe gusumba abandi bakaba baratanguye gucandagwa muri ino ndwi. Umwanya n'umwanya, rushobora kwemezwa n'abajejwe amagara y'abantu muri Amerika n'i Buraya. Izindi ncanco zibiri zahinguwe n'amakompanyi Moderna hamwe na Oxford-AstraZeneca zirarindiriye kwemezwa mu bihugu bitari bike. Iri huriro rivuga ko gushika ubu, incaco zose za Moderna n'ibice 90% vy'incanco za Pfizer/BioNTech zaguzwe n'ibihugu bitunze. AstraZeneca, ikompanyi iriko irahingura urucanco rwatowe n'ishure kaminuza ya Oxford, yariyemeje ko izorutanga ku buntu mu bihugu bikiri mu nzira y'amajambere. Ni urucanco ruzimbutse gusumba izindi kandi rugashobora kubikwa mu vyuma bikanyisha bisanzwe (frigo), ibi bikaba bituma rushobora gukwiragizwa mu mpande zose z'isi. Urucanco rw'Uburusiya, Sputnik, narwo nyene rumaze kuboneka ko rumeze neza, mu gihe hari izindi zine ziri mu gice ca nyuma c'igeragezwa."	https://www.bbc.com/gahuza/amakuru-55246676
health	Covid: Vladimir Putin avuga ko 'incanco za Sputnik zizewe nka Kalashnikov	"Perezida Vladimir Putin avuga ko urucanco rushasha rwahinguwe n'Uburusiya ""rwizewe nka ya nkoho ya Kalashnikov"". Aya majambo yayavuze nijoro ku wa kane mu nama yariko agirana n'icegera c'umushikiranganji wa mbere Tatyana Golikova ku buhinga bwa videwo. Ayavuze mu gihe abajejwe amagara y'abantu muri ico gihugu bemeje ejo ku wa kane ubundi bwoko bw'urucanco rwa Sputnik V rutangwa nka doze imwe gusa, rukaba rwahawe izina rya Sputnik Light. Perezida Putin yagereranije urwo rucanco n'iyi nkoho yahinguwe ku butegetsi bw'aba Soviyeti (Union Sovietique/ Soviet Union) yabaye rurangiranwa mbere ibandanya ikoreshwa cane gushika ubu. Yasubiyemwo amajambo yavuzwe n'umuganga wo muri Autriche/Austria mu ntango z'uno mwaka igihe yavuga ku nguvu z'uru rucanco. Urucanco rwa Sputnik V rukora co kimwe n'izindi ncanco zakozwe n'amakompanyi Oxford/AstraZeneca na Janssen/Johnson & Johnson. Abanegura ubutegetsi bwa Putin bari bafise amakenga ko abajejwe kugenzura imiti i Moscou bihuse kwemeza uru rucanco mu mwaka uheze, ariko igerageza ryakozwe mu nyuma ryerekanye ko rukingira Covid-19 ku rugero runini cane. Ubwoko bwa mbere bw'uru rucanco rutangwa incuro zibiri bumaze kwemezwa mu bihugu bitari bike kw'isi. Uru rucanco rushasha rwa Sputnik Light, ubwoko bwa Sputnik V umuntu aterwa rimwe gusa, rwemejwe mu Burusiya ejo ku wa kane. Mw'itangazo basohoye, abarukoze bavuga ko doze imwe gusa ikingira uwurutewe ku rugero rwa 79.4%, aho hari mw'isekeza ryo ucandaga riheruka mu gihugu. Iri tangazo rivuga riti: ""Uru rucanco rutangwa kuri doze imwe gusa rwatumye abantu benshi bakingirwa mu mwanya muto, ivyatumye urugamba rwo kurwanya iki kiza igihe cariko kirarandagata rutera imbere"". Iyi ngingo yo kwemeza uru rucanco ije mu gihe impari ari nyinshi kw'isi nimba amahinguriro y'incanco yokuraho inzitizi kugira ngo ibindi bihugu kw'isi bishobore guhingura izi ncanco kugira ngo zibe nyinshi."	https://www.bbc.com/gahuza/amakuru-57019535
entertainment	Umwamikazi Elizabeth II na Africa: Ibihe bikomeye vy'ingoma yiwe	"Umwamikazi Elizabeth II yagendeye ibihugu birenga 20 vyo muri Afrika ku ngoma yiwe, igihe ingoma y'Ubwongereza yariko irarangira, ukwikukira nakwo kuriko kurashwara Afrika. Ubucuti budasanzwe bwarabandanije biciye mw'ishirahamwe rya Commonwealth, umwamikazi yari arongoye. Yari imigenderanire ikomeye - rimwe na rimwe igoye - imigenderanire iri hagati y'ingoma y'Ubwongereza  hamwe n'igihe c'ubukoloni. Umuganwakazi Elizabeth yavugiye ijambo imbere y'inzu ya reta i Cape Town, muri Afrika y'Epfo igihe yashikana imyaka 21, yiyemeza ko ubuzima bwiwe bwose azokorera ishirahamwe rya Commonwealth. ""Ahantu hose nagiye muri iki gihugu ciza ca Afrika y'Epfo.... abavyeyi banje, mwenewacu nanje nyene twarakunzwe cane n'abanyagihugu baco, gushika aho twiyumva nk'abantu bari muhira ngaha, nk'uko umenga twabanye na bo ubuzima bwabo bwose. Umuganwakazi Elizabeth agaragara ngaha mw'ihoteli Treetops muri Kenya ari kumwe n'umugabo wiwe, Duke wa Edinburgh. Mu nyuma akiri muri urwo rugendo, yumvise amakuru ko se wiwe, Umwami George VI yatanze kandi ko ategerezwa kuba umwamikazi. Uru ni rumwe mu ngendo zibiri umwamikazi Elizabeth yagize muri Nigeria. Yafashwe ifoto ngaha ari kumwe n'umutegetsi Oba Adenji-Adele II i Lagos. Yaragendeye kandi Calabar, Enugu, Jos, Kaduna, Kano na Port Harcourt. Umwamikazi Elizabeth ariko aratambana na Kwame Nkrumah, prezida wa mbere wa Ghana inyuma yo kwikukira, yaza n'imbere mu muhari w'abashaka kwikukira. Yatamvye umuziki wateguriwe urwo rugendo wiswe Welcome Your Majesty. Umwamikazi Elizabeth n'umuganwa Philip bafashwe ifoto bari kumwe n'igikomangoma Haile Selassie wa Ethiopia i Addis Abeba, mu rugendo rw'akazi. Ico gikomangoma carahungiye mu Bwongereza hagati ya 1936 na 1941 inyuma y'aho Ubutaliyano bwigaruriye igihugu ciwe aza kugaruka ku ngoma mu 1941 igihe Ubwongereza na Commonwealth batsinda Ubutaliyano. Umwamikazi Elizabeth na prezida El Tigani El-Mahi bariko barava ku kibuga c'indege ca Khartoum mu modoka. Urugendo rwiwe muri Sudani harimwo n'umuhingamo w'isiganwa ku ngamiya hamwe n'urugendo rwo kuraba ibikorwa vyo kwubaka urugomero rw'umuyagankuba rwa Roseires kuri Nil Bleu, rwarangiye mu mwaka ukurikira. Umwamikazi ari kumwe na prezida Julius Nyerere atanguye urugendo rw'akazi rw'imisi itatu. Imyaka 18 imbere y'aho, Dr Nyerere yari yashikanye Tanganyika yahoze ikoronijwe n'Ubwongereza ku ntahe yo kwikukira, aca aba uwa mbere akibereye umushikiranganji wa mbere hanyuma aba prezida w'ico gihugu wa mbere. Uko imyaka yagenda, yagiye yanka cane Ubwongereza n'Uburaya. Ariko, reta y'Ubwongereza yamubona nk'umuntu afise inguvu zo guhoyahoya mu karere karimwo ibihuhusi vyinshi. Prezida wa Zimbabwe yarahawe ikidari n'umwamikazi mu 1994. Ariko igihe imishamirano yongerekana hagati ya Zimbabwe na reta y'Ubwongereza ku mugambi w'isubirwamwo ry'itangwa ry'amatongo, Zimbabwe yarikuye muri Commonwealth mu 2003 - hanyuma Mugabe aca yakwa ico kidari mu 2008. Umwamikazi Elizabeth yafashwe ifoto ashitse ku kibuga c'indege ca Durban. Yari mu rugendo rw'akazi rw'imisi itandatu muri Afrika y'Epfo, hakaba habaye igihe c'imvura ciza mu myaka 10, aho yaciye atazirwa Motlalepula canke ""umwamikazi w'imvura"". Umwamikazi ari kumwe n'umukuru w'igihugu wa mbere wa Afrika y'Epfo w'umwirabure, Nelson Mandela, bivugwa ko bakundana cane. Umwamikazi yarandikiye amakete prezida Mandela aho yakoresha ""Umugenzi wawe  nyawe, Elizabeth R"" kandi bisa n'uko yamuhamagara ""Nelson"", mu gihe bivugwa ko na we yamuhamagara bisanzwe ""Elizabeth"" aciye ku ruhande amategeko agenga ubwami. Umwamikazi yaragendeye Nigeria ubugira kabiri mu 2003. Ico gihugu cari carahagaritswe muri Commonwealth kubera kutubahiriza agateka ka zina muntu ku butegetsi bwa gisirikare bwa Sani Abacha mu 1995, gisubira kwemererwa kugaruka mu 1999, hagarutse ubutegetsi bwa gisivile. Umwamikazi na prezida Obasanjo bagaragara ngaha mu birori vyo kwugurura inama y'abakuru b'ibihugu bihurikiye mw'ishirahamwe Commonwealth i Abuja. Mu rugendo rwa nyuma ku mugabane wa Afrika, uwo mwamikazi amaze umwanya muremure ku butegetsi yarahuye n'umwe mu baprezida bamaze imyaka myinshi ku butegetsi, Yoweri Museveni, na we ari ku butegetsi kuva mu 1986. Yari yarigeze kugendera Uganda imbere y'aho - mu rugendo rwa mbere rw'akazi muri Afrika nk'umwamikazi mu 1954."	https://www.bbc.com/gahuza/amakuru-62837788
religion	Kenya: abatemera Imana basaba ko amasengesho mu mashure avanwaho	"Ishirahamwe ry'abahakanyi muri Kenya ryandikiye umushikiranganji w'indero w'iki gihugu rimusaba kubuza ivyo gusenga mu mashure ya reta imbere y'uko ibibazo vya reta bitangura. Iri shirahamwe rivuga ko guhatira abanyeshure gusenga ari uguhonyanga agateka kabo. Amashure ya reta muri Kenya afise umugenzo wo gutegura amasengesho imbere y'uko abanyeshure batangura ibibazo vya reta. Muri ino ndwi, amashure yateye akamo abavyeyi ko bokwifatanya nayo muri ano masengesho  yamaze kuba nk'umugenzo kugira ngo abana babo bitegurire neza ibibazo. Muri uru rwandiko, havuga ngo: ""Abanyagihugu ba Kenya benshi bari muri ano mashure ya reta aho ivy'amasengesho ari itegeko"". Iri shirahamwe rivuga ko abana bakwiye guhabwa uburenganzira bo nyene bwo kwifatira ingingo ku bijanye n'idini."	https://www.bbc.com/gahuza/amakuru-60598527
business	Izinga rya Man ryahaye u Burundi imiriyoni £1.3 nk'imfashayo yo kurwanya ihindagukira ry'ibihe	"Reta y'izinga rya Man yahaye ishirahamwe ry'abagiraneza imfashanyo  ingana n' imiriyoni 1.3 z'amapawundi ( yababa imiriyaridi 3 .5 mu mafaranga y'amarundi) mu ntumbero yo gufasha kurwanya ""ingaruka z'ihindagurika ry'ibihe"". Iri shirahamwe International Development Partnership (IDP) ryacishije iyi mfashanyo mu rindi shirahamwe Send a Cow risanzwe rirangurira imigambi mu Burundi. Richard Granville ajejwe ibijanye n'imfashanyo muri iryo shirahamwe, avuga ko aya mafaranga yatanzwe agiye gufasha ""umugambi w'imyaka ibiri"" mu ""ntara ya Mwaro"". Reta y'iryo zinga ryo ku mugabane w'Uburayi isanzwe yarategekanijwe amafaranga y'ama pawundi agera ku miriyoni 2.5 y'imfashanyo mpuzamakungu. Igisata c'ihindagurika ry'ibirere ni kimwe mu bisata bibiri iri shirahamwe  IDP ryahisemwo gufasha mu kiringo ca 2021-2023. Umushikiranganji wa mbere Howard Quayle avuga ati: ""Ikiza karanda ca coronavirus carerekanye ingene twese dukeneraniye kw'isi yose kandi ndanezerewe kubona iri zinga rya Man rishobora gufasha muri iki gikorwa kidasanzwe"". Granville avuga ko Uburundi bwama ""buhura n'ingaruka zikomeye z'ihindagurika ry'ikirere"" mu gihe ibice 94% vy'abanyagihugu ""babeshejweho n'uburimyi bwo ku rugero ruto kandi bushingiye ku mvura"". Domothile Niyonzima w'imyaka 43 asanzwe aba i Mwaro, avuga ati: ""Ikibazo nyamukuru ni uko ata mfungurwa zikwiye turonka, kubera tudafise intabire yo gutabira isi yacu"". Unicef ivuga ko abantu barenga 114.000 mu Burundi bataye izabo kubera ibiza bishingiye kw'ihindagurika ry'ibihe. Umukuru w'ishirahamwe Send a Cow mu Burundi Gloria Nimpundu avuga ko iri shirahamwe rifasha abarimyi mu  ""kubaha amazi n'isi ndimwa nziza"" kandi ko ""akarusho kariko karibonekeza"". Avuga ko ""ikibazo c'imvura igwa nabi nabi kandi itizewe kigenda ciyongera"" gituma bigorana ""kwitegurira irima n'iyimbura"". ""Muri iyi myaka iheze, izuba ryaratikije ibiterwa mu nyuma naho imyuzure iratikiza imirima"". Yongerako y'uko uwu mugambi uriko urarangurirwa i Mwaro uzofasha imiryango ishika 5250 ""kwikenura mu buryo bw'amafaranga mu guhangana n'ihindagurika ry'ikirere, biciye mu kurima n'ukworora kijambere""."	https://www.bbc.com/gahuza/amakuru-58134973
religion	Papa Francis yagenye abakardinali bashasha: Harimwo Umunyarwanda Antoine Kambanda	"Papa Francis ahejeje gutangaza amazina y'abakardinali bashasha 13 muri bo hakaba harimwo Musenyeri mukuru wa Kigali, Antoine Kambanda. Musenyeri Antoine Kambanda ni we Munyarwanda wa mbere agenywe kuba umukardinali. Muri abo 13, icenda bari munsi y'imyaka 80, bafise uburenganzira bwo kuba mu murwi w'abakardinali bashobora gutora umusubirizi wa Papa mu gihe yokwitaba Imana canke agatanga imihoho. Musenyeri Antoine Kambanda afise imyaka 61, yavukiye mu Bugesera, mu 2018 nibwo Papa Francis yamugize Musenyeri mukuru (Arkepiskopi) wa Kigali canke umukuru wa Ekleziya Gatolika mu Rwanda. Kambanda yize amashuri mato n'ayisumbuye mu Burundi, muri Uganda no muri Kenya imbere yo kurangiza  ivyigwa vya Tewolojiya muri Seminari nkuru ya Nyakibanda mu Rwanda. Inyandiko za Ekleziya mu Rwanda zivuga ko mu kwezi kwa cenda mu 1990 aribwo Papa Paul II yamugize umupatiri. Kuva mu 1993 yagiye kwiga i Roma aho yavanye impamyabushobozi y'ikirenga muri Tewolojiya. Inyuma y'amashuri yiwe, igihe kinini yari umwigisha muri seminari nkuru ya Nyakibanda, aza no kuyiyobora kugeza mu 2013. Muri uwo mwaka wa 2013 nibwo Papa Francis yamugize musenyeri wa Diyosezi ya Kibungo kugeza mu 2018 ahabwa amabanga yo kuyobora kiliziya mu Rwanda. Kardinali ni rwo rwego rukuru rwo mu butegetsi bwa ekleziya umuntu ashobora kugerako imbere yo kuba Papa, umuyobozi wa Ekleziya Gatolika kw'isi. Ekleziya Gatolika yari isanzwe ifise abakardinali 219, muri abo 29 gusa ni bo bo muri Africa, mu gihe igihugu nk'Ubutaliyano conyene gifise abakaldinali 41. Ibihugu vya Africa bisanzwe bifise abakardinali ni: Aba bakardinali bashasha 13 batowe na Papa Francis bazemezwa kuri iyo mirimo kw' igenekerezo 28 z'ukwezi kwa 11 nk'uko bivugwa n'ikinyamakuru gitangaza amakuru ya Vatican. Muri bo harimwo uwitwa Mauro Gambetti yari asanzwe ari umupatiri. Urwego rw'abakardinali rumeze nka reta ya Papa. Bamwe bakorera i Vatican abandi baguma bakorera mu bihugu vyabo bakajayo igihe batumijwe. Amategeko abagenga avuga ko Abakardinali igikorwa cabo ca mbere ari ugutora umu Papa mushasha iyo uwusanzwe ahari apfuye canke avuye mu mirimo. Gusa muri bose, 120 ni bo baba bagize inama itora Papa mushasha. Bashingwa kandi iyindi mirimo itandukanye harimwo gukurikirana ibikorwa vy'abasenyeri, guhagararira amashuri ya Ekleziya, ivugabutumwa, eka bakagira n'inteko ijejwe sentare zitatu za ekleziya. Abakardinali ariko kandi baba bajejwe guhagararira diyoseze n'imiburiburi zibiri canke zirenga mu bihugu bakomokamwo. Abakardinali bambara ibara ry'umutuku kuvyo amategeko ya katolika asobanura ko baba ""biteguye kumena amaraso yabo mu gukorera uwo basubiriye intumwa Petero."""	https://www.bbc.com/gahuza/amakuru-54681119
sports	Ayavugwa mu mupira w'amaguru: Ings, Kane, Sancho, Ramsey, Griezmann, Flick	"Manchester United ishobora guhindukirira umusatirizi wa Southampton umwongereza Danny Ings w'imyaka 28 mu ci riza mu ntumbero yo gukomeza uruhande rw'abasatirizi b'uyu murwi wa Ole Gunnar Solskjaer. (Telegraph - subscription required) Wa musatirizi w'umwongereza Harry Kane abona ko umurwi umubereye ari Manchester City mu gihe abandanya akora ibishoboka vyose kugira asezere umurwi wiwe Tottenham mu mpera z'ihiganwa ry'uwu mwaka. Uyu mukinyi w'imyaka 27 yemeza ko umukuru wa Tottenham yamaze kumwemerera  mu majambo gusa kuva muri uyu murwi uwu mwaka w'inkino urangiye igihe bavugana mu mwaka uheze akamugondoza ko yobandanya akinira Spurs mu kiringo c'uwundi mwaka, uwu nawo ukaba ugiye kurangira.  (Times - subscription required) Hagati aho, Manchester United irashaka gutanga umufaransa akina imbere Anthony Martial w'imyaka 25, hamwe n'umusatirizi w'umwongereza Jesse Lingard  w'imyaka 28 - asanzwe yaratijijwe muri West Ham - kugira ngo ishobore kuzana Kane muri Old Trafford. (Football Insider) Chelsea yateguye imiriyoni zababa 113 z'amadorari y'abanyamerika kugira ngo izane umukinyi wo ku ruhande wa Borussia Dortmund umwongereza Jadon Sancho w'imyaka 21, ariko rero ikaba iriko imurwanira na Manchester United. (Sun) Imirwi itari mike ku mugabane w'Uburayi, harimwo Tottenham, Chelsea, Borussia Dortmund na AC Milan, iriko irikazanura kugira ngo ishobore kugura umunyegori w'umwongereza Dean Henderson w'imyaka 24 asanzwe ari muri Manchester United. (Sky Sports) Umukinyi wo hagati wa Juventus hamwe n'umurwi nserukiragihugu wa Pays de Galles (Wales) Aaron Ramsey w'imyaka 30 arashimwa cane na Liverpool, nk'uko amakuru ava mu Butariyano abivuga. Liverpool ivugwa ko yoba iriko itegura amahera kugira ngo ishobore kugura uyu mukinyi yahoze akina muri Arsenal mu gihe ca gihe c'igura n'igurisha ry'abakinyi kizoba gitanguye. (Tutto Juve - in Italian) Umurwi Chelsea urindiriye gukira urukino rwa nyuma rw'ihiganwa rihuza imirwi yabaye iya mbere ku mugabane wa Buraya (Champions league) uriko urakurikiranira hagufi umukinyi wo hagati wa Monaco umufaransa Aurelien Tchouameni w'imyaka 21. (Goal) Umumenyereza wa Bayern Munich Hansi Flick w'imyaka 56 ariko abonwa ko ashobora kuja kumenyereza umurwi nserukiragihugu w'Ubudagi amaze gusezera umurwi wiwe, araronderwa cane na  Barcelona nk'uwushobora gusubirira umunya Hollande Ronald Koeman w'imyaka 58. (RAC1 - in Spanish) Barcelona iriteguye kwumviriza abo bose boba bipfuza umukinyi w'imbere w'umufaransa Antoine Griezmann kugira ngo ishobore gukemura ibibazo vy'amafaranga biyihanze.  (Marca) Griezmann w'imyaka 30 ashobora gusubira muri  Atletico Madrid agujijwe n'umunya Portugal Joao Felix n'aho Barca itaremera neza.  (Sport - in Spanish) Umurwi Roma usanzwe umenyerezwa na Jose Mourinho ufise ""amahirwe menshi"" yo kuronka umusatirizi w'umutariyano Andrea Belotti w'imyaka 27 asanzwe akina muri Torino. AC Milan nayo nyene ibandanya irondera uyu mukinyi, ariko kandi ikaba iriko ikurikirana umukinyi w'imbere wa Chelsea umufaransa Olivier Giroud, mu gihe amasezerano afitaniye n'uyu murwi azorangira mu ci riza. (Calcio Mercato - in Italian) Imigwi yaEverton na Arsenal ibandanya ishinze ijisho ku mukinyi w'inyuma wa Real Betis  Emerson Royal. Uyu munya Brésil w'imyaka 22 yatijijwe na Barcelona ariko ashobora kwigira muri Premier League mu gihe gushirwa ku ruhande muri Barcelona.  (Sport - in Spanish) Leeds United na West Ham ivugwa ko ishobora guhangana na Inter Milan, Roma na Napoli mu rugamba rwo kurondera umukinyi wo hagati wa Cagliari Nahitan Nandez afise agaciro k'imiriyoni 42 z'amadorari y'abanyamerika mu ci riza. Uyu mukinyi w'imyaka 25 akomoka muri Uruguay afise amasezerano n'uyu murwi wo mw'ihiganwa Serie A ry'Ubutariyano azorangira mu 2024.  (Corriere dello Sport - in Italian) Umukinyi wo ku ruhande wa Newcastle United umufaransa Allan Saint-Maximin avuga ko uyu murwi ukwiye kugura umukinyi wa Arsenal umwongereza Joe Willock w'imyaka 21, asanzwe yatijijwe muri uyo murwi kugira ngo awegukire burundu.  (Sky Sports) Mu gihe Southampton ivugwa ko yoba iriko irondera uwundi munyegori, uyu murwi uvugwa ko woba uriko urakurikiranira hagufi umunyegori wa Lazio umunya Albania Thomas Strakosha w'imyaka 26 nk'umwe mu bo ushobora kugura. (La Repubblica, via Sport Witness)"	https://www.bbc.com/gahuza/imikino-57182237
health	"Coronavirus: OMS iti ‘Afrika ntizoba urubuga rwo kugerageza urucanco urwo ari rwo rwose""."	"Umukuru w'ishami rya ONU rijejwe amagara y'abantu kw'isi,OMS/WHO ariyamiriza amajambo ""y'ivanguramoko"" yashikirijwe n'abaganga babiri b'Abafaransa aho bavuze ko urucanco rwa covid-19 rwogeragerezwa muri Afrika. Dr Tedros Adhanom Ghebreyesus arongoye OMS ati: ""Afrika ntishobora kuba kandi ntizigera iba urubuga rwo kugeragerezako urucanco urwo ari rwo rwose"". Ayo majambo yashikirijwe mu kiganiro caciye kuri televiziyo yarateye icuka kibi, abo baganga bakaba baragirijwe ko bafata Abanyafrika ""nk'imbeba z'inzungu"". Vyabaye ngomwa ko umwe muri bo asaba imbabazi. Abajijwe ku bijanye n'ivyashikirijwe n'abo baganga mu kiganiro OMS yariko igirana n'abanyamakuru, Dr. Terdros yabonetse ko arakaye, aho yavuze ko ivyo vyerekana  ""ivyiyumviro vy'ubukoloni"". Ati: ""Ni ibintu biteye isoni kandi bibabaje kwumva mu kinjana ca 21 hakiri abahinga bashobora gushikiriza amajambo nk'ayo. Turavyiyamirije twivuye inyuma, kandi turabijeje ko ivyo bitazigera bisubira"". Mu kiganiro caciye kuri televiziyo y'abafaransa LCI, ku wa 01 z'uku kwa kane, Dr Camille Locht  ajejwe ubushakashatsi mu kigo kijejwe amagara y'abantu n'ubushakashatsi (Inserm), yariko avuga ibijanye n'igerageza ry'urucanco i Bulaya na Australia. Niho rero Dr Jean-Paul Mira, ajejwe kuvura indembe ku bitaro vya Coshin i Paris yinamura akavuga ati: ""Ngerageje kuvuga mu majambo yo nyayo, kubera iki tutogeragereza urwo rucanco muri Afrika, ahantu ata dutambara two kwikingira bafise, ata miti bafise, ata n'uburyo bafise bwo gutabara indembe?"" ""Erega ni nk'uko bisanzwe bigenda ahandi mu bushakashatsi bumwe bumwe kuri SIDA. Nko mu ba maraya, turahakorera igerageza kuko tuzi ko ari bo babangamiwe kandi kubera tuzi ko batikingira"". Niho muganga Locht, yaca ashigikira mugenziwe, muganga Mira, avuga ati: ""Uvuze ukuri, turategekanya ubushakashatsi nk'ubwo bwokorwa no muri Afrika"". Imbere y'aho, muganga Mira yari yerekanye amakenga kuri iryo gerageza ririko riraba, avuga ko atizeye ko bashobora gushika ku vyo bipfuza muri Australia n'i Bulaya kubera bobo bafise ibikoresho vyo kwikingira iyo bari ku kazi. Ayo majambo yatumye Abanyafrika mu bice vyose vy'uwo mugabane bashangashirwa, harimwo n'uwahoze ari umukinyi w'umupira w'amaguru, Didier Drogba, yavuze ko ayo majambo ari ayo ivanguramoko rishingiye ku rukoba. Yavuze kandi ati: ""Kirazira ko abanya Afrika bafatwa nk'imbeba! Ako ni akagaye"". Mugenziwe Samuel Eto'o nawe nyene yahoze ari umukinyi rurangiranwa umupira w'amaguru, wewe yavuze ko abo baganga ari ""abicanyi"". Amajambo y'abo baganga kandi yongereje ubwoba bwari busanzwe buhari muri Afrika ko Abanyafrika bashobora gufatwa nk'imbeba z'inzungu bakageragerezwako urucanco rushasha rwa coronavirus."	https://www.bbc.com/gahuza/amakuru-52196577
business	East Africa: Miriyoni 28 bashobora kugeramirwa n'inzara ikabije - Oxfam	"Abantu bashika miriyoni 28 muri Afrika y'ubuseruko barashobora kugeramirwa n'inzara ikomeye cane kubera iduga ry'ibiciro bitumwe n'intambara yo muri Ukraine hamwe n'ikena ry'imvura muri uku kwezi kwa gatatu, nk'uko ishirahamwe ry'abagiraneza Oxfam rigabisha. Kenya, Somalia na Ethiopia vyugarijwe n'ikena ry'imvura rya mbere rikaze mu myaka 40, aho ni mu gihe Sudan y'Epfo yo ihanzwe n'imyuzure, nk'uko Oxfam ibandanya ivuga. Iryo shirahamwe ryerekana kandi ico ryita ugusamazwa kw'amakungu n'ingwano yo muri Ukraine, ituma hatitabwaho ikibazo c'ikena  ry'ivyo kurya mu karere ka Afrika y'ubuseruko. Itangazo rigenewe ibinyamakuru rivuga ko utwigoro mpuzamakungu two guhangana n'ico kibazo dufise uburyo budahagije na gato kuko ku miriyaridi 6 z'ama dorari ONU ikeneye mu 2022 kugira igarukire ku bari mu kaga muri Ethiopia,  Somalia na Sudan y'Epfo, 3% yonyene niyo amaze kuboneka. Madame Gabriela Bucher, umuyobozi nshingwabikorwa mpuzamakungu wa Oxfam yagabishije avuga ati: ""Ibice vya Ethiopia, Kenya, Somalia, Sudan y'Epfo n'ahandi vyimirije guhura n'akaga. N'aho imvura yogwa muri uku kwezi, kwivyukiranya bizoba nk'ibidashoboka kiretse hari igikozwe  ubu nyene."" Abandanya ati: ""Ingaruka z'ingwano yo muri Ukraine kw'ihererekanywa ry'indya kw'isi zizoshika mu bice vyose vy'isi, ariko abasanzwe bari bakenye n'abafise intege  nke nibo zizosesereza cane kuruta abandi kandi  vyihuse kuruta."" Ibihugu vya Afrika y'ubuseruko bivana  90% y'ingano bikenera muri Ukraine n'Uburusiya, nk'uko itangazo ribandanya rivuga. ""Kubera uruzuba,  indogobwa zacu zarapfuye, izo dusigaranye nazo ziragoyagoya ku buryo zidashobora gukwega intunduguru  z'imizigo"", ivyo bivugwa na Ahmed Mohamud Omar, umurimyi  wo muri county ya Wajiir muri Kenya. ""Nguma nibaza ico umuryango wanje uzorya, aho ico bazorya ejo kizova,  niba ejo nzoronka indobo canke ibido y'amazi."""	https://www.bbc.com/gahuza/60837292
sports	Qatar 2022: Ni nde Goncalo Ramos - umukinyi yasubiriye Cristiano Ronaldo?	"Na  Harry Poole Umunyamakuru w'inkino wa BBC Imbere y’uko urukino rutangura, havugwa gusa ivyo kudakinisha Cristiano Ronaldo. Ariko ifirimbi ya nyuma iheze, ivyavugwa vyose vyari kuri Goncalo Ramos. Igihe afata ikibanza ku ntebe y’abasubirizi mu rukino rwa nijoro n’Ubuswisi mu gice c’umunani gishira ica nyuma mw’ihiganwa ry’igikombe c’isi yose muri Qatar, amakamera yose (cameras) yari yarabishijwe kuri uno mukinyi amaze kwinjiriza Portugal ibitsindo vyinshi gusumba abandi bakinyi bose muri kahise k’umupira muri ico gihugu. Inyifato yagize igihe asubirizwa mu rukino rwaheruka yararakaje umumenyereza Fernando Santos. Intebe yari ikikujwe n’abafotozi barwana barondera gufata isanamu ya Ronaldo yari ababaye kubera atari ku rutonde rw’abakinyi 11 bategerezwa gutangura mu rukino rukomeye nk’uru. Bwari bwo bwa mbere bimugendeye uko kuva mu 2008. Ariko rero haciye akanya gato, amaso yose yaciye ahindukirira ku vyariko bibera mu kibuga, aho umukinyi w’imyaka 21 yamusubiriye yandikishije izina mu gutsinda ibitsindo bitatu vyose muri uru rukino rwarangiye Portugal inyagiye Ubuswisi 6-1. Igihe umumenyereza wa Portugal Santos afata ingingo yo kudatanguza Ronaldo muri uru rukino, ntiyari yiteze ibintu vyiza nk’ivyo yaraye abonye. Uretse ko umurwi wiwe watsinze ibitsindo bitandatu mu gice co gukuranamwo mw’ihiganwa ry’igikombe c’isi yose, umusore yakinishije mu kibanza ca Ronaldo yateye ibitsindo bitatu wenyene muri iri joro rya mbere rikomeye kuva atanguye umwuga wiwe. Ku myaka 21 n’imisi 169, Ramos ni we mukinyi wa mbere akiri muto yinjije ibitsindo bitatu mu rukino rumwe mw’ihiganwa ry’igikombe c’isi yose kuva ku munya-Hongrie Florian Albert mu 1962. Uyu musatirizi wa Benfica vyamusavye iminota 17 gusa kugira atangaze izina ryiwe muri Qatar, igihe atera umupira ugaca iruhande y’umunyegori w’Ubuswisi Yann Sommer hejuru mu mfuruka z’igori, aba ashize Portugal imbere. Inyuma y’iminota mikeya igice ca kabiri gitanguye, yateye igitsindo ciwe ca kabiri ku mupira wo hasi yari ahawe na Diogo Dalot, maze biba bibaye 3-0. Igitsindo ca Raphael Guerreiro cinjiye imbere y’uko Ramos atera iciwe ca gatatu muri urwo rukino – ubwa mbere muri rino higanwa ry’igikombe c’isi yose – igitsindo yinjije arovye umunyegori Sommer. Yagiye gusubirizwa ku munota wa 74 amaze gutera ibitsindo vyiwe bitatu, tutavuze imipira yahereje n’iyo yateye mw’igori ishika itanu. Igihe Ramos yari asubirijwe, Rob Green yahoze ari umunyegori w’Ubwongereza yavugiye kuri BBC Radio 5 Live ati: "" Goncalo Ramos yakoze ibintu bitangaje. Ivya mbere muri kino gikombe c’isi yose gushika ubu, n’ibindi vyose vyoba bimaze kuba”. Mu gihe Ronaldo atarashobora kwinjiza igitsindo na kimwe mu nkino zitandatu zose zo gukuranamwo Portugal imaze gukina muri rino higanwa, n’aho amaze kwinjiza ibitsindo umunani mu mahiganwa y’igikobe c’isi yose, Ramos wewe amaze kwinjiza bitatu. Ramos, umukinyi yakuriye mu murwi w’urwaruka rwa Benfica, yari amaze gukinira Portugal iminota 33 yonyene mu nkino zitatu yari amaze gukina, imbere y’uko igihugu ciwe gihura n’Ubuswisi nijoro ku wa kabiri. Aha harimwo iminota 23 yakinye mu rukino rwa kivandimwe Portugal yahuye na Nigeria mu kwa cumi na rimwe rwarangiye Portugal itsinze Nigeria igitsindo kimwe ku busa, iminota ibiri mu rukino rwa Ghana hamwe n’iyindi umunani yakinye mu rwa Uruguay mu nkino zo mu matsinda. Kuva ico gihe yashizwe ku rutonde rw’abasubirizi akaba atakinishijwe igihe Portugal itsindwa na Korea ya Ruguru, ariko ikaba yari yamaze kuronka itike yo kubandanya. Hagati aho, inyuma yo gushirwa ku rutonde rw’abatangura mu kibuga ku ncuro ya mbere ku rwego mpuzamakungu  mu nkino zo gukuranamwo muri rino higanwa ry’igikombe c’isi yose, yakoze ibintu bikomeye aboneka nk’uko umengo ni ibintu yari amaze imyaka myinshi akora. Ku bitsindo 14 n’imipira itandatu yatanze ikavamwo ibitsindo mu nkino 21 za Benfica muri uno mwaka w’inkino – hiyongereyeko ibitsindo indwi yinjije mu nkino zitandatu mw’ihiganwa riheruka – Ramos nta nkeka ubu ni umukinyi yiyemera. Ariko indoto yonyene yari afise ni ukungene yari kuvyifatamwo ku rukino rwiwe rwa mbere ashizwe ku rutonde rw’abatangura mu kibuga mw’ihiganwa ry’igikombe c’isi yose. Ni we mukinyi wa mbere yinjije ibitsindo bitatu, ikizwi nka hat-trick, ku rukino rwiwe rwa mbere atangujwe mu kibuga mw’ihiganwa ry’igikombe c’isi kuva ku mudagi Miroslav Klose mu 2002- umukinyi wa mbere amaze kwinjiza ibitsindo vyinshi mw’ihiganwa ry’igikombe c’isi ku ruhande rw’abagabo – akaba kandi n’umukinyi akiri muto agira kabiri amaze kwinjiriza Portugal ibitsindo muri kahise k’ik igihugu mu gikombe c’isi yose, inyuma ya Ronaldo mu 2006. Inyuma y’urukino rudasanzwe rwa nijoro, arumva neza ko yakoze ivyo yashobora gukora vyose kugira ngo igihugu ciwe kibandanye mu gice ca kane gishira ica nyuma aho kizohura na Maroc. Abajijwe ivya Ronaldo ifirimbi ya nyuma ivuze, Ramos yavuze ati: ""Cristiano Ronaldo aramvugisha kandi avugisha uwo ari we wese mu murwi. Ni we kizigenza wacu kandi yama agerageza kudufasha”. Irangira ry’urukurikirane rw’inkino 31 atanguzwa mu kibuga  kuri uyu yahoze ari umusatirizi wa Real Madrid, Juventus na Manchester United ryategerezwa kuba inkuru ikomeye cane. Ariko na we nyene ashobora kuba yaratangajwe n’ingene yavuzwe cane imbere y’uko urukino rwa nijoro rutangura, mu gihe ikintu kinini yashoboye gukorera abakunzi baguma basaba ko yinjizwa mu gice ca kabiri ari igitsindo canswe kubera yari yaraririye. Uravye ivyo Ramos yaraye akoze, nta cizere kinini asigaranye c’uko ku myaka 37 Ronaldo azohava asaba gutanguzwa mu kibuga mu rukino rwo ku wa gatandatu aho Portugal izoba ihura na Maroc. Umumenyereza wa Portugal Santos avuga  ati ""koko sinashimishijwe"" n’inyifato ya Ronaldo igihe asubirizwa ku munota wa 65 igihe itsindwa na Korea y’Epfo mu rukino rwa nyuma rwo mw’itsinda ryabo, bikaba bisa n’ingene yaje kurangiza giturumbuka muri Manchester United mu kwezi guheze. Uyu mukinyi yatsindiye Ballon d’Or (Umupira w’Inzahabu) incuro zitanu arahakana ko atarakariye umumenyereza wiwe, ariko ibi nticabujije ko yisanga ku rutonde rw’abasubirizi mu rukino n’Ubuswisi. Inyuma yo kuba umukinyi wa mbere yinjije ibitsindo mu mahiganwa atanu y’igikombe c’isi yose imbere y’aha, ibitangaza umurwi wiwe waraye ukoze bishobora gutuma Ronaldo ata kundi vyogenda atari kwemera ikibanza giciriritse mu gihugu ciwe. Mu kiganiro n’imboneshakure ITV, uwahoze ari umusatirizi w’Ubwongereza, Ian Wright avuga ati: ""Uyu ni umurwi ushobora neza na neza kubandanya gushika kw’iherezo kandi Ronaldo aracashoboye gufasha. ""Mu gihe yokwipanga neza, birashobora kurangira abinjirije igitsindo c’intsinzi mu rukino rwa nyuma”."	https://www.bbc.com/gahuza/articles/c3gx42elymeo
sports	Ayavugwa mu mupira w'amakuru ku wa mbere: Fellaini, Kane, Lingard, Salah, Pedri, Thauvin, Cavani	"Umumenyereza wa Tottenham Jose Mourinho ariko arondera ingene yogura uwahoze akina hagati mu murwi nserukiragihugu Marouane Fellaini. Uyu mukinyi w'imyaka 33 yahoze akina muri Manchester United igihe yamenyerezwa na Mourinho, asanzwe akina mu murwi  Shandong Luneng wo mu Bushinwa kuva avuye Old Trafford mu 2019. (Voetball 24 via Sun) Arsenal itegura kuzunguruka  West Ham mu nteguro yayo yo kugura umukinyi wo hagati wa Manchester United n'umurwi nserukiragihugu w'Ubwongereza Jesse Lingard w'imyaka 28 mu ci riza, ubu akaba asanzwe akina muri  West Ham aho yatijijwe . (Star) Leicester City iri imbere y'imirwi ya Manchester United na Tottenham mu rugamba rwo kurondera umukinyi wo hagati w'umufaransa  Boubakary Soumare w'imyaka 22 asanzwe akina muri  Lille. (Star) Bayern Munich iriko irarondera ko kuzana umumenyereza wa  Liverpool Jurgen Klopp muri uyo murwi wo mw'ihiganwa ry'ubudagi, Bundesliga, mu ci riza mu gihe uwusanzwe awumenyereza ubu Hansi Flick yova muri uyu murwi akaja kumenyereza umurwi nserukiragihugu. (90mins) Umukuru wa Bayern  Herbert Hainer avuga ko yizeye neza ko Flick azobandanya amenyereza Bayern Munich. (Sky Sport Germany via Goal) Liverpool itegerezwa kwihuta ikagura umukinyi wa Barcelona umunya Espagne Pedri w'imyaka 18 kubera ko mu gihe yotera igikumu ku yandi masezerano igiciro ciwe kizoca kiduga cane. (Star) Paris St-Germain iramaze kuvugana n'abaserukizi ba Mohamed Salah kugira bavugane ingene mu ci riza uyu musatirizi w'imyaka 28 w'umunya Misiri yova muri Liverpool akaja gukinira uyo murwi wo mu Bufaransa. (Telefoot on Twitter - in French) Umumenyereza wa PSG akaba kandi yahoze amenyereza Tottenham, Mauricio Pochettino, aramaze kuvugana n'umusatirizi wa Tottenham n'umurwi nserukiragihugu w'Ubwongereza, Harry Kane w'imyaka 27 kugira ngo arabe ko yosubira kumwiyegereza mw'ihiganwa ry'Ubufaransa. (Telefoot on Twitter - in French) Manchester United ""irarajwe ishinga cane"" no kugura umukinyi w'inyuma wa Villarreal n'umurwi nserukiragihugu wa Espagne Pau Torres w'imyaka 24, akaba kandi ariko aronderwa n'imirwi  Bayern Munich na Real Madrid. (AS via Team Talk) Crystal Palace yahindukiriye umukinyi wo ku ruhande wa  Marseille umufaransa Florian Thauvin w'imyaka 28, mu gihe biboneka ko ifise amahirwe make yo kuronka umukinyi w'inyuma wa Watford umunya Senegal Ismaila Sarr w'imyaka 23 mu ci riza. Hagati aho Thauvin ubu yaramaze gutangura ibiganiro na  AC Milan. (Sun) Edinson Cavani  kuva muri  Manchester United ntibizokworoha kubera mu masezerano y'ubuguzi harimwo umurongo uvuga ko umurwi umushaka uzotegerezwa gushirako imiriyoni 2.7 z'amadorari y'abanyamerika. Uyu musatirizi wa Uruguay w'imyaka  34 ariko araronderwa cane n'umurwi Boca Juniors wo muri Argentina. (Mirror) Inter Milan nta mugambi ifise wo kugiriranira ayandi masezerano n'umukinyi wo hagati w'umutariyano Nicolo Barella w'imyaka 24, n'aho asanzwe ariko aronderwa cane na  Chelsea, Bayern Munich na Atletico Madrid. (ESPN) West Ham iripfuza kugura umunyegori Seny Dieng, umunya Senegal w'imyaka 26 asanzwe asamira umurwi QPR ukina mu cicaro ca  kabiri  QPR. (Sun) Ibiganiro hagati ya Juventus n'umukinyi w'inyuma wa  Argentina Paulo Dybala w'imyaka 27 biracagoranye kubera ibibazo vy'amafaranga uyu murwi ufise, ni mu gihe  Manchester United iriko iramurondera, nk'uko bivugwa n'umukuru w'igisata kijejwe imyimenyerezo muri Juventus,  Fabio Paratici. (Sky Italia via Goal) AC Milan ntirota igurisha umukinyi wayo w'imbere Rafael Leao w'imyaka 21 munsi y'imiriyoni 50 y'ama euro. Uyu munya Portugal yarigeze kuronderwa n'imirwi ya Everton na Juventus. (Calciomercato - in Italian) Leicester City iri hafi yo kugura umunyegori Brad Young, umwongereza w'imyaka 18 asanzwe akina mu murwi Hartlepool. (Sun)"	https://www.bbc.com/gahuza/imikino-56714561
entertainment	Ntahokatarondererwa: Josiane Kwizera yahisemwo gufotora, abavyeyi bashaka ko yiga kuvura	"Uwo mwigeme w'imyaka 27 yahejeje amashure yisumbuye mu gisata c'ubumenyi (scientifique), abavyeyi biwe bipfuza ko abandanya mu gisata c'amagara y'abantu ariko we ahitamwo kwiyigisha gufotora. Avuga ko yakunze umwuga wo gufotora kuva akiri umwana. Ati: ""Kuva nkiri umwana narakunda gufotora. Narakina ibintu vyo gufotora nkoresheje telefone canke ibindi bikoresho"". Josiane avuga ko ahejeje amashure yisumbuye yinginze abantu benshi ngo bamwigishe uwo mwuga ariko benshi baramwankira. Umwe gusa ni we yamwemereye mu 2018. Josiane Kwizera avuga ko yatanguye kubikora nk'umwuga mu 2019, n'aho abavyeyi biwe bo bipfuza ko yokora umwuga wo kuvura abantu. Agira ati: ""Abavyeyi bashaka ko mbandanya kwiga ivyo kuvura, ariko jewe nahisemwo gufotora kuko ari vyo nkunda. ""Ubu ndaronka amasoko yo gufotora abana, mu manza z'isabukuru n'iz'ubugeni. ""Ndaniyigisha nkoresheje inyabwonko kandi maze kumenya vyinshi."" Kwizera avuga ko ubu, afashijwe n'uwo mwuga wo gufotora, hari vyinshi atakizera ku bavyeyi. Agira ati: ""Ubu ndirihira inzu nkoreramwo, nariguriye camera-foto yo mu bwoko bwa Canon izimvye cane, ndagura akamoto n'inyabwonko. ""Ndafasha n'abavukanyi banje nanje nkifasha ntarinze kugora abavyeyi."" Josiane Kwizera ahanura urwaruka gukura amaboko mu mpuzu ngo bironderere akazi. Ati: ""Ubu si nka kera aho abavyeyi bacu baheza ishure basanga akazi kabarindiriye, akazi n'ukukarondera. ""Ugaye akazi, ntuba uzi ico ushaka gukora."""	https://www.bbc.com/gahuza/amakuru-60822139
sports	Ingwano ya Ukraine: Roman Abramovich yafatiwe ibihano n'Ubwongereza	"Nyene umurwi  wa Chelsea Roman Abramovich yafatiwe ibihano na reta y'Ubwongereza (UK)  mu murongo w'ingingo zifatwa kubera igitero Uburusiya bwagize muri Ukraine. Ari mu batunzi ruhebwa indwi bakozweko n'ibihano  vya vuba, harimwo gufatira amatungo yabo no kubima impampuro zo kwinjira muri ico gihugu. Urwo rutonde ruriko kandi abafise amafaranga aharurwa muri za miriyaridi z'ama dorari  Igor Sechin na Oleg Deripaska, bose babonwa nk'abakorana na  prezida Vladmir Putin. Umushikiranganji wa mbere w'Ubwongereza Boris Johnson yavuze  ko ""hadashobora kuba aho kwibera ata nkomanzi"" kuri abo bashigikiye igitero. Johnson yavuze ati: ""Ibihano vy'uno munsi n'intambwe ya vuba yerekana ukudahesha kw'Ubwongereza mu gushigikira abanya-Ukraine. Nta mpuhwe tuzogira mu gukurikirana abafasha iyicwa ry'abanyagihugu basanzwe, ugusambura ibitaro n'ukwigarurira  mu buryo bunyuranye n'amategeko ibihugu ducuditse vyigenga."" Reta yari imaze iminsi yotswa igitutu kugira ifatire ibihano Abramovich, yavuze ko yafashe ""ingingo itoroshe"" yo kugurisha Chelsea FC mu ntango z'uku kwezi. Chelsea yatswe Abramovich mu gufatira amatungo yiwe, kugirisha uwo murwi rero bikaba bibaye birahagarara. Reta ivuga ko uwo murwi uzohabwa uruhusha rudasanzwe rwo kubandanya inkino zitegekanijwe, abakozi bahembwe hanyuma abari bamaze kugura ama tike nabo bashobore kuraba inkino. Abasanzwe bafise ama tike y'ikiringo c'inkino barashobora kubandanya kuraba izo bafitiye ama tike ariko ubu uwo murwi nta tike n'imwe wemerewe gusubira kugurisha. Inzu yo kugurishirizamwo ibicuruzwa na Chelsea nayo igiye kwugarwa. Abramovich, w'imyaka 55,  bivugwa ko afitaniye imigenderanire ikomeye na prezida w'Uburusiya Vladimir Putin, ariko ivyo arabihakana. Reta ivuga ko Abramovich, aharurwako itunga ribona rya miliardi  zirenga 12 mu ma dorari, ari umwe mu batunzi ruhebwa bake bo kuva mu myaka ya 90 bagihagaze neza ku ntwaro ya Putin"". Abramovich afise imitahe mu ruganda rukomeye Evraz ruhingura acier (ivyuma)  no muri Norilsk Nickel akaba yagurishije imitahe yari afise muri kompanyi yo mu Burusiya y'ibitoro  Sibneft kuri kompanyi ya reta ya gaz Gazprom kuri miriyaridi zirenga 13 z'ama dorari mu 2005. Mu gihe gufatirwa ibihano bituma kazoza ka Chelsea kaja mu mayira abiri, abashikiranganganji bagerageje kwzeza uwo murwi ko ""utazogirwako ingaruka mu bidakenewe"". Muri tweet, umushikiranganji ajejwe umuco Nadine Dorries yavuze ko  igishirwa imbere ari uko abafashije intwaro ya Putin"" babibazwa. Yanditse ati:  ""Ndazi ko ivyo bizana kuja mu madidane, ariko reta izokorana n'ishirahamswe ry'umupira w'amaguru n'imigwi kugira umupira ugume ukinwa ariko kandi ibihano navyo bikore kuri abo vyerekeye""."	https://www.bbc.com/gahuza/amakuru-60691817
politics	US na China bateranye amajambo akarishe mu biganiro barimwo muri Alaska	"Intumwa za Reta Zunze Ubumwe za Amerika n'izo Ubushinwa zateranye amajambo akarishe mu biganiro vya mbere vyo ku rwego rwo hejuru hagati y'ubutegetsi bwa prezida Joe Biden n'Ubushinwa , biriko birabera Alaska. Intumwa z'Ubushinwa zagirije Amerika gukaburira ibihugu ""gutera Ubushinwa"", Amerika na yo ivuga ko Ubushinwa bushitse aho ""kwiyerekana cane"". Haheze imyaka imigenderanire hagati y'ivyo bihangange bibiri  imeze nabi cane. Amerika yiyemeje kuvuga ku bibazo biteye umutima uhagaze nk'ingene ubutegetsi bw'Ubushinwa bufata aba Islam b'aba Uighur  muri Xinjiang. Ivyo biganiro  vyatanguriye kw'isemo mbi  mu gisagara ca Anchorage birimwo umunyamabanga wa reta wa Amerika Antony Blinken n'umujenama ajejwe ibibazo vy'umutekano w'igihugu Jake Sullivan ku ruhande rwa Amerika, ku ruhande rw'Ubushinwa na ho hari uwuza imbere mu bategetsi bajejwe poritike yo hanze, Yang Jiechi n'umushikiranganji ajejwe imigenderanire Wang Yi. Ariko, umwe mu ntumwa za Amerika yavuze ko ibiganiro vyabandanije mu mw'ihererero vyari ''bifashe, bikomeye kandi bidaca irya n'ino"" kandi bimara amasaha abiri yari ategekanijwe. Mw'ijambo ryeruye ryo kwugurura imbere y'uko ibiganiro bibandaniriza mu mw'iherero, Blinken yavuze ko Amerika ija ""kuvuga amakenga dufise ku bikorwa vy'Ubushinwa , harimwo muri Xinjiang, Hong Kong, Taiwan, ubukozi bw'ikibi buciye kuri internet bukorerwa Amerika,  agacinyizo k'ubutunzi ku bihugu dukorana"". Yavuze ati:""Kimwe kimwe cose muri ivyo bikorwa kibangamira ingendo ishingiye ku mategeko ituma isi igira amaragamo."" Amwishura, Yang yagirije Amerika gukoresha ububasha bwayo bwa gisirikare n'amafaranga mu gucinyiza ibindi bihugu. Yongeyeko ati:""Irikika mu kiza ku citwazo c'umutekano w'igihugu kugira ibangamire urudandazwa rusanzwe, no gukaburira ibihugu bimwe bimwe guhanga Ubushinwa."" Wang yavuze ko agateka ka zina muntu kari hasi cane muri Amerika, aho abirabure ""bicwa"". Sullivan yasubije, avuga ko ubutegetsi bwa Amerika butarondera intambara n'Ubushinwa, ariko yongerako ati: ""Tuzokwama duhagararira ingingo tugenderako ku neza y'igihugu cacu, no ku neza y'abagenzi bacu."" Uko guterana amajambo kwabaye imbere y'ibinyamakuru vy'isi yose, kwabandanije mu kiringo kirenga isaha. Ni kwo kwuguruye ibikorwa biba mu ncuro  zitatu, bikarangira kuri uyu wa gatanu (mu gitondo mu masaha ya Amerika). Ni vyo bikorwa vya mbere vy'intumwa zo mu rwego rwo hejuru bibaye hagati ya Amerika n'Ubushinwa kuva mu kwezi kwa gatandatu guheze - ku ntwaro y'uwahora ari umukuru w'igihugu , Donald Trump. Mu nyuma , intumwa za Amerika zagirije Ubushinwa guca kubiri n'ivyo bari bumvikanye ko amajambo yo kwugurura ibiganiro atorenza iminota ibiri kuri buri ruhande. Umwe mu bategetsi bo mu ntwaro yavuze ati:""Intumwa z'Ubushinwa… umenga zaje zifise intumbero yo kwiyerekana, zishira imbere ikinamico  aho kuja ku bintu bifadika"". Uwo mutegetsi yavuze ko Amerika ija kubandanya ibiganiro nk'uko bitegekanijwe, yongerako ati  ""gukavya mu gushikiriza amajambo  mu vy'imigenderanire akenshi biba bigenewe abo mu gihugu[c'uwuba ariko aravuga]"". Mu nyuma mu kinyamakuru ca reta, intumwa z'ubushinwa zavuze ko ari Amerika, atari Ubushinwa, itubahirije ivyo bumvikanye mu kurenza iminota ibiri yo gushikiriza ijambo ryo kwugurura. Bwagirije abanyamerika ""kubuvogera ata shingiro, muri poritike yabwo yo mu gihugu hagati no mumahanga"". Mu ruhande rwiza, ico kinyamakuru casubiyemwo amajambo ya Yang avuga ko ""ingorane zikomeye hagati y'Ubushinwa na Amerika zo muri kahise zidategerezwa kubandanya"". Umunyamakuru wa BBC Barbara Plett Usher avuga ko ivyo biganiro ari akaryo ka mbere kuri prezida Biden ko kwerekana ingene agiye gukemura ikibazo Blinken yise ""ikibazo ca mbere gikomeye c'inyungu n'imigenderanire mu kinjana ca 21"". Uwo munyamakuru abandanya avuga ko Ubushinwa burondera ko ibintu vyosubira itoto inyuma y'aho imigenderanire ishikiye ku rugero rwa mbere rwo hasi ku ntwaro ya Trump. Wang yavuze ko ubutegetsi bw'Ubushinwa bwiteguriye kwugurura ''ibiganiro vyubaka."" Ni vyinshi. Urudandaza nk'akarorero. Amerika yagiriza Ubushinwa ingendo itariyo, nko mu gufasha amahinguriro, kwiba ubuhinga bwakozwe n'abandi, kugumiza hasi agaciro k'ifaranga ryabwo no gushira inzitizi mu rudandaza. Ubushinwa na bwo bushaka ko ama taxes yashizweho n'intwaro ya Trump ku bidandazwa vy'Ubushinwa avanwaho. Bwagiriza kandi Amerika gucinyiza  ama kompanyi y'Ubushinwa ateye imbere mu buhinga bwa none, nka Huawei. Agateka ka zina muntu na demokrasi. Amerika yagiriza Ubushinwa ihonyabwoko ku ba Uighur mu ntara ya Xinjiang, guhonyanga demokrasi muri Hong Kong biciye ku mategeko mashasha y'umutekano. Ariko Ubushinwa busaba Amerika kureka kwivanga mu co bwita ibibazo vy'imbere mu gihugu, bukagiriza Amerika  ''kugaya"" umugambwe w'aba Communiste uri ku butegetsi muri ico gihugu. Ubushinwa bushaka kandi ko ingabo za Amerika zo mu mazi zitabandanya kwinjira mu mazi y'ikiyaga ca  South China Sea , ubutegetsi bw'Ubushinwa bufata nk'igice c'igihugu cabwo."	https://www.bbc.com/gahuza/amakuru-56456292
religion	India: Ingene umwambaro wa hijab wambarwa n'abagore bo muri Islam uteje ibibazo	"Intara yo mu Buhindi yugaye amashure yisumbuye na kaminuza biturutse ku kibazo c'umwambaro wa hijab kiriko gikurikiranirwa hagufi n'amakungu inyuma y'aho uwuharanira agateka ka muntu Malala Yousafzai yatsindiye agashimwe kitiriwe Nobel avyinjiriyemwo. Reta y'intara ya Karnataka iri mu bumanuko bw'Ubuhindi yafashe iyi ngingo inyuma y'aho abanyeshure bihereye amabarabara mu myiyerekano ishingiye ku bakobwa bambara uwu mwambaro wo mw'idini rya Islam, imyiyerekano yandurutsemwo imigumuko. Kuri uyu wa gatatu, sentare nkuru y'iyo ntara itegekanya kwiga ku rwandiko ruvugira abagore b'aba Islam. Ibi bibaye inyuma y'aho abanyeshure batandatu b'urwaruka bagiriye imyiyerekano imbere y'ishure ryegukira reta ku kibazo co kwambara hijab, imyiyerekano yaciye ikwiragira ku yandi mashure. Abanyeshure batari bake b'aba Hindu nabo baciye biha amabarabara bambaye ibitambara vy'umutugutu  - ibara ry'ikimenyetso c'idini rya Hindu - mu kwiyamiriza abakobwa b'aba Islam bambara hijab. Ejo ku wa kabiri, umupfasoni Malala - umugore yarokotse igitero c'aba Taliban muri Pakistan afise imyaka 15 ahorwa ko yariko avugira abakobwa ko boronswa uburenganzira bwo kwiga  - yateye akamo abategetsi b'Ubuhindi ko bogira ico bakoze kugira ""bahagarike inenwa abagore b'aba Islam bakorerwa"". Uyu mupfasoni w'imyaka 24 yanditse kuri Twitter ati: ""Kubuza abakobwa kuja kw'ishure bambaye hijab zabo ni ibintu bibabaje. Ivyo gufata nabi abagore birabandanya - kubera uko bambaye"". Mu Buhindi, uru ruhagarara rwongereje ubwoba n'ishavu mu nkehwa z'aba Islam bavuga ko ibwirizwashingiro ribaha uburenganzira bwo guhitamwo ivyo bambara. Ejo ku wa kabiri, amareresi yakwiragiye cane yerekana umukobwa w'umu Islam ariko azomerwa n'ikirwi c'abagabo bakiri bato  bamuvugiriza induru, n'impari zikomeye hagati y'abanyeshure bambaye hijab n'abandi bambaye ibitambara vy'umutugutu. Mu bintu bidakunze kuba, umucamanza ariko arakurikirana uru rubanza yateye akamo abanyeshure hamwe n'abandi ""kubungabunga amahoro n'umutekano"". Ikibazo catanguye kuja hejuru igihe abanyeshure batandatu biga kw'ishure ryisumbuye ryo mu karere ka Udupi mu ntara ya Karnataka batangura imyiyerekano kubera bari babujijwe kuja mw'ishure bambaye hijab. Udupi ni kamwe mu turere dutatu tugize intara ya Karnataka iri ku nkengera - ari naho higanje umugambwe Bharatiya Janata Party (BJP) w'umushikiranganji wa mbere Narendra Modi. Abihweza ibintu n'ibindi bafata ko iyo ntara ari icicaro gitegurirwamwo poritike y'aba Hindu ari na bo benshi mu gihugu. Umugambwe BJP kandi ni wo urongoye iyi ntara ya Karnataka. Iri shure rivuga ko ryemereye abanyeshure kwambara hijab mu gihe bari mu kigo, ariko bagasabwa gusa kuzikura iyo bari mu masomero. Ariko abari mu myiyerekano  - bose bakaba bari mu mwambaro w'ishure - bavuga ko ari ngombwa ko bemererwa gupfuka imishatsi yabo mu masomero. Umwe muri aba banyeshure Almas AH, yabwiye BBC Hindi ati: ""Turafise abigisha bakeya b'abagabo. Rero ni ngombwa ko dupfuka imishatsi yacu imbere y'abagao. Ni co gituma twambara hijab"". Aba banyeshure barahakana ivyo bagirizwa ko bazambara babitegetswe n'umurwi Campus Front of India - ishami ry'umurwi w'abanyeshure ugendera ku vyiyumviro bikaze vya Islam, Popular Front of India - ari na wo ubavugira. Si kenshi abagore bakunze kuboneka bambaye hijab na burka (umwitwikiro w'umubiri wose mw'idini rya Islam) mu Buhindi, aho kwerekana ibimenyetso vy'idini ku mugaragaro ari ibintu bisanzwe. Ariko umukuru w'iri shure avuga ko ari ngombwa ku mwigisha kubona abanyeshure mu maso, kandi ko umwambaro w'ishure utuma ata vangura riba mu banyeshure. Inama z'urutavanako hagati y'abanyeshure, abarongoye ishure hamwe n'abaserukira reta ntaco zashitseko. Ikibazo c'abanyeshure b'abakobwa b'aba Islam bambara hijab carakwiye mu yandi mashure makuru makeya y'i Karnataka, ariko cagiye kurenga inkombe igihe amasanamu y'aba bakobwa bari mu myiyerekano i Udupi akwirakwirijwe. Ubwo nyene, abanyeshure b'aba Hindu mu yandi mashure amwe amwe baciye batangura kuza mu masomero bambaye ibitambara vy'umutugutu  - ivyatumye abarongoye ishure bategeka ko iyi myambaro yompi itemewe mu bigo. Mu ndwi iheze, ireresi yafatiwe kw'ishure rikuru rya Kundapur mu karere ka Udupi yerekana abanyeshure bambaye hijab bankiwe kurengana bariyeri, yatumye ibintu biyangara. Imirwi y'abanyeshure b'aba Hindu  - abahungu n'abakobwa - nabo baciye batangura imyiyerekano yo kwiyamiriza bagenzi babo bigana bambaye hijab. Gusa nta mishamirano yari bwabe gushika ejo ku wa kabiri - hasigaye amasaha makeya ngo sentare itangure kwiga urwo rwandiko - aho baciye batangura guterana amabuye mbere baranaturira mu bisagara bimwe bimwe. Abategetsi b'abakere baciye bashira mu ngiro ingingo ya 144 (Section 144) - itegeko ryo mu gihe c'ubukoloni ryabuza abantu barenga bane gukoranira hamwe - mu ntumbero yo guhagarika iyi migumuko. Mu karere ka Shivamogga, umurwi w'abanyeshure b'abahungu bafashwe amashusho baduza ibendera ry'umutugutu kw'ishure ryabo, reta ica itangaza ko hagiye gukorwa amatohoza. Mu karere ka Mandya, ireresi yazungurutse cane yerekana umukobwa yambaye burka asugerezwa n'umurwi w'abagabo bambaye ibitambara vy'umutugutu. Mu gihe babandanya bamuzomera bavuga ngo Jai Shri Ram (twogereranya na 'Mana nziza'), nawe yarihagarayeko, ashira ijwi hejuru ati ""Allah Akbar"" (Imana ni yo nkuru) mu gihe abarongoye ishure bamuherekeza bamuvanaho. BBC ntibazwa ibivuye ku zindi mbuga Mu nyuma, uyo mugore azwi kw'izina rya Muskan yavuze ko umukuru w'iryo shure yamwemereye ko azomushigikira. Yabwiye ikinyamakuru The Indian Express ati: ""Hari abandi bakobwa b'aba Islam na bo nyene bazomerewe nk'uku. Abarongoye ishure be n'umukuru waryo ubwiwe ntibigeze batubuza kwambara burka, none ni kubera iki nokwumviriza abo hanze?"" Umutegetsi mukuru mu gipolisi yabwiye BBC Hindi ko ibi ari ""ikibazo gito"" kandi ko bafise ibintu mu minwe. Reta y'intara ivuga iki? Umushikiranganji w'indero w'intara ya Karnataka Nagesh ashigikiye abategetsi b'ishure bavuga ko, vyaba ibitambara n'ibisikafu vy'umutugutu, vyaba ibitambara vy'imyitwikiro, vyose ntivyemewe mu bigo vy'amashure. Avuga kandi ko aba banyeshure bagumuwe ""n'inkozi z'ikibi"". Afatiye ku kungene ishami rya poritike ry'umurwi Popular Front of India ririko rigerageza gushinga imizi mu karere ko ku nkengera, Nagesh yabwiye BBC Hindi ati: ""Vyose bishingiye kuri poritike. Ibi vyose biriko biba kubera amatora yimirije mu mwaka uza"". Sentare ivuga iki gushika ubu? Sentare yahawe inzandiko zibiri zivugira abari muri iyi myiyerekano. Rumwe ruvuga ko ibwirizwashingoro ry'Ubuhindi ritanga uburenganzira kuri buri muntu guhitamwo ivyo yambara. Urundi narwo rukarwanya itegeko riherutse gushingwa na reta y'intara ritegeka inyambaro yemewe mu mashure, ribuza ibitambara vyo mu mutwe n'ama hijab. Imbere y'uko urubanza rutangura kwigwa, igihe umushingwamanza yari asavye ko rwunguruzwa, umucamanza Krishna Dixit yaranse. Ati: ""Ibishobisho vyose bigume hanze. Ibwirizwashingiro ni Bhagavad Gita (igitabo ceranda c'aba Hindu). Jewe nzokorera ku ndahiro nagize igihe ntangura akazi. Si vyiza ko abanyeshure baguma hanze"". Uyu mushingwamanza aburanira abari mu myiyerekano avuga ko itegeko rya reta ribuza hijab riteye kubiri n'amategeko kandi ko rihonyanga ibwirizwashingiro - agasaba kandi ko sentare ifata ingingo mfatakibanza yokwemerera abanyeshure kubandanya biga imbere y'uko ibibazo bitangura."	https://www.bbc.com/gahuza/amakuru-60315011
health	Kenya hatowe ubwoko bushasha bw'umugera utera Covid-19	Ubundi bwoko bwa coronavirus bwatowe muri Kenya, nk'uko bigaragazwa n'ivyambere vyavuye mu bushakashatsi buriko burakorwa n'ikigo c'ubushakashatsi mu buvuzi gikorana na reta, Kenya Medical Research Institute,Kemri. Ubwo bwoko Kenya yisangije, bwari bwatowe mu bumanuko bushira ubuseruko bw'igihugu ku cigwa cakozwe hagati y'ukwezi kwa gatandatu n'ukwezi kw'icumi, nk'uko vyavuzwe na Kemri. Hari hagikenewe gukorwa ubundi bushakashatsi  kugira hamenyekane ingaruka z'ubwo bwoko bushasha, nk'uko kibandanya kibivuga. Kenya gushika ubu haharurwa hafi abantu 100.000 bamaze kwandura umugera wa Covid-19 n'abarenga 1.700 iyo ndwara imaze kwica. Hagati aho bwa bwoko bunyaruka kwandukira cane bwatowe muri Africa y'epfo bumaze gutorwa mu bindi bihugu bitatu vyo muri Africa-Botswana bihana urubibe,Zambia na Gambia muri Africa y'Uburengero, nk'uko bivugwa n'ishami rya ONU riraba amagara kw'isi, OMS. Ubu Africa imaze kurengana igitigiri c'umuliyoni w'abantu bamaze kwandura uwo mugera, abandura ku munsi akaba ari benshi gusumba umurindi wa mbere, nk'uko OMS ibandanya ivuga. Muri rusangi abantu bashika 25.223 nibo bavugwa ko bandura ku munsi hagati y'itariki 28 z'ukwezi kwa cumi na kabiri mu 2020 n'itariki 10 z'ukwa mbere uyu mwaka  muri Africa, igitigiri kiri kuri 39% hejuru y'icashitse kw'isonga mu ndwi zibiri zo mu kwezi kw'indwi mu 2020, aho abandura bashika 18.104 ku munsi, nk'uko bivugwa na OMS.	https://www.bbc.com/gahuza/55666215
religion	Rwanda - Coronavirus: Katolika yafashe ingingo zijanye no gukinga ico kiza	"Ekleziya Katolika mu Rwanda ihamagarira abakirisu gukurikiza amategeko atangwa n'inzego zijejwe amagara y'abantu mu ntumbero yo kwirinda wa mugera ruhonyabantu coronavirus, yiswe Covid-19. Ivyo biri mw'itangazo ryaraye risohowe na Antoine Kambanda, Umwepiskopi mukuru wa Diyoseze nkuru ya Kigali akaba n'icegera c'Inama y'Abepiskopi Gatolika mu Rwanda, aho amenyesha ingingo zafashwe mu makoraniro zizofasha abakirisu babo kudakoranako ngo bahave bandukizanya. Ibihugu bishika umunani ku mugabane wa Afrika bimaze gutangaza ko uwo mugera wamaze kubishikamwo, leta z'u Burundi n'u Rwanda zikaba ziherutse gutangaza ingingo zafashe mu ntumbero yo kwirinda no gukinga uwo mugera. Mw'iryo tangazo, Inama y'Abepiskopi Gatolika mu Rwanda isaba abakirisu ""guhana amahoro ya Kristu ku mutima gusa ata guhana ibiganza canke guhoberana"". Isaba kandi ko ""mu gihe co gusangira (guhazwa mu Kinyarwanda) ari ugutega ibiganza, atagutega ururimi"". Iyo nama yafashe kandi ingingo yo gukura ""amazi y'umugisha"" (amazi ahezagiye mu kirundi) mu twombo yashirwamwo mw'isengero, maze abakirisu bakaja barayakoramwo mu kugira urumenyetso rw'umusaraba. Basaba abakirisu kudasubira gukora aho yahora ashirwa kuko atakirimwo ""kugeza igihe ikibazo kizoba gikemutse"". Muri iryo tangazo, Inama y'Abepisikopi Gatolika mu Rwanda, yemereye abakirisitu ko izobandanya ikurikirana uko bimeze, ikazofata n'izindi ngingo zo kwikingira ni vyaba ngombwa. Gushika ubu, ibihugu birenga 80 biramaze guterwa n'uwo mugera watanguriye mu gisagara ca Wuhan c'intara ya Hubei mu Bushinwa. Ku mugabane wa Afrika, ibihugu vya Togo, Nigeria, Senegal, Misiri, Algeria, Tuniziya, Afrika y'Epfo na Cameroon nivyo bimaze guterwa n'uwo mugera. Mu ntumbero yo kurwanya uwo mugera, ibihugu vy'u Rwanda n'u Burundi biherutse gutangaza ingingo vyafashe mu ntumbero yo gukinga ko ishika muri vyo. U Burundi  bwatangaje ko ingenzi zivuye mu bihugu vy'u Bushinwa, Koreya y'epfo, Iran, Ubutaliyani, Ubudage, Ubufaransa, Ubuyapani na Espanye zizobanza gushirwa mu kibanza categuwe ukwazo nyene mu kiringo c'iminsi 14. Nayo mu Rwanda, leta isaba abanyagihugu ""kugabanya ingendo zitari ngombwa"" mu bihugu birangwamwo coronavirus, yongera kandi itangaza n'ingingo zitandukanye harimwo n'izo isuku, kugira ngo birinde kwandura."	https://www.bbc.com/gahuza/51788796
sports	Ayavugwa mu mupira w'amaguru: Ronaldo, Mbappe, Kane, Kounde, Traore, Aubameyang	Manchester City yashitse ku masezerano na Juventus yo kugura umukinyi  Cristiano Ronaldo, 36. (AS - in Spanish) Juventus ishaka imiriyoni hagati ya 25-30 z'ama euros kuri Ronaldo,  City ikaba yiteze kumuha amasezerano y'imyaka ibiri. (Guardian) Uwu murwi wo mu Butaliyano wagumye wipfuza kugumana Ronaldo ariko ubu ukaba wipfuza kugura umusatirizi wa City umunya Brésil Gabriel Jesus, 24, kugira ngo amusubirire.(Sky Sports) Ronaldo asaba umushahara wa 510.000 vy'amapawundi (yababa 698.000) ku ndwi kugira yinjire muri City, ivyomutuma aba umukinyi wa mbere ahembwa umushahara munini muri uwo murwi, ibi na vyo bigashobora gutera agashavu abandi bakinyi.  (Sun) Juventus iripfuza gusubirana nk'intizo umusatirizi w'umutaliyano Moise Kean w'imyaka 21 ubu akina muri Everton, ariko ikaronka n'akaryo ko gushobora kumugura burundu mu ci riza.  (Calciomercato in Italian) Liverpool iriko irihweza ingene yogura umukinyi wo hagati wa Brighton umunya Mali Yves Bissouma, 24, ku miriyoni zababa 55. (Express) Wolverhampton Wanderers irarahira ikarengwa ko idashobora gutiza Tottenham Hotspur umukinyi wo ku ruhande w'umunya Espagne Adama Traore, 25, kubera ikeneye kumugumana.  (Telegraph) West Ham United iriko irarondera umusatirizi wa  CSKA Moscow umunya Croatia Nikola Vlasic, 23, mu gihe ikeneye uwosubirira umukinyi wo hagati wa Manchester United umwongereza Jesse Lingard. (Sky Sports) Watford watanguye ibiganiro na Tottenham kugira irabe ko yoronka umukinyi wo hagati umufaransa Moussa Sissoko, 32. (Fabrizio Romano) Paris St-Germain iriko irarondera abakinyi batari bake, harimwo umukinyi wo hagati wa Manchester United umufaransa Paul Pogba, 28, hamwe n'umusatirizi wa Borussia Dortmund umunya Norvège Erling Braut Haaland, 21, mu gihe iriko yitegurira ihiganwa ry'uno mwaka idafise Kylian Mbappe. (L'Equipe, via Mail) Real Madrid yongereje igiciro ishaka gutanga ku musatirizi wa PSG Mbappe, 22 gushika ku miriyoni zababa 199 z'amadorari y'abanyamerika, inyuma y'aho aya mbere yababa n'imiriyoni zababa 188 bayankiye.  (Sky Sports) PSG ishobora guca irondera umusatirizi wa Everton umunya Brésil Richarlison mu gihe Mbappe yogenda, ni mu gihe abaserukizi b'uyu mukinyi bamaze gushika i Paris mu biganiro.  (ESPN Brazil - in Portuguese) Manchester United vyaranse ko ironka umukinyi wo ku ruhande w'umwongereza Noni Madueke w'imyaka 19, inyuma y'aho atereye igikumu ku yandi masezerano na PSV Eindhoven. (Mirror) Kizigenza wa Tottenham umwongereza Harry Keane  ari mu biganiro vyo kurondera amasezerano yoronkamwo akarusho. Uyu musatirizi w'imyaka 28 yiteze kuronka aya masezerano ashobora kumutuma ahembwa amapawundi 400.000 (mu madorari akaba yababa 548.346) ku ndwi, inyuma y'aho yemereye kuguma muri uyo murwi muri uno mwaka.  (Times - subscription required) Chelsea iri hafi yo kuronka umukinyi w'inyuma wa Sevilla umufaransa Jules Kounde, 22, ku giciro kingana n'imiriyoni  57.5 z'amadorari y'abanyamerika. (Sky Italia, via Star) Hagati aho, umukinyi w'inyuma wa Chelsea umufaransa Kurt Zouma, 26, yitezwe gufatwa ibipimo vyo kwa muganga kugira aje gukinira West Ham mu masezerano y'imyaka itanu, ku giciro c'imiriyoni 35.6 z'amadorari y'abanyamerika.  (Sun) Tottenham yatanguye ibiganiro vyo kurondera umukinyi wo hagati wa Juventus  umunyamerika Weston McKennie, 22 ku giciro c'imiriyoni 54.8 z'amadorari y'abanyamerika. (Independent) Umumenyereza wa Arsenal Mikel Arteta yamiriye kure ivy'uko kizigenza wayo, umusatirizi w'umunya Gabon  Pierre-Emerick Aubameyang ashobora gusezera uyu murwi.  (ESPN) Everton iripfuza umusatirizi wa Brighton  umufaransa Neal Maupay w'imyaka 25. (Sky Sports) Manchester United ishobora kurondera umukinyi wo hagati imbere y'uko ikiringo c'igura n'igurishwa kirangira, ariko bigashobora kuba ngombwa ko irindira kugira irabe ko yoronka umwongereza Declan Rice, 22 akinira West Ham. (Independent)	https://www.bbc.com/gahuza/imikino-58356382
health	Coronavirus - Burundi: Leta imenyesha ko hari abandi 20 banduye	Ubushikiranganji bw'amagara y'abantu n'ukurwanya SIDA mu Burundi bumenyesha ko hari abantu 20 babonywe ko banduye umugera coronavirus. Mw'itangazo bwaraye busohoye, ubwo bushikiranganji bumenyesha ko abo 20 bari mu bantu 98 bapimwe uwo mugera kuva ku wa 01 gushika ku wa 04 z'uku kwa gatandatu. Ibi biharuro bishasha bitangajwe inyuma y'aho ishirahamwe OLUCOME rimenyeshereje amakenga yaryo ku bijanye n'amakuru ashikirizwa na leta y'u Burundi kuri mugera uriko urakora ibara kw'isi yose. Nk'uko vyama, ubushikiranganji bw'amagara y'abantu ntibutanga umwidondoro w'abo bantu bashasha banduye iyi ndwara ya Covid-19. Iryo tangazo rimenyesha ko mu bari basanzwe bakirwaye iyo ndwara bashika 29, 12 muri bo bapimwe bagasanga barakize, kandi ko baronkejwe uruhusha rwo gusubira mu miryango yabo. Gushika ubu, ibiharuro vyerekana ko abantu 83 aribo bamaze kwandura uwo mugera; muri abo 45 bakaba bamaze gukira, nayo 37 bakaba ari bo bakirwaye, umwe akaba yaritavye Imana. Gushika ubu, nta ngingo zirafatwa na leta y'u Burundi mu ntumbero yo kuzibira ikwirakwira ry'uwo mugera nk'uko vyagenze mu bindi bihugu vyo mu karere. Hari bamwe babona ko amakuru atangwa na leta ku vyerekeye iyo ndwara yoba atajanye n'ukuri ku kungene yifashe mu gihugu. Ishirahamwe ryigenga OLUCOME ryiyemeje kurwanya igiturire n'isesagurwa ry'ubutunzi bwa leta, riherutse gusohora itangazo aho rinegura leta ko ititayeho uko bikwiye ikiza ca Covid-19. Olucome yibaza ko amakuru atangazwa ashobora kuba ari kure y'ukuri kw'ivyo Abarundi bibaza, ikanasaba leta y'u Burundi kureka kwizimagiza imbere y'iki kiza kiriko kiriha inkumbi kw'isi. Mu minsi iheze hari amakuru yakwiriye ku mbuga ntangamakuru ko hari bamwe mu bategetsi muri leta y'u Burundi boba baranduye iyi ndwara, ibihakanwa n'umuvugizi wa leta. Ayo makuru akaba yakwiragiye inyuma y'aho umutambukanyi w'umukuru w'igihugu, Denise Nkurunziza agiriye muri Kenya kuvurwa indwara itaramenyekana gushika ubu. Vyaravuzwe cane ko yagiye i Nairobi kwivuza uwu mugera, ariko ayo makuru akaba yarahakanywe n'umwe mu bakozi bo mu biro vy'umukuru w'igihugu BBC yabajije ariko atashatse ko izina ryiwe rimenyekana . Umugera wa coronavirus watanguye kumenyekana mu mpera z'umwaka uheze mu gisagara ca Wuhan mu Bushinwa, ubu ukaba ubarizwa kw'isi yose. Ku wa 31 z'ukwezi kwa gatatu niho leta y'u Burundi yatangaza umuntu wa mbere yanduye uwo mugera.	https://www.bbc.com/gahuza/amakuru-52953840
health	Woba utewe impungenge n'urukingo rwa Covid-19? Izi ni inyishu ku bibazo woba ufise	Ibibazo vyibazwa kenshi n'abatinya urukingo rwa Covid-19 hamwe n'inyishu zogutuma ugabanya impugenge.	https://www.bbc.com/gahuza/amakuru-60028998
health	China: Umukuru w’igihugu aragabisha ko wa mugera corona ukwiragira cane	"Inyuma y'inama y'abashikiranganji ku munsi mukuru w'umwaka mushasha mu Bushinwa, umukuru w'ico gihugu Xi Jinping  aragabisha ko wa mugera ruhonyabantu corona uriko urakwiragira bidasanzwe. Perezida Xi yabwiye abategetsi bakuru ko igihugu ciwe ""kiri mu gihe kidasanzwe"". Umugera corona gushika ubu, umaze guhitana abantu 56  abandi nabo bashika 2000 baramaze kuwandura kuva wadutse. Ibi bimeze uku mu gihe abashakashatsi b'abongereza bagabisha ko Ubushinwa bushobora kunanirwa no kurwanya uwo mugera. Mui bisagara bimaze kwandukirwa n'uwo mugera, hari amategeko yafashwe yo kugabanya uruja n'uruza. Kuva uno munsi ku wa Mungu, amamodokari y'abigenga ntiyemererwe kuja mu gisagara ca Wuhan aho uwo mugera watanguriye. Ibirori vy'umunsi mukuru w'umwaka mushasha vyatanguye ejo ku wa gatandatu vyarahagaritswe mu bisagara bitari bike. Hagati mu gihugu, ingenzi zitegerezwa kubanza gupimwa ubushuhe, mu gihe ingendo z'amatereni mu bisagara bitari bike zahagaritswe. Mu ntara ya  Hong Kong imaze igihe iri mu migumuko ikomeye hatangajwe ibihe bidasanzwe, ikiringo c'uburuhuko bw'abanyesure naco kirongerezwa. Hari n'ibihugu bimaze kwandukirwa n'uwo mugera, aho abanduye bashizwe mu bibanza vya bonyene kugira ngo bavurwe. Uwo mugerawa corona uri mu muryango w'imigera itera ibicurane bisanzwe, ariko ukabangamira cane ibihimba vy'ihemero. Mu kumenya ko umuntu yafashwe, atangura kwumva amenetse umutwe, mu nyuma agakorora cane, inyuma y'indwi agatangura kugira ingorane zo guhema. Gushika ubu nta muti canke urucanco rurashobora kuboneka. Abategetsi b'Ubushinwa bikeka ko uyo mugera woba wanduwe uvuye ku bifungurwa vyo mu kiyaga vyinjijwe mu kinyegero. Uwo mugera urateye umutima uhagaze abahinga bavuga ko bishobora kugorana ko igihugu c'Ubushinwa  kuwuhagarika. Abahinga bo mu kigo MRC bo mu Bwongereza kijejwe kwihweza indwara zandukira kw'isi kivuga ko umuntu yawanduye ashobora kuwandukiza abantu hafi batatu. Ico kigo kirashima utwigoro abategetsi b'Ubushinwa bariko barakora mu guhangana n'uwo mugera, ariko bakavuga ko hakenewe ko uwo mugera ubu urwanywa gushika ku bice 60% kugira ngo bashobore kuwuhagarika. Ibihugu vya Thailand, Singapore, Ubuyapani, Taiwan, Malaysia, Vietnam, Koreya y'Epfo, na Nepal biramaze gutangaza ko bifise abanduye uwo mugera. Ejo ku wa gatandatu, Australia yatangaje ko abantu bane bamaze kwandura, mu bisagara vya Melbourne na Sydney. Eka no ku mugabane wa Bulaya uramaze gushikayo, aho u Bufaransa bumenyesha ko umaze gufata abantu batatu. Leta zunze Ubumwe za Amerika nazo nyene ntiziri kure kuko zivuga ko abantu babiri bamaze kuwandura, harimwo umukenyezi ari mu myaka 60 wo muri Chicago yawanduye avuye mu karere ka Wuhan."	https://www.bbc.com/gahuza/amakuru-51254063
entertainment	Umuririmvyi w'Umurundi Kidum ngo yabwiwe ko atemerewe kuririmbira mu Rwanda	"Umuririmvyi w'Umurundi rurangiranwa mu karere k'ubuseruko bwa Afrika, Jean Pierre Nimbona azwi cane nka Kidum, yabwiye BBC ko yabujijwe kuremesha ibiteramo mu Rwanda. Kidum yategerezwa kuririmba mu giteramo Kigali Jazz Junction itariki 27/09/2019 ari kumwe n'abandi baririmvyi nka Johnny Drille wo muri Nigeria. Ariko ku buryo atari yiteze ngo yabwiwe ko atacemerewe kuririmba muri ico giteramo. BBC yegereye Kidum tumubaza icatumye abuzwa kuja muri ico giteramo kandi amatangazo yaco hamwe n'amatike vyari bimaze gusohoka. Kidum yagize ati: ""Nta mpamvu n'imwe nabwiwe. Abateguye igiteramo bambwiye ko ubuyobozi bwa Kigali bwababwiye ko ntemerewe kuja muri ico giteramo. ""Nta ngorane nari bwagire mu Rwanda, itariki zitandatu nariyo, kiretse mu kwezi kwa 12 aho nari mvuye mu Burundi, umuntu aravuga ati sinshobora kuririmba. Ariko nta kindi gihe vyari bwashike."" Kidum ari mu baririmvyi rurangiranwa mu karere k'ubuseruko bwa Afrika, akaba amaze imyaka irenga 20 aremesha ibiteramo mu bihugu vy'ako karere agendera buri mwaka. Yabandanije agira ati: ""Mu Rwanda ndahinjira nk'uwugiye muhira, nta visa, nta ruhusha ikintu kimwe bambaza gusa ni aho nshikira."" BBC yashatse kumenya ico abatumiye Kidum bavuga, atubwira ko bobo bakiriko baringinga ubuyobozi bwa Kigali ngo barabe ko bwotanga uruhusha. Abajijwe niba hari iyindi mpamvu yoba ibiri inyuma Kidum yavuze ko ata mpamvu yindi n'imwe we ku bwiye yumva yoba yabiteye ngo ariko hatanguye kuvugwa vyinshi. Yagize ati: ""Hari abari kuvuga ko vyoba bitewe n'umubano mubi hagati y'ibihugu vyombi (u Burundi n'u Rwanda), ngo vyoba bifise imvo za politike. ""Jewe simba mu Rwanda canke mu Burundi, mba muri Kenya. Nta politike ndimwo. Ku vy'umutekano navyo, nta mutekano w'umuntu n'umwe mbangamiye, nta n'ubushobozi mfise bwo kubangamira umutekano."" Kidum yari amaze kuremesha ibiteramo vyinshi mu Rwanda mu myaka 16 iheze, akaba yararirimvye ahantu henshi harimwo n'umuhango wo Kwita Izina. BBC iracakurikirana aya makuru."	https://www.bbc.com/gahuza/amakuru-49695320
sports	Tokyo Paralympics: Abanonotsi bagendana ubumuga ba Afghanistan bahungishijwe	"Komite mpuzamakungu y'inkino z'abagendana ubumuga iremeza ko abanonotsi babiri b'abanye Afghanistan bahungishijwe igihugu cabo. Vyari bitegekanijwe ko abo banonotsi bakina taekwondo, Zakia Khudadad na Hossain Rasouli, bahiganwa mu nkino z'abagendana ubumuga i Tokyo zatanguye kuri uyu wa gatatu. Ariko abo babiri bari mu bantu ibihumbi n'ibihumbi batari bwashobore kuva muri ico gihugu inyuma y'aho aba Talibani bafatiye ubutegetsi. Ibendera rya Afghanistan ryatwawe n'umukorerabushake mu birori vyo kwugurura izo nkino ku musi wa kabiri. Umuvugizi wa komite mpuzamakungu y'inkino z'abagendana ubumuga (IPC) Craig Spence yagize ati: ""Harakozwe utwigoro kugira tubakure muri Afghanistan, ubu bari mu kibanza gitekanye"". ""Sinshobora kubabwira aho bari kuko ibi ntibiraba ukwinonora imitsi, ibi vyerekeye ubuzima bw'abantu no gukingira abantu. ""Ni vyo baciye mu bihe bikomeye, barabandanya gukurikiranwa no gufashwa mu bibazo boba baragize mu mutwe. ""Tuguma tumenyeshwa umwanya ku mwanya aho bari n'ingene ubuzima bwabo bwifashe"". Khudadadi w'imyaka 23, yari kuba umupfasoni wa mbere aserukiye Afghanistan mw'ihiganwa ry'abagendana ubumuga, kandi yari yasavye ubufasha bwo guhunga inyuma y'aho abatalibani bafatiye ubutegetsi muri Afghanistan."	https://www.bbc.com/gahuza/amakuru-58330132
entertainment	Andy Mwag: Ivyo ndirimba muri 'Nisaidie Papa' vyambayeho	"Umuririmvyi w'Umurundi Andy Mwag, aheruka gusohora indirimbo ziryoheye ugutwi, avuga ko mu vyo aririmba harimwo ubuzima bubi yaciyemwo. Ni indirimbo zivanzemwo ikirundi, ikinyarwanda igifaransa, icongereza hamwe n'igiswahiri, vyumvikana ko zitondewe muri studio wumvirije ingene zivuga. Andy Mwaga, asanzwe yitwa Ndabaneze Andre, yatanguye kuririmba mu mwaka w'2007. Kuri ubu aba mu gihugu c'u Rwanda kuva mu 2015 akaba yubatse afise n'abana babiri. Igihe yatangura kuririmba, yatanguriye mw'isengero, hanyuma nk'uko avyivugira aca aja muri ""bands zisanzwe"", n'ukuvuga imigwi y'umuziki itaririmba indirimbo z'Imana. Wumvirije neza indirimwo za Andy Mwaga, nk'indirimbo Get There canke Amarira, wumva umudiho ukwibutsa abaririmvyi ba rurangiranwa nka Lokua Kanza wo muri Kongo canke Ismael Lo wo muri Senegal. Kanatsinda Andy Mwag we nyene arivugira ko Lokua Kanza ari mu baririmvyi bamuhaye ingoga zo kuririmba, anafatirako mu kwandika ibihangano vyiwe. Wumvirije indirimbo nyinshi zisohoka muri iki gihe yaba mu Burundi canke mu Rwanda, usanga ahanini zibanda ku mudiho utambika, indirimbo za Andy Mwaga ziruhura amaguru kuko uca wumva ushaka kwicara ukumviriza, zigashika ku mutima. Mu kiganiro yagiranye na BBC, Andy Mwaga avuga ko indirimbo yiwe ikunzwe Nisaidie Papa, yayanditse afatiye ku buzima bwiwe bwite. Nta vyinshi yabivuzeko ariko ababaye mu Burundi mu mpere y'imyaka y'1990, baribuka ko hibonekeje abana benshi bo mw'ibarabara ahanini kubera intambara. Ico gihe mu gisagara ca Bujumbura haradutse abana benshi baza barasaba mw'ibarabara uwo bahuye nawe wese, bavuga mu giswahili bati ""Nisaidie papa"" bisigura mu kirundi ngo ""mfasha papa"". Si kenshi mu karere haza abaririmvyi baririmba bigashika ku mutima, bazi umuziki (kuvuza ivyuma bitandukanye) kandi bafise igihagararo n'igikundiro. Niyabandanya ku murindi ariko, abakunzi b'umuziki nabo bakemera kumutiza ugutwi, nta nkeka ko Andy Mwaga ari mu bahagarariye kazoza keza k'umuziki wo mu Rwanda no mu Burundi."	https://www.bbc.com/gahuza/amakuru-53868335
health	Ishirahamwe rya Africa rimaze kuronka miliyoni 300 z'inkingo za Covid-19	Itororokanirizo ry'amakuru Associated Press rivvuga ko ryabwiwe n'umujenama mu kigo ca Africa co  kurwanya indwara( Africa Centers for Disease Control-CDC) ko ishirahamwe rya Africa rimaze kuronka hafi miliyoni 300 z'inkingo za Covid-19. Africa iharurwamwo miliyaridi 1.2 z'abantu. Nicaise Ndembi  yavuze muri ico kiganiro ko uwurongoye Ishirahamwe rya Africa muri iki gihe , umukuru wa Africa y'Epfo Cyril Rapahosa, vyitezwe ko abitangaza kuri uyu wa gatatu. Avuga kandi ko izo nkingo zabonetse mu buryo bwigenga bidaciye kuri Covax, umugambi w'isi wo kurwanya ikiza ca Covid-19. Gishika ubu muri Africa haharugwa abantu 3.085.009 bamaze kwandura umugera wa Covid-19 na 73.504 bamaze gupfa, nk'uko bishikirizwa na Africa CDC. Ku kigiti cavyo, ibihugu bime bimwe vya Africa bimaze kuvugana n'ibigo bihingura inkingo kugirango vyumvikane ku buguzi. Africa y'Epfo yamenyesheje ku ndwi iheze ko izoronka muri uku kwezi kwa mbere umuliyoni wa mbere w'inkingo iguze muri Serum Institute of India, ikiigo co mu Buhindi, mu kwa kabiri naho ikaronka izindi 500.000.	https://www.bbc.com/gahuza/55646789
religion	Ghana: Igiporisi cabujije ihishurwa ry'Umwaka Mushasha ritera ibibazo	Dickens Olewe BBC News Igiporisi muri Ghana cagabishije abarongoye ukwemera n’amashengero ko batokora ihishurwa basanzwe bakora ku Mwaka Mushasha kuko hari abo ritera ubwoba, abandi umwitwarariko, mbere abandi bagapfa. Uburenganzira bwo gusenga ntibutegerezwa kurengera uburenganzira bw’abandi, nk’uko igiporisi cavuze mw’itangazo. Abanegura iyo ngingo bavuga ko iteye kubiri n’uburenganzira butangwa n’ibwirizwa shingiro mu kwishira no kwizana ku bijanye no kwemera  ko rero iteye kubiri n’amategeko. Aba-Kristu baharurwa muri za miriyoni akenshi barakoranira mu masengero kugira bumve ivyo  abapasitori  babahishurira ku vyo beretswe ku bizobashikira mu mwaka mushasha. Hari abahishurirwa ivyiza bibarindiriye ariko hari n’abagabishwa ko barindiriwe n’ivyago. Iyo ngingo y’igiporisi yatanguye gusohoka mu mwaka uheze igihe abantu bari barengewe n’ukugabishwa kw’impfu n’akaga, nk’uko ikinyamakuru co kuri internet My Joy Online kivyandika. Mw’itangazo, igiporisi casavye amadini atandukanye”gafashanya” na co no “gukoresha uburyo bwemewe n’amategeko um gushurira ivyo beretswe”. Ariko umunyamategeko Sammy Sarko yavuze ko  iyo ngingo y’igiporisi “iteye kubiri n’amategeko.” Yanditse ati: “Ntikeneye no kubanza kwihwezwa na sentare ya mbere nkuru muri Ghana. Nta tegeko muri Ghana riha igiporisi ububasha bwo kugenzura ingene ivyahishuwe bimenyeshwa mu gihugu”. Yongeyeko ati : “Ubwisanzure bw’idini burenze ubwisanzure bwo gusenga muri sinagoga, isengero canke umusigiti. Bisigura ko abantu badategerezwa guca kubiri n’ivyo bemera kugira bisunge umuco canke reta kiretse buteye kubiri n’itegeko  iri canke irindi.” Igiporisi cavuze co cashinze itariki ya 27 Kigarama (12) nk’umunsi wo gutangura kwubahiriza ingingo zijanye no kumenyesha ivyahishuwe. Iryo tangazo ryavuze riti: “Uyu munsi ni uwo kutwibutsa twese, gukora ibikorwa bijanye n’ukwemera hatarenzwe akarimbi k’amategeko kugira hubahirizwe  ituze ridahungabanywa n’umwitwarariko uvuye ku mburi y’ibibi canke urupfu bigiye gushika”.	https://www.bbc.com/gahuza/articles/c3g4qz0e395o
sports	Harry Kane: Jose Morinho ati Tottenham 'ntishobora gukina neza ata musatirizi'	"Umumenyereza wa Tottenham, Jose Mourinho, avuga ko ata mukinyi ashobora gusubirira Harry Kane, kandi ko Tottenham idashobora gukina nk'uko isanzwe ikina atarimwo. Ashikirije ivyo mu gihe umurwi wiwe witeze kwakira Liverpool mu rukino rukomeye cane rwo kuri uyu wa gatandatu ruza gutangura isaha imwe n'igice z'ijoro mu masaha y'u Burundi n'u Rwanda. Uyo musatirizi wa Tottenham, Harry Kane, ntazosubira mu kibuga imbere y'ukwa kane uno mwaka, inyuma y'aho abagiwe kubera imvune yo kw'itako. Uyo musatirizi wa Tot ariwe kandi kizigenza w'u Bwongereza amaze gutsinda ibitsindo 27 mu nkino amaze gukinira Tottenham n'umurwi nserukiragihugu muri uno mwaka w'inkino. Morihno ati: ""Ngize ngo mvuge menshi kuri Harry, bintera umubabaro mwinshi"". ""Vyombera vyiza tuganiriye ku vyotuma ntwenga"". Kane yagize iyo mvune mu rukino rwayihuje na Southampton, urukino mbere yatsinzwe, hari ku munsi wa Bonane. Morinho ati: ""Ico womenya coco, ni uko tudashobora gukina nk'uko dusanzwe dukina iyo Harry Kane ari kumwe natwe"". ""Nta mukinyi n'umwe ariho yofata ikibanza ciwe"". Danny Rose yaragarutse mu myimenyerezo, eka na  Hugo Lloris na we nyene akaba ariko agaruka buke buke inyuma y'aho avunikiye inkokora mu kw'icumi kw'umwaka urangiye. Hagati aho, ibintu ntibitomoretse neza kuri kazoza k'umukinyi wo hagati, Christian Eriksen, mu gihe amasezerano yiwe n'uyo murwi azorangira mu mpera za rino higanwa ry'uno mwaka. Morinho avuga ati: ""Ari nka hamwe umukuru w'umurwi [Daniel Levy] yotorera umuti ibi bibazo kugira ngo dushobore kuvyitwaramwo neza mu mezi ari imbere, ni ukuri vyoba vyiza"". ""Atari uko, twotegerezwa kurindira gushika mu ci kugira dutegure neza ikipe""."	https://www.bbc.com/gahuza/imikino-51075422
health	Abagore babiri barwaye kanseri y’ibere batanguje ishirahamwe ry’ugufasha abandi barwayi nkabo	"Abagore babiri barwaye kanseri y'ibere idakira bashinze ishirahamwe bise Secondary Sisters kugira ngo bafashe abandi, ni inyuma y'aho baronkeye ibipimo vyabaciye umutima. Abongerezakazi Nicky Newman na Laura Middleton-Hughes, bompi b'imyaka 31, bafise kanseri igeze ku rugero rugira kane. Bisigura ko igeze ku rugero rwo gukwiragira mu bindi bice vy'umubiri nk'amagufa, amahaha, igitigu (canke umwijima mu Kinyarwanda) canke ubwonko. Igihe Nicky wo mu karere ka Guildford yabwirwa ko kanseri yiwe idashobora gukira kubera yari igeze ku rugero rwo hejuru, avuga ko vyatumye agira ""ubwoba budasanzwe"". Abo bagore bompi bizeye ko iryo shirahamwe ryabo rikorera ku rubuga ngurukanabumenyi rizofasha abandi bazoronka inkuru mbi nk'iyi guhangana nayo. Laura ava i Norwich avuga ko gushinga iryo shirahamwe vyabahaye ""akaryo keza k'ukuganira ku vyerekeye kanseri yacu"". Ati: ""Twempi tubona ko dufise kazoza kadatomoye, ariko turafise kazoza kandi tuzobaho uko nyene"". ""Rero mu gihe twoshobora gufasha n'umuntu n'umwe gusa kwumva amahoro, akumva ko ari umuntu nk'abandi, ico kirahagije"". Abo bagore bompi, bakorana n'umugambi wiswe Stand Up To Cancer. Ni umugambi w'isekeza ry'ukwegeranya amahera watunganijwe n'ikigo co mu Bwongereza ca Cancer Research UK kijejwe kurwanya kanseri, hamwe na televiziyo Channel 4. Nicky yagiye kumenya ko afise ikivyimba mw'ibere igihe yari yagiye kwivuza ari kumwe n'umugabo wiwe. Avuga ko yari yavyiketse n'imbere y'uko abimubwira, aravye ingene muganga yahindutse mu maso. Mu gihe yariko arapimwa, yavuze ko yumva ababara mu mugongo, ariho yaca arungikwa ku muhinga afotora mu mubiri. Ati: ""Umuganga yambwiye ati: 'Sha nta kundi, ntaco nshobora kugufasha'. Vyaciye bintera ubwoba bwinshi"". Ariko, yaciye amuha umuti witwa Palbociclib wari uherutse kwemerwa n'ikigo NHS kijejwe amagara y'abantu mu Bwongereza. Imiti bariko barafata ishobora kuba yaratumye iyo ndwara itabandanya ikwiragira mu mubiri, ariko ikaba yatumye batazigera bavyara. Nicky avuga ko igihe yava kwa muganga, yari ababajwe cane n'uko atazoronka akaryo ko kwitwa umuvyeyi gusumba kurwara kanseri. Mugenziwe Laura yagiye kumenya ko arwaye kanseri yo mw'ibere mu mwaka wa 2014 mu gihe yari mu karuhuko bakamutora ikivyimba. Baciye bamukura ibere rimwe baranamuvura, kandi arakira neza. Hagati aho, mu kwezi kwa kane 2016, niho yumva ububabare ku rutugu i buryo bwaguma bwongerekana, baca bamurungika gucishwa mu cuma agapimwa. Niho basanga afise ikivyimba ku mutwe w'igufa bita 'humerus' rifatanya urutugu n'inkokora. Ati: ""Nagize ubwoba budasanzwe, 2016 wambereye umwaka mubi, umwaka mubi n'ukuri!"" Laura afise ibimenyetso vya kanseri y'amabere vyakwiragiye mu ruti rw'umugongo, mu magufa afatanye narwo no mu gice c'urukenyerero n'amayunguyungu. Avuga ati: ""Hagati aho, ndashima ko imiti ndiko ndafata iriko iramfasha kubandanya mbaho""."	https://www.bbc.com/gahuza/amakuru-49975817
health	OMS - COVAX: Birakenewe ko incanco zishika mu minwe y'abari muri Afrika	"Ishami rya Onu rijejwe amagara y'abantu kw'isi, WHO/OMS, rivuga ko ivyo amakungu yemeye vyo gutanga incanco za Covid muri Afrika bikeneye gushirwa mu bikorwa mu 'gutanga' izo ncanco kuri uwo mugabane. Uwurongoye OMS mu karere ka Afrika Dr Richard Mihigo yabwiye BBC Newsday ati: ""Twagiye tubona imihango myinshi batanga muri kahise… yose yari myiza ariko ico dukeneye cane n'uko incanco zishika mu minwe y'abantu bari ku rubuga."" Ivyo bivuzwe mu gihe Onu isigura ko uko ibintu vyifashe ari nko 'kwitako umwikomo', mu gihe abarenga ibice 90% vy'abanye Afrika bataracandagwa. Ashikiriza ijambo inama ya bose kuri uyu wa mbere, umunyamabanga mukuru wa Onu, António Guterres yagize ati: ""N'ibiterasoni. Twaratoye ubuhinga bwo gupima. Ariko turi ku rudome F uravye inyifato."" Dr Mihigo avuga ko Afrika yavyifashemwo neza mu gusaranganya incanco nke yaronse, n'aho zimwe zashitse hasigaye akanya gato ngo zirenze ikiringo. Abategetsi ba OMS bavuga ko umugambi mpuzamakungu wa Covax wo gutanga incanco, ufise intumbero yo gufasha ibihugu bikenye, wagenze neza n'aho utashoboye kuronka incanco zikwiye. Umugambi wa Covax watanze ibice 37% vy'incanco imiliyoni 177 zatanzwe muri Afrika, izindi zikaba zabonetse biciye mu migenderanire n'imfashanyo zivuye ahantu hatandukanye. Dr Mihigo yateye akamo ibihugu gushigikira uwo mugambi mu gucisha imfashanyo yavyo muri Covax."	https://www.bbc.com/gahuza/amakuru-58641498
politics	Russia yoba iriko irategura gutera Ukraine? Ni kimwe mu bibazo	"Ingabo z'Uburusiya zoba ziriko zitegurira intambara muri Ukraine? Perezida Joe Biden wa Reta Zunze Ubumwe za Amerika yiteze ibikorwa kanana vya gisirikare. Uburusiya bushaka ko ibihugu vyo mu Burengero bibwemerera ko Ukraine itazokwinjira mw'ishirahamwe ryo kwivunira umwansi hamwe OTAN/NATO, ariko rero n'aho impande zompi ziri mu biganiro, ibi ntibizoshoboka. Ivyoba mu nyuma birashobora gushira mu kaga umutekano w'umugabane w'Uburayi wose. Uburusiya burahakana ko ata gitero buriko butegura, ariko imbere y'aha bwarigaruriye ubutaka kwa Ukraine kandi bwaregeranirije ku rubibe rwayo ingabo zababa 100.000. Uburusiya bumaze imyaka itari mike burwanya ko Ukraine yinjira mu nzego za Bulaya, cane cane muri OTAN. Ukraine isangiye imbibe n'ishirahamwe ry'Ubumwe bwa Bulaya (EU) hamwe n'Uburusiya, ariko, nk'icahoze ari Repubulika y'aba Soviet, ifise ubucuti budasanzwe n'Uburusiya mu bijanye n'imico n'imigenzo, kandi ururimi rw'ikirusiya ruravugwa cane muri ico gihugu. Igihe Abanya-Ukraine babogoza umukuru w'igihugu yari yegamiye ku ruhande rw'Uburusiya mu 2014, Uburusiya bwaciye bwigarurira akarere ka Crimea kari mu bumanuko, buca bufata mu mugongo inyeshamba zirondera kwiyonkora zigaruriye uturere tutari duto mu buseruko bwa Ukraine. Kuva ico gihe, izi nyeshamba zihanganye n'igisirikare ca Ukraine mu ntambara imaze guhitana ubuzima bw'abantu barenga 14.000. Uburusiya buvuga ko ata mugambi bufise wo gutera Ukraine: mbere n'umukuru w'ingabo Valery Gerasimov  yaraniyamirije ko ibivugwa ko hari igitero cimirije ari ikinyoma. Ariko icuka kibi ni cinshi mbere Perezida Vladimir Putin aragabisha ko ""azotegerezwa gufata ingingo za gisirikare zikenewe zo kwihora"" mu gihe ivyo yita ingedo y'agasotoro y'ibihugu vyo mu Burengero yobandanya. Umunyamabanga mukuru wa OTAN aragabisha ko intambara imota, mbere na Perezida Biden abona ko Uburusiya buzoruhira gutera.. Amerika ivuga ko izi neza ko Uburusiya butegura kwongereza ingabo hafi ya Ukraine mu mwanya muto. Amerika ivuga ko Uburusiya budasigura igituma bwarungitse inabo hafi ya Ukraine - mu gihe ingabo n'ibimodoka vy'intambara vy'Uburusiya vyagiye muri Belarus mu myimenyerezo. Icegera c'umushikiranganji w'imigenderanire w'Uburusiya agereranya ingene ibintu bimeze muri iki  gihe n'ikibazo ca misire za Cuba  (missiles de Cuba/Cuban missiles) mu 1962 igihe Amerika n'Ubumwe bw'aba Soviet bihatswe kwinjira mu ntambara ya nikleyeri. Igendereza ryo mu bihugu vyo mu Burengero ryerekana ko Uburusiya bushobora gutera umwanya kanaka muri ino ntango ya 2022. Uburusiya buvuga ko iki ari ""igihe c'ukubwirana ukuri"" mu migenderanire yabwo na OTAN: ""Kuri twebwe ni ugukora ibishoboka vyose kugira ngo Ukraine, ntihirahire ngo ibe umunywanyi wa OTAN"", ibi bikavugwa n'icegera c'umushikiranganji w'imigenderanire Sergei Ryabkov. Moscou/Moscow (umugwa mukuru w'Uburusiya) yagiriza ibihugu vya OTAN ""kurundarunda"" ibirwanisho muri Ukraine Amerika nayo ko ikokeza indyane. Perezida Putin avuga ko Uburusiya ""ata handi bufise buja - bibaza ko tuzokwicara tukarera amaboko?"" Mu vyo ukuri, Uburusiya bushaka ko OTAN  isubira ku mbibe zayo imbere ya 1997. Busaba ko ivyo kubandanya isatira uburengero bihagarara kandi igahagarika ibikorwa vya gisirikare mu buseruko bw'Ubulaya. Ibi bisigura ko imirwi y'abasirikare biteguriye intambara barungitswe muri Pologne no mu bihugu vya Estonie, Lettonie na Lituanie mu karere ka Baltique bavanwayo, kandi ko ata misire zosubira kurungikwa mu bihugu nka Pologne na Roumanie. Uburusiya kandi busaba ko hoba amasezerano na Amerika abuza ko hosubira kuba ibirwanisho vya nikleyeri birungikwa hanze y'imbibe zavyo. Uburusiya bwarigaruriye Crimea mu 2014, buvuga ko aka karere kari akabwo kuva muri kahise.  Ukraine yari imwe mu bihugu vyari bigize Ubumwe bw'aba Soviet bwagiye gusambuka mu kwa cumi na kabiri 1991, ivyo Putin avuga ko ryabaye ""isambuka ry'Uburusiya bwo kuva muri kahise"". Ikimenyetso c'ico Perezida Putin yiyumvira kuri Ukraine cagiye kwibonekeza mu nkuru ndende yasohotse mu mwaka uheze, aho yavuze ko Abarusiya n'abanya -Ukraine bagize ""igihugu kimwe"". Yavuze ko abategetsi ba Ukraine ba kino gihe bafise ""umugambi wo kurwanya Uburusiya"". Uburusiya kandi burababajwe n'uko ishirwa mu ngiro ry'amasezerano y'amahoro ya Minsk yo mu 2015 ku bijanye n'ubuseruko bw'Ubulayi riri kure nk'ukwezi. Nta n'integuro zihari zo gutegura amatora mu turere dushaka kwiyonkora. Uburusiya burahakana ivyo bwagirizwa ko ari bwo buri inyuma y'indyane zibandanya. Perezida Vladimir Putin aramaze kuvugana incuro zitari nke na mugenziwe wa Amerika Joe Biden kandi ibiganiro vyo ku rwego rwo hejuru birabandanya, ariko abategetsi b'Uburusiya  baragabisha ko kubona Uburengero bwaranse ibintu nyamukuru iki gihugu gisaba biriko ""vyica ibiganiro"". Ikibazo ni ukumenya aho Uburusiya buzogarukira. Perezida Biden agabisha ko mu gihe hoba igitero ceruye muri Ukraine Uburusiya bwobona ibara. Ariko kandi, yongeye avuga ko mu gihe hoba igitero gito, ibihugu vyo mu burengero ""vyokwisanga mu mpari ku co vyokora"", amajambo yateye impari. Ibiro vy'umukuru w'igihugu vya Amerika Maison Blancher/White House bishimangira ko mu gihe hoba ivogerwa ry'imbibe rya Ukraine vyofatwa nk'igitero - ariko bikavuga ko Uburusiya bufise ibindi birwanisho, harimwo ibitero nyabwonko hamwe n'amayeri yandi ya gisirikare. Pentagon (ibiro vyo kwivuna abansi vya Amerika) yagiriza Uburusiya ko buriko butegura igitero c'ikinyoma, ko abantu babwo bajejwe igendereza biteguye gukora ibikorwa vyo gutoba ku nyeshamba zishigikiwe n'Uburusiya zigomba kwiyonkora, kugira ngo kibe inyendamuvano y'ingene bwokwinjira. Uburusiya burahakana ibi. Uburusiya kandi bwaratanze ibitabo ndangamuntu 500.000 mu turere turi mu minwe y'inyeshamba, rero mu gihe bwobura ivyo burondera, bushobora kwitwaza iki mu gukora igitero ico ari co cose bugasigura ko bushaka gukingira abanyagihugu babwo. Hagati aho, nimba intumero yonyene y'Uburusiya ari ukwigiza inyuma OTAN ngo ntiyegere ku mbibe zabwo, nta kintu na kimwe cerekana ko buzobishobora. Ibihugu 30 bihurikiye muri OTAN birarahira bikarengwa ko bidashobora kwemerera muntu n'umwe yogerageza kubibohera amaboko imugongo ku bijanye na kazoza kavyo. Icegera c'umunyamabanga wa reta wa Amerika Wendy Sherman, ati: ""Ntituzigera twemerera umuntu n'umwe kwugara imiryango ya OTAN yugururiwe uwo ari we wese"". Ukraine iriko irarondera igihe ntarengwa co kwinjira, mu gihe OTAN ivuga ko Uburusiya budashobora guhagarika, kandi ko ata burenganzira bufise bwo kuzibira uwu mugambi. Mbere n'ibihugu vya  Suède na Finland bitari no muri OTAN biriyamiriza Uburusiya mu mugambi wabwo wo kugerageza kubizibira mu nteguro zavyo yo gutsimbataza ubucuti n'iri shirahamwe. Umushikiranganji wa mbere wa Finland ati: ""Ntiturota duhagarika umugambi wacu"". Uburengero buzogera he ku kibazo ca Ukraine? Amerika iratomora neza ko ata mugambi ifise wo kurungika ingabo zija kurwana muri Ukraine, ariko ikaba yiyemeza gufasha ico gihugu gukingira ""ubusugire bw'ubutaka"" bwaco. Pentagon yateguye ingabo zigera ku 8600 zimeze magabo, zishobora kurungikwa mu bihugu vya OTAN mu buseruko bwa Bulaya mu kanya isase. Ikirwanisho nyamukuru mu bihugu vy'Uburengero gisa n'uko ari ibihano hamwe n'imfashanyo ya gisirikare igizwe n'abahanuzi hamwe n'ibirwanisho. Perezida Biden aragabisha umupuru w'igihugu c'Uburusiya ko ashobora kufata ingingo ""atari bwigere abona"" mu gihe Ukraine yoterwa. None izi ngingo zoba zirimwo ibiki? Igihano nyamukuru kijanye n'ubutunzi coba ico gukura amabanki y'Uburusiya mu buhinga mpuzamakungu bwo guhanahana amafaranga (Swift). Iyi yamye ibonwa ko yoba ingingo yofatwa ubwa nyumamu gihe izindi zose zanse, kandi hari amakenga ko ishobora kugira ingaruka mbi cane ku butunzi bwa Amerika na Bulaya. Perezida Biden aragabisha kandi ko ashobora gufatira ibihano Vladimir Putin ku giti ciwe, mu gihe Uburusiya bwotera Ukraine. Ubundi bwoba buhari ni ihagarikwa ry'iyugururwa ry'umuringoti w'Uburusiya Nord Stream 2 wa gaze mu Budagi, igisata c'amasoko ntanganguzu c'Ubudagi kikaba kiriko kiriga iyi ngingo. None ibihugu vy'Uburengero vyoba bivuga rumwe ku cokorwa? Umukuru w'igihugu wa Amerika avuga ko ko we n'abategetsi ba Bulaya ""bavyumva kumwe bose"" ku kibazo ca Ukraine, ariko hari ukutumvikana hagati ya Amerika n'Ubulaya. Abategetsi ba Bulaya bashimangira ko Uburusiya na Amerika bidashobora gufata ingingo vyonyene kuri kuri kazoza. Ubufaransa bwobwo bwanasavye ko abanyabulaya bokorera hamwe muri OTAN hanyuma bakagiranira ibiganiro ukwabo n'Uburusiya. Umukuru w'igihugu wa ukraine asaba ko hoba inama mpuzamakungu kugira ngo hatorwe umuti w'iki kibazo, yoba irimwo Ubufaransa n'Ubudagi biri kumwe n'Uburusiya."	https://www.bbc.com/gahuza/amakuru-60179806
business	Africa-Urudandazwa ku buryo bwa none: Abagore bahevye iduka bakaja kuri terefone zigezweho	"BBC yibanze ku bagore batatu b'abanya-Afrika - uwahora afise iduka, umwigisha n'umushoferi wa taxi - bongereje amafaranga binjiza kuva batanguye gukora urundadazwa ku buryo bwa terefone zigezweho (smartphones na digital platforms). Ikiza ca coronavirus catumye benshi basubira kwiyumvira ingene boronka ikibabeshaho. Ikigo cigenga gikora ubushakashatsi  Caribou Digital catoye ko abagore muri Kenya, Nigeria na Ghana bariko baravyaza umusaruro uburyo bwo gukora urudandazwa uciye ku buhinga bwa none bwo gutumatumanako (smartphones na digital platforms) kuko bwo bworoshe gushikira  no gukora ibitandukanye -gutyo bagashobora kwinjiza amafaranga kandi bakabandanya n'amabanga yo kwitaho abana babo. Madame Tarit  (mubona kw'ifoto aho hejuru) ntiyibaza ko yoshoboye  kugwiza na kabiri amafaranga yinjiza mu kiringo c'amezi icenda. Ikiza ca Covid cari catumye yugara iduka ryiwe ry'impuzu z'abana muri Eldoret mu burengero bwa Kenya, none gukotesha ibibanza aciye ku bigo bikorera kuri internet nka Airbnb bisa n'ibiriko birazibira igihengeri cari catewe no kwugara urudandazwa rwiwe. Ariko, Madame Tarit w'imyaka 29, ari mu bandi bagore benshi bariko baratera imbere mu gukoresha imbuga nka Facebook, Whatsapp, Instagram na apps z'ama taxi nka Uber na Bolt. Yatanguye urundadazwa rwiwe n'ikibanza kimwe haraheze amezi icenda none ubu afise indwi -ubu akaba akotesha ku gihe kirekire hanyuma nawe agapangisha aciye kuri Airbnb. ""Ubu ninjiza amafaranga menshi kurusha ayo nakura mu rudandazwa imbere y'ikiza [ca Covid],"" niko yabwiye BBC Daily. Abakoresha urwo rudandazwa ahanini n'abakerarugendo babikisha aho bazorara hamwe n'abagwizatunga bashima kurara muri  Airbnb aho kurara mw'ihoteri. ""Mu gihe ca Covid benshi mu  bagenzi banje baratakaje ubuzi baca batangura gukorera ku materefone kugira binjize amafaranga. Ubu bagurisha ivyo kurya baciye kuri internet hanyuma bagakora nk'abashoferi bo kubishira abakiriya"", nk'uko Madame  Tarit avuga. Umunsi usanzwe kuri Madame  Adzogble w'imyaka 32, utangurwa no gushira ubutumwa bwo kwamamaza ivyo acuruza kuri Whatsapp no kuri Facebook yibereye i muhira i Acra, umurwa mukuru wa Ghana. Ari mu bariko baravyaza umusaruro zimwe mu mpinduka zikomeye cane mu butunzi muri Afrika -ukwiyongera kw'ibibanza vyo gukoreramwo ubucuruzi kw'isoko ryo kuri internet. Agurisha amaterefone ngendanwa, ivyuma vyo kuzana akayaga mu nzu hamwe n'ama-television, ivyo vyose akavyamamaza aciye ku migwi yashinze kuri Whatsapp na Facebook, hamwe no mu yo asanzwemwo, nk'uwo ahuriramwo n'abo basenga hamwe. Madame Adzogble  yahevye akazi ko kwigisha igifaransa kugira aronke umwanya ukwiye wo gukora urudandazwa rwiwe kuri internet. ""Bivamwo amafaranga menshi kurusha kwigisha. Ndashobora kugurisha ikintu kimwe nkinjiza ayaruta ayo mara ukwezi nkorera mu kwigisha. Mfise abana. Nkeneye guha abana banje indero nziza ishoboka,  akaba aribo bampa umwete wo kurondera kwigenga mu bijanye n'amafaranga"", niko avuga. Ku bwa Madame Adzogble, kwubaka imigenderanire myiza n'abakiriya n'ikintu nyamukuru ushaka guca amafaranga uciye kuri internet. ""Aho baraheza bakakugurira hanyuma bakakuvuga neza."" Madame Lawal, w'imyaka 34, akorera  ibigo vy'amataxi uhamagara uciye ku buhinga bwa none Uber na Bolt mu gisagara ca mbere kinini muri Nigeria, Lagos. Ariko, ntibimworohera - uyo mugore areze abana bane wenyene avuga ko hari abagabo banka gutwarwa n'umugore. Lawa avuga ati: ""Igihe natangura gutwara taxi muri Lagos, abagabo bose baca bafuta urugendo maze gushika kubajana."" ""Lagos haragoye , bisaba kuba ukomeye cane kugira ushobore  gutwara imodoka mu gisagara. Abagabo bibaza ko izo nguvu atazo mfise, mbanza kubajijura kugira bemere kwinjira mu modoka."" Icigwa ca  Caribou Digital cerekana kandi ko abagore benshi barondera ikibabeshaho baciye ku buhinga bwa digital bafise impungene ku mutekano wabo. Umukuru w'abakoze ubwo bushakashatsi Grace Natabaalo yabwiye BBC ati: ""Abagore benshi twavuganye bavuze ko baburagijwe bishingiye ku gitsina iyo bitavye ababa  bafatishije ingendo."" Ati: ""Mu gihe reta ihimiriza abagore bakiri bato gufata bene aka kazi bakeneye no kumenya urundi ruhande rwako - ko hari ingeramizi kandi zitegerezwa gufatwa nk'ikibazo gikomeye n'inzego z'igiporisi na reta."" Ariko Lawal avuga ko ivyiza birimwo biruta cane ibibi. Ati: ""Ni vyiza cane kuba ushobora kwironkera ikikubeshaho ariko kandi nshaka no kugira ico ntereye mu butunzi muri rusangi mu gutanga amakori (imisoro). Nsaka ko ubwanje ntera imbere, na Nigeria igatera imbere."""	https://www.bbc.com/gahuza/amakuru-61331398
sports	Ayavugwa mu mupira w'amaguru: Pulisic, Bereton Diaz, Phillips, Dembele, Origi, Danjuma, Cook	"Barcelona iriko irategura urugamba rwo kurondera umunyamerika Christian Pulisic, 23 akina ku ruhande, umudagi Antonio Rudiger, 28,  akina inyuma hamwe n'umunya Espagne akina inyuma nyene Cesar Azpilicueta, 32, bose basanzwe bakina muri Chelsea. (Mundo Deportivo - in Spanish) Leeds United iracarondera umusatirizi wa Chili Ben Brereton Diaz, 22, n'aho Blackburn Rovers imushakako imiriyoni 33 z'amadorari y'abanyamerika. (Sun) West Ham iriko irarondera umukinyi w'inyuma w'umwongereza Nathaniel Phillips, 24, kugira ngo asubirire umutaliyano Angelo Ogbonna, 33, ariko rero Liverpool iriko imuronderako imiriyoni zababa 13 z'amadorari y'abanyamerika kugira imurekure. (Sun) Umufaransa akina ku ruhande muri Bayern Munich  Kingsley Coman, 25, aracanana gutera igikumu ku masezerano mashasha n'uyu murwi, bikaboneka ko, mu gihe yokwanka, mugenziwe Ousmane Dembele, 24, basanzwe bakinana mu murwi nserukiragihugu akaba ariko ararangiza amasezerano afitaniye na Barcelona, ari we ashobora kumusubirira. (Christian Falk) Real Madrid nta mugambi ifise wo kugurisha umusatirizi wa Bresil Rodrygo, 20, n'aho hari amakuru avuga ko ariko araronderwa na Liverpool.(Fabrizio Romano) Tottenham yatanguye ibiganiro n'umunyegori wayo, umufaransa Hugo Lloris, 34, akaba ari na we kizigenza, imbere y'uko amasezerano afitaniye n'uyu murwi arangira mu ci riza. (Football Insider) Umusatirizi wa Liverpool umubirigi Divock Origi, 26, ariko araronderwa n'imirwi yo mu Butaliyano AC Milan - isanzwe iriko irarondera abakinyi bashobora gusubirira  Zlatan Ibrahimovic - hamwe na Atalanta. (Tutto Mercatao - in Italian) Imirwi ya Paris St-Germain na Lyon iriko irarondera ingene yoronka umusatirizi w'umufaransa Anthony Martial, 26, ni mu gihe umuserukizi wiwe avuga ko uyu mukinyi yipfuza kuva muri Manchester United. (90 Min) Lyon iripfuza kuronka umukinyi wo ku ruhande wa Villarreal umunya Hollande Arnaut Danjuma, 24. Manchester United na Barcelona nayo nyene izwi ko iriko iramukurikiranira hagufi.  (TodoFichajes - in Spanish) Chelsea iri hafi yo gushika ku masezerano n'abakinyi Andreas Christensen, 25, umunya Danemark akina inyuma, hamwe na Thiago Silva, 37, umunya Bresil na we nyene akina inyuma.  (Metro) Arsenal iriko irakora uko ishoboye kugira ngo irabe ko yogumana umusatirizi wayo, umwongereza Khayon Edwards, 18, amaze kwinjiza ibitsindo 14 vyose mu murwi w'abakiri bato muri uno mwaka w'inkino, ni mu gihe amasezerano afitaniye nayo asigaje amezi atandatu gusa. Chelsea, Leeds, Southampton, Brighton naNewcastle yose iriko irakurikiranira hagufi ingene ivyiwe biriko biragenda, hampande y'imirwi itari mike yo mu Budagi. (Mail) Newcastle United igiye kuronderera muri Bournemouth umukinyi w'inyuma, Umwongereza Steve Cook, 30, inyuma y'aho isabiwe amahera y'umurengera ku mukinyi w'inyuma wa Burnley, James Tarkowski, 29. (Sun) Everton, Leicester City na Newcastle iripfuza umukinyi w'inyuma w'umunya Suwede Pontus Jansson, 30, ni m ugihe amasezerano afitaniye na Brentford azorangira mu ci riza. (Guardian) Umukinyi w'inyuma wa Manchester United umunya Portugal  Diogo Dalot, 22, yariko araronderwa na Roma ariko bivanye n'ingene agize imisi avyifatamwo neza igihe Man U itanguriye kumenyerezwa na Ralf Rangnick amahirwe ni make cane, ibi bikavugwa ko uyo murwi wa Serie A uriko uronderera ahandi, harimwo n'umwongereza Max Aarons, 21 wa Norwich hamwe n'umudagi Benjamin Henrichs, 24 wa RB Leipzig.(Corriere Dello Sport - in Italian) Umukinyi w'inyuma wa Arsenal umufaransa William Saliba, 20, avuga ko atipfuza ""kuvuga ibijanye"" na kazoza kiwe, ni mu gihe hari ibihuha bivuga ko ashobora gutera igikumu ku masezerano yo kwinjira burundu mu murwi Marseille asanzwe akinamwo nk'intizo kuva igihe kitari gito. (RTL, via Mirror)"	https://www.bbc.com/gahuza/imikino-59633684
religion	Uwahoze ari Pope Benedict ntaco yakoze kw'ihohoterwa, biri mu cegeranyo gishasha	"Uwahoze ari Papa Benedicto XVI yarananiwe  no kugira ico akoze ku mabi yo guhohotera abana igihe yari akiri musenyeri mukuru i Munich , nk'uko bivugwa n'amatohoza yo mu Budagi ku bijanye na Ekereziya Katorika. Papa Benedicto, ico gihe yari azwi nka  Josef Ratzinger, yari muri ico kibanza hagati ya 1977 na 1982. Yarahakanye ko ivyo vyabaye. Ariko icegeranyo gishasha ku mabi avugwa ko yakozwe muri kahise cakozwe n'ikigo c'amategeko co mu Budagi kiragiriza uwo yahoze ari umwungere mukuru. Ihohoterwa ryarabandanije igihe yari musenyeri mukuru, nk'uko bivugwa, kandi abapatiri bagirizwa bagumye mu mabanga bari bafise mu masengero bakoramwo. Uwo yahoze ari papa, ubu afise imyaka 94, yabaye indongozi ya mbere ya Ekereziya yatanze imihoho (yeguye)  mu myaka irenga 600 mu 2013, avuga ko arushe. Kuva ico gihe, abayeho mu buzima buhwekereye i Vaticano aho azwi nka papa 'emerite'. Ico cegerenyo gishasha c'ico kigo c'amategeko co mu Budagi citwa Westpfahl Spilker Wastl  casabwe na Ekereziya Katorika. Umunyamategeko Martin Pusch  ashikiriza ico cegeranyo yavuze ati: ""Habiri  muri aho vyabaye  vyakozwe  ku gihe ciwe hanyuma birenzwako amaso na reta."" ""Kuri vyompi, ababikoze bagumye bakora amabanga y'ubupatiri yo kwitaho abantu."" Hari hamwe bivugwa ko yari azi umupatiri yagirizwa guhohotera abana b'abahungu yimuriwe muri diyoseze yiwe, ariko abandanya gukora amabanga yo kwitaho abakristu  - aho hakaba harimwo rimwe na rimwe kugendera no gushigikira  abantu mu kibano iwabo. Uwo yahoze ari Papa bivugwa ko yarungitse impapuro nyinshi z'inyishu ku bibazo vy'ico kigo, aho yerekanye ko ashigikiye iryo tohoza ariko agahakana kuba yarigeze amenya canke yanka kugira ico akoze kuri iryo hohoterwa rivugwa. Ico cegeranyo, yamara, kirimwo  inyandiko zisa n'izerekana bikomeye ko yari ari mu nama aho ico kibazo cavuzwe. Vaticano yavuze mw'itangazo ko izokwihweza ido n'ido ry'ico cegeranyo niyo camara gusohoka. Vaticano yongeyeko iti: ""Nk'uko twongeye guterwa  isoni n'ukwicuza twatewe n'amabi yakorewe abana bakiri bato n'abapatiri, Icicaro Ceranda kirashikirije ko gishigikiye abahuye n'ayo mabi bose kandi kiremeza inzira yo gukingira abatarakura n'uko haba ibibanza vy'aho ata kibi bashobora gukorerwa"". Icegeranyo caheruka ku mabi yakozwe muri kahise mu Budagi cerekanye ko abantu bashika 3.600 mu gihugu cose bari barakorewe amabi n'abantu bo mu mu nzego za ekereziya  hagati ya 1946 na 2014. Benshi mu bayakorewe bari abana bakiri bato kandi bakora nk'abahungu b'abakorezi kuri arutari. Ico cegeranyo gishasha cibanze ku turere twa Munich na Freising  catoye vyihariye ko nibura abantu 497 bakorewe ihohoterwa kuva mu 1945 gushika mu 2019. Uretse uwo yahoze ari papa, ico cegeranyo kiranegura abandi bantu bo muri  ekereziya, harimwo umusenyeri mukuru w'iyo ntara muri iki gihe, Cardinal Reinhard Marx. Abakoze amatohoza basanze nawe hari aho ataco yakoze ku hantu  habiri havugwa ihohoterwa. Uwo mu karidinari aramaze gusaba  Papa François gutanga imihoho mu kwezi kwa gatandatu mu 2011 avuga ko akwiye kwumva nawe hari ico yobazwa ku ""kaga"" k'ihohoterwa riguma rishirwa ahabona. Papa François ariko yaranse ubusabe bwiwe bwo gutanga imihoho. Imbere yaho, papa yari yahinduye amategeko ya Vaticano ajanye n'ivyaha, aho yakajije cane aho ekereziya ihagaze ku vyerekeye ihohoterwa rishingiye ku gitsina."	https://www.bbc.com/gahuza/amakuru-60072926
politics	Burundi: Basaba ko ingingo yo gukata umushahara w'abigisha ibangira	"Umurwi w'igihugu wigenga ujejwe agateka ka zina muntu mu Burundi CNIDH usaba ko ingingo yo gukata intererano ku mishahara y'abigisha ihagarara kuko yafashwe abo vyega batagishijwe inama. Urunani rw'amasendika y'abigisha COSSESONA yarafashe ingingo y'uko kuva muri uku kwa mbere 2020 buri mwigisha, yaba uwuri muri sendika canke atarimwo, azokatwa amafaranga 500 mu ntumbero yo gushigikirana hagati y'abigisha. Mu kiganiro yahaye abamenyeshamakuru kuri uyu wa kabiri, Sixte Vigny Nimuraba arongoye CNIDH asaba urwo runani guhagarika igikorwa cose co gukata ayo mafaranga y'intererano. Avuga ko barindira urutonde rushasha rw'abanywanyi bazoba binjiye mu wo mugambi. Abarongoye ama sendika SYGEPEBU na SEPEDUC barapfunzwe kuva ku wa 08 z'uku kwezi inyuma y'aho biyamirije iyo ngingo ya COSSESONA bavuga ko abayirongoye bashaka kwiba abigisha izuba riva. Muri ico kiganiro, Bwana Nimuraba avuga ko umurwi CNIDH ushigikiye umugambi wo gufatana mu nda wiyumviriwe n'urunani COSSESSONA, kuko ujanye n'itegeko ry'umukuru w'igihugu rishirasho umunsi wahariwe ugufatana mu nda. Hagati aho, avuga ko CNIDH inegura amasezerano yashizweko igikumu mu Kayanza ategekanya gutaka amafaranga ku mishara y'abigisha bose, abari mu ma sendika n'abatari muri yo. Ati: ""Ntiyakurikije amategeko y'igihugu hamwe n'amategeko mpuzamakungu"", akavuga ko ari uguhonyanga uburenganzira bwabo. ""Ingingo yafashwe yo gukata umushahara abakozi batagishijwe inama ari uguhohotera uburenganzira bwo ku mutungo wabo"". Emmanuel Mashandari, icegera c'urunani COSSESONA yabwiye BBC ko ingingo yo gukata abigisha bose yafashwe kubera ko nabo nyene iyo hari ivyo basavye bakavyemererwa, nabo nyene babironkako. Ati: ""Twabigize kubera y'uko na twebwe iyo tugiye gusaba ivyo dusaba, bigashika mbere n'umushahara bakawudukata kubera tuba twahagaritse akazi, ivyo tuzanye barabironkako"". ""Duca tugira tuti rero ko amasendika arinda arwanira ivyo arwanira hanyuma akazana kandi bakaronkako bose, no kuri iki ciyumviro co gufashanya bategerezwa kuyatanga bose"". CNIDH yo ivuga ko COSSESSONA yategerezwa ""kubanza kuja inama n'ingingo n'abigisha ikabasigurira inyungu zo kwinjira muri uwo mugambi imbere y'uko babakata intererano ku mishahara yabo"". Bwana Nimubara ati: ""N'aho CNIDH ishigikiye umugambi w'igihugu wo gushigikirana, ugukata imishahara y'abakozi biba inyuma y'uko abantu bagishijwe inama kandi bikagaragarira mu rwandiko ruriko umukono nk'uko bigenda mu ntererano zindi zitangwa mu ma sendika"". ""Kireste uburenganzira leta ihabwa n'amategeko agenga igihugu n'ibindi bimwe bimwe bishobora kurekurwa n'ayo mategeko, umushahara nta n'umwe ashobora kuwihagira"". Bwana Mashandari aragiriza Antoine Manuma arongoye SYGEPEBU hamwe na Gérard Niyongabo arongoye SEPEDUC ko bifatiye mu gahanga abarongoye COSSESONA mu kubatuka baciye ku mbuga ngurukanabumenyi. CNIDH  iranegura iyo ngendo, igahamagarira ahubwo abegwa n'ayo matati gushira imbere ibiganiro aho kwama batyozanya. Isaba ko iyo ngingo yo gukata amahera ku mishahara iba irahagaze kugira abigisha bavyiyumvamwo babanza kuvyiyemeza bo nyene ubwabo, batarinze guterwa ubwoba. Isaba kandi igipolisi kurekura ""abari mu mashirahamwe aharanira inyungu z'abigisha bapfunzwe bariko baharanira amateka yabo kugira ngo hashirwe imbere umwumvikano hagati y'abari mu matati"". Iyo ngingo yo gukata amafaranga yafashwe inyuma y'ayandi mafaranga yakaswe ku mishahara y'abigisha mu 2017 na 2019. Bwana Nimuraba asaba urunani COSSESONA kwerekana ku mugaragaro ingene ayo mafaranga yakoreshejwe kugira ngo buri mwigisha wese abikeneye abimenye. Ati: ""Ivyo vyotuma haba umuco no mu kwumvisha abigisha ikoreshwa ryiza ry'amafaranga bakaswe"". COSSESONA (Coalition Spéciale des Syndicats des Enseignants pour la Solidarité Nationale) ni urunani rw'amasendika atandukanye y'abigisha rwatangujwe mu 2017."	https://www.bbc.com/gahuza/51194719
business	FAO: Ata mafaranga abonetse indege zo kurwanya inzige zirahagarara	"Ishami rya ONU rikurikirana uburimyi n'ivyo kurya kw'isi FAO riragabisha ko indege zaryo zose zafasha mu kurwanya inzige zongeye gutera muri Afrika y'ubuseruko zishobora kudasubira gukora hamwe ritoronka amafaranga angana na miriyoni 38 z'ama dolari ($38 million). Izo nzige zitema zigatongora imirima zongeye gutera muri Ethiopia, Kenya na Somalia aho zigeramiye imibereho y'abarimyi n'abarozi basanzwe bahanzwe n'ingaruka z'izikiza ca Covid-19 n'imyuzure muri ako karere. Ku mwihwezo wa vuba, FAO isanga izo nzige zimaze gutera mu ntara 11  muri Kenya kandi ko ziriko zitera zija mu ntara zo kw'ibahari z'ico gihugu hamwe no muri Tanzania. Zimaze kwonona kandi imirima muri Ethiopia na Somalia uyu mwaka. Ribaye irya  gatatu  muri aka karere hatera inzige mu kiringo c'umwaka umwe. Inzige zateye: Aho ziva, ibyo zangiza, uko zirwanywa...ibyo ukeneye kumenya Icyorezo cy'inzige cyageze muri Uganda na Tanzania FAO iragabisha ko hagiye kuba ikindi gitero c'inzige Izo nzige nshasha zafashijwe gushwara akarere n'igihuhusi Gati  catumye mu minsi mike hagwa imvura ingana n'iyoguye mu kiringo c'imyaka ibiri. Vyatumye inzige zoroherwa mu kugwirirana. Umuhuzabikorwa w'ibikorwa vyihuta muri FAO muri Somalia, Ezana Kassa, avuga ati: ""Ingaruka n'uko uburimyi n'ubworozi bihungabana cane mu gihugu kidasanganywe amaragamo mu vyerekeye ivyo kurya'' Iryo shami rya ONU rivuga ko gupompa imiti mu kirere no hasi , vyakozwe kuva izo nzige ziteye ubwa mbere mu kwezi kwa mbere mu 2020, vyari vyatumye hakizwa ibitegwa n'ibitungwa biciye amafaranga aharugwa muri miriyaridi 1.2 z'ama dolari. ""Aho inzige zaheruka gutera ku rugero rusa n'uru rw'ubu, mu karere ka Sahel, vyasavye imyaka ibiri n'amafaranga arenga miriyoni 500 z'ama dolari kugira zishobore gutuzwa. Iki gitero kirakomeye gusumba, ariko ibihugu vy'a Afrika y'ubuseruko bisa n'ibizogitsinda-gusa ni bitange amafaranga y'igitoro kugira indege zigume zikora'',  bivugwa n'icegera c'umuyobozi mukuru wa FAO Laurent Thomas."	https://www.bbc.com/gahuza/amakuru-55811058
health	Umuganga atagira imiti yo kuvura abarwayi biwe	D﻿amian Zane B﻿BC News Ikena ry’imiti y’ibanze ririca abarwayi mu ntara ya  Tigray  mu buraruko bwa Ethiopia, ubu imaze amezi 23 mu ntambara kandi ikaba yugaranywe ata kintu gishobora kwinjirayo. Impande zompi zarumvikanye kwitaba ibiganiro vy’amahoro muri Afrika y’Epfo, kandi umuganga atakamba asaba ko akaga kugarije abantu koja mu bibazo vya mbere vyo kwiga no gutorera inyishu. Muganga Fasika Amdeslasie avuga nk’uko umenga ntaco bimubwiye, ariko ivyo avuga biteye akoba. “Dukenye imiti yo gutimbisha (gutera ikinya), dukenye serumu, ntihagira antibiotique, niho rero ububona indwara zikomera, mu nyuma abarwayi bagapfa ata gitabara - uzinze amaboko”. Uwo muganga ivyo yabivuze ahamagawe kuri Whatsapp kuri internet ya satellite, imbonekarimwe ku murwa mukuru wa Tigray, Mekelle. Abarwayi ntibagira uko bagira, ariko n’abaganga nico kimwe. Yamara, ariko arakuyagira ingaruka z’intambara ku gisata c’amagara y’abantu aho muri Tigray, Muganga Fasika, akora ku bitaro bikuru vya Ayder ku murwa mukuru Mekelle, mu maso ntiwomenya ko ariko aravuga ibintu bibabaje. Mu kiringo c’imyaka ibiri iheze, Tigray ntizi ibibera ahandi kw’isi. Intambara yatanguye muri Munyonyo (11) mu  2020 igihe ingabo za reta ya Ethiopia zarondera kwaka ubutegetsi bw’iyo ntara umugambwe TPLF (Tigray People’s Liberation Front). Intara ya Tigray yaciye yugaranwa rwose igihe TPLF yatunganya igitero ikisubiza igice kinini c'iyo ntara muri Ruheshi mu 2021. Nta bintu bishobora kwinjira, banki zarahagaze, terefone nazo ziracibwa ku buryo bidashoboka guhamagara umuntu muri iyo ntara. ONU igereranya ko abantu bangana na miriyoni 5.4 – hafi batatu kuri bane mu bantu bose baba muri Tigray – bakeneye imfashanyo y’ivyo kurya kuko intambara yahungabanije uruhererakane rw’ivyo kurya. N’abarwayi ntagahengwe bagirirwa, n’ubwo bo ata ruhara bafise mu rugamba. Hari imiti n’ibikoresho nkoramutima vyazanwe n’ishami rya ONU ryitaho amagara kw’isi hamwe na CICR – ariko iza ryayo ryagiye riba ahandi ntiribe, noneho ibintu birahagarra rwose igihe intanbara zasubira kwaduka muri Myandagaro (8), inyuma y’agahengwe k’amezi atanu. Dr Fasika  yabwiye ikiganiro ca BBC Newsday ati: “Nta miti y’abarwayi bacu dufise, ntitugira ibikoresho vyo kubaga, nta ncanco (inkingo) dufise zo gukingira abana,  nta insuline dufise yo guha abarwaye diabete.” “Abarwayi bose nta gahengwe. Tubabwira gusubira imuhira iwabo tutabavuye.” Imiti yo kuvura abarwaye cancer ntiboneka namba, kandi ntibashobora kugirirwa ‘radiotherapie’ kuko imashini yo kubikora iri ku murwa mpuzantaray, Addis Ababa. Kugendayo ntibishoboka. “Muri make, abarwayi bacu bategerezwa gupfa,” nk’uko bivugwa n’uwo muganga w’imyaka 41 yigeze kuba umukuru w’ishure ry’ubuganga. Abavuzi baguma baraba aho abarwaye amafyigo amagara yabo aguma yunyuka kuko imiti yo gukora dialyse ija iraboneka yongera ibura. Ku bwa Muganga Fasika, “Imiti ya nyuma yaje muri Ruheshi (6),  kuva muri Myandagaro (8) nta kintu na kimwe casubiye kwinjira none ubu ibikoresho vyaduheranye ku barwayi  25 dufise”. Avuga ko abarwayi b’amafyigo 90 bapfuye “bari imbere y’abaganga” akibaza ibigiye gushikira abo 25 basigaye. Ku bijanye no gupima, icumba co gupima (laboratoire) ntikigira imiti ikenewe mu gupima, akenshi abaganga bakaba batamenya neza ingorane umurwayi aba afise. Kuri ivyo vyose hiyongerako ingorane z’umuyagankuba ukunda gucikagurika mu gihe ata bitoro bihari vyo gushira mu moteri zitanga umuyagankuba. Bisigura ko ibitaro bishobora kumara iminsi biri mu kizime. Muri urwo rusobekerane rw’ingorane we n’abo bakorana barimwo, ijwi rya Muganga Fasika ntiriserura uburemere bw’ivyo ariko aravuga. ”Naraheze ibishobisho, bisigaye ari ubuzima bwa minsi yose, ndiko mvuga ivyo mbamwo ku munsi ku munsi. ”Turirinda gutwarwa n’ibishobisho. Tuzomenya umutwaro twiremetse umunsi twavuye  muri ibi. Ubundi ni kamere k’umuntu ko kwirwanako kutavyibaza, ivyo urabireka ugakora ivyo ushoboye gukora.” Ariko abaganga n’abaforoma, co kimwe n’abakozi ba reta, bahanganye no kuba badahembwa kuva mu kwezi kwa Rusama (5). Muganga Fasika arungikirwa amafaranga n’abagenzi n’incuti bari mu mahanga ariko, ivyo bitwara amafaranga menshi kuko abayavunja bakurako menshi kuko bategerezwa kuyinjiza mu mpisho muri Tigray. Muganga Fasika avuga ko “ibi bitaro ari ubuzima bwanje”, agasigura ikimutera kubandanya akora n’aho ahanzwe n’ibibazo vyinshi. “Umwuga uraguhamagara. Iyo ushoboye kugenda ukayagisha abarwayi ukabaha impanuro hanyuma ugakora ivyo ushoboye, ico nico kintu gihambaye. Si jewe gusa, n’abandi bose dukorana ngaha.” Ku kibazo c’ibiganiro bishobora kuba hagati ya reta mpuzantara na TPLF, Muganga Fasika ntashaka kuvuga poritike. Ariko arajwe ishinga n’uko mu gihe ibiganiro ari igikorwa ca poritike, bazoguma mu ngorane mu gihe vyo bishobora kumara igihe imbere y’uko hari ico bishikako. “Ibiganiro bishobora gufata umwanya. Ariko ubuzima bwacu, ubuzima bw’abana, ubuzima bw’abarwayi uwo mwanya ntawo bufise. Nifuza rero ko vyobanza ku kaga kugarije abantu.	https://www.bbc.com/gahuza/articles/c4n72d2rz32o
business	Umushikiranganji w’ikigega wa Afrika y’Epfo asaba ko urucuruza rw’urumogi rwemerwa n’amategeko	Umushikiranganji w'ikigega ca leta ya Afrika y'Epfo,  Tito Mboweni, asaba leta y'ico gihugu ko urucuruza rw'urumogi rwemerwa n'amategeko kugira ngo amakori yiyongere. Yatangaje ivyo aciye ku rubuga rwiwe rwa Twitter, aho yamenyesheje ko ico kibazo azogishikiriza mu nama y'abashikiranganji. Kuri urwo rubuga rwiwe, yashizeko n'isanamu yerekana ingene ico giterwa gitera gikura. Amategeko ya Afrika y'Epfo yari asanzwe avuga ko ukugurisha urumogi, uko rwoba rungana kwose biteye kubiri n'amategeko. Hagati aho, mu mwaka wa 2017, ico gihugu caremereye abantu gukoresha urumogi mu mihana iwabo, ariko nticarekuye kururima canke kurugurisha. Mu bihugu vyinshi vya Afrika, harimwo n'u Burundi n'u Rwanda, kurima, gukoresha canke kudandaza urumogi ntivyemewe n'amategeko kubera rufatwa nk'ikiyayuramutwe. Hagati aho, hari ibihugu bimwe bimwe birukoresha ku rugero runini. Muri ivyo harimwo igihugu ca Lesotho gisanzwe gikikujwe na Afrika y'Epfo, aho urumogi rurimwa ku rugero runini cane, rukaba rwemewe mu vyo ubuvuzi gusa. Mu myaka ya 2000, amakuru yavuga ko ibice 70% vy'urumogi rwagurishwa muri Afrika y'Epfo rwava muri ico gihugu ca Lesotho. Abarimyi bo mu gihugu ca Lesotho basanzwe barima urumogi mu ntumbero yo kurukoresha mu mihana iwabo, hamwe no kurugurisha hanze kubera ubukene basanzwe babamwo. Usanga abanyagihugu bato bato barima urumogi bakarurimana n'ibindi biterwa nk'ibigori kugira ngo barushore muri Afrika y'Epfo. Igihugu ca Zimbabwe naco nyene giherutse kwemera ko urumogi rushobora kurimwa rukimburwa muri ico gihugu, ni inyuma y'aho cemereye ikoreshwa ryarwo muvyo ubuvuzi n'ubushakashatsi mu 2018. Zambia yoyo iherutse gutangaza ko ubu vyemewe n'amategeko gutunganya urumogi no kururungika mu mahanga ku mpamvu z'urudandaza n'ubuvuzi. Leya y'ico gihugu yafashe ico cemezo mu nama yayo yabaye ku wa 04 z'ukwa 12 kw'umwaka uheze nk'uko vyatangajwe na Dora Siliya avugira leta. Ikindi gihugu gikoresha urumogi ku rugero runini cane ni Korea y'Uburaruko, aho mbere n'amashirahamwe ya reta aja kurugurisha mu bindi bihugu kugira baronke amahera y'agaciro. Abashakashatsi bavuga ko bitazwi neza ko hoba hariho amategeko abuza ikoreshwa ry'urumogi, kandi ico gihugu ntikibona ko ikoreshwa ry'urumogi ari ukurenga ku mategeko.	https://www.bbc.com/gahuza/amakuru-51075414
religion	Umusunikano muri Israel: Ababibonye baravuga ingene abantu 'batererwa mu kirere'	"Abantu bari ahabereye umusunikano waguyemwo abantu benshi mu rugendo rw'idini baravuga ingene ''batwawe n'umukuba w'abantu, abandi nabo batererwa mu kirere"". Nibura abantu 44 bapfuye abandi benshi barakomereka mu rugendo rwo guhimbaza umunsi mukuru wa Lag B'Omer ku mucamo w'umusozi Meron. Igiporisi cabwiye ikinyamakuru Haaretz ko uwo musunikano wabaye kubera  bamwe mu bari muri urwo rugendo  banyereye ku ngazi, bituma abandi batemba. Abantu ibihumbi n'ibihumbi bari bitavye urwo rugendo rweranda. Umugabo yatanze izina ryiwe nka David yavuze ko yari yinjiye kuraba ingene batsa igicaniro/icoto bunonyene haza ''umupfunda uvuye hanze"". Yabwiye ikinyamakuru Ynet ati: ''Batumijuye. Abantu banuzwe mu kirere - abandi  barahonyorwa'' ''Hari umwana yagumye yumiye ku kuguru kwanje, agwanira ubuzima. Twarindiriye gutabarwa iminota 15-20 muri uwo musunikano uteye ubwoba"". Umwe mu barokotse yajanywe mu bitaro yabwiye television ya reta  Kan ati ""Nta n'umwe yari azi ico ari bukore"". ""Intango n'ukubera abantu benshi cane. Hejuru yanje hari abantu benshi. Nanje nari ndamye hejuru y'uwundi atari agishobora guhema. Hari amaborogo, urudubi. Nabonye abana bari munsi yanje. Icanciye mu mutwe gusa kwari uko umwana wanje atoba impfuvyi"". Uwundi yari ahari yavuze ko abantu bazungazunga iburyo n'ibubamfu. ''Inyuma y'iminota 20 nibaza ko abantu bari batanguye kutabasha guhumeka neza gutyo barondera gusohoka, ariko nta n'umwe yashoboye gusohoka. Munsi yanje hari abanrtu batari bagihema. Hari amaborogo menshi y'abavuga ngo ""birasanse ko mpema"". Uwundi yari ahari, Shlomo Katz,  yavuze ko yari arindiriye abagenzi biwe aca abona abaforoma biruka kandi bongera bagerageza  guhembura abana. Ati: ""Ambulance zaguma zinjira zongera zisohoka"". Dov Maisel, akora mu rwego rw'abatabara vyihuta rwa United Hatzalah Emergency Services yavuze ko abantu bari ''barundanyeko nk'ipaki y'ikarata''. Avuga ko abakora mu nzego zo gutabara nabo vyabaye ngombwa ko bahabwa inama zo kudahahamuka. Dov Maisel yagize ati: ""Abantu benshi bakomeretse., abandi bapfuye ngaha. Abakorerabushake mubona ngaho bakoranijwe bakorerwa inama yo kubafasha kudahahamuka, - kuko babonye ibintu bigoye"" Umwe mu bari bahari  yafashije abakomeretse yabwiye Haaretz ati: ""Nari nicicaye ngira mfungure nca numva amaborogo. Twaciye twiruka gufasha hanyuma tubona imivyimba. Ubwa mbere bari nka 10, none ubu ni benshi""."	https://www.bbc.com/gahuza/amakuru-56944499
sports	‘Vyanka vyakunda’ Mohamed Salah azoguma muri Liverpool	"Umusatirizi wa  Liverpool Mohamed Salah avuga ko ""ivyo ari vyo vyose"" mu mwaka w'inkino uza azoba ari muri Liverpool, ariko ko adashaka kujanwa mu mpari z'amasezerano mashasha. Amasezerano ya Salah azorangira muri Ruheshi (6) 2023, ibituma haduka amajambo menshi ko ashobora kugurishwa mu gihe atotera igikumu ku masezerano mashasha kuko inyuma y'umwaka yoca yigira ahandi ata rufaranga na rumwe aguzwe. Abajijwe kuri kazoza kiwe imbere y'urukino rwa nyuma rwa Ligue des Champions/Champions League ku wa gatandatu, avuga ati: ""Si nshaka kuvuga kuri ibi bintu. ""Ico nipfuza ni ukubona Hendo [Jordan Henderson] ateruye igikombe"". Uyu musatirizi w'umunyamisiri w'imyaka 29 avuga kandi ati: ""Sinitaho ivy'amasezerano ubu. Si nshaka kwigungirako. ""Ivyo ari vyo vyose ndacari ng'aha mu mwaka uza w'inkino"". Mugenziwe Sadio Mane, wewe avuga ko azoshikiriza ingingo ku bijanye na kazoza kiwe inyuma y'urukino rwa nyuma na  Real Madrid i Paris. Uyu mukinyi mpuzamakungu wa Sénégal  amaze kwinjiriza ibitsindo 120 mu nkino 268 amaze gukinira Liverpool, na we nyene mu kwa gatandatu yinjira mu mezi 12 ya nyuma y'amasezerano yiwe. Yabwiye imboneshakure Sky Sports News ati: ""Iki kibazo [kuri kazoza kanje] nzocishura inyuma ya Champions League. Nimba nzoguma aha canke ntazoguma aha, nzovyishura inyuma ya Champions League"". Umumenyereza wa Liverpool Jurgen Klopp ntabona ko ibizova mu rukino rwo ku wa gatandatu ari rwo fatiro ku bakinyi bamwe bamwe mu gufata ingingo yo kwongereza amasezerano canke kuyahagarika. Ati: ""Oya, oya na gato. None, mu gihe twotsinda, boca bashaka kugenda ? Turiko turaganira n'abakinyi bose, ubu si igihe co kuvuga ibijanye n'ivyavuye muri ibi biganiro. Nta n'umwe azi ivyo turiko turategura. ""Gusa nta mwanya uhari, buri misi itatu turakina. Abakinyi barabizi, turabizi, rimwe na rimwe turahuza, ikindi gihe ntiduhuze, hanyuma rero tugakorera hamwe. ""Turazinanye kuva kera"". Salah yinjiye muri Liverpool avuye muri Roma mu 2017 akaba amaze kwinjiza ibitsindo 156 mu nkino 253 amaze gukinira Liverpool. Yarafashije uyu murwi gutsindira ihiganwa ry'Ubwongereza (Premier League) mu 2019-2020, igikombe c'ihiganwa rihuza imirwi yabaye iya mbere iwabo (Champions League) mu 2019, igikombe FA Cup hamwe n'igikombe c'ihiganwa (League Cup) uno mwaka w'inkino, igikombe c'isi yose gihuza imirwi yabaye iya mbere  (FIFA Club World Cup)  be n'igikombe ca Uefa Super Cup mu kiringo amaze muri Liverpool. Mu kwa gatatu, Klopp yavuze ko Salah ari we wenyene azofata ingingo ku vyerekeye  gutera igikumu ku masezerano mashasha. Uyu musatirizi yahoze akinira Chelsea aherutse kuvuga ko ashaka kuguma muri Liverpool, ariko ko kazoza kiwe kari mu minwe y'uyu murwi kandi ko atariko arasaba ""ibitagenda"". Ku wa Mungu, Liverpool yarangije ihiganwa ry'Ubwongereza isumbijwe inota rimwe ritarenga ntirirenguke na Manhester City, ivyarangije ibizigizigi bari bafise vyo gutsindira ibikombe bine mu mwaka w'inkino umwe, ibitarigera bibaho mu Bwongereza. Urukino rwo ku wa gatandatu ruzoyihuza na Real Madrid i Paris mu Bufaransa ruzokwibutsa urundi rwa Champions League rwo mu 2018 aho uyo murwi wo muri Espagne watsinze 3-1, Salah akaba atarurangije kubera yavunitse mu gice ca mbere agonganye na Sergio Ramos mu buryo bwateje impari nyinshi. Salah yongerako ati: ""Numva mfise ishaka, ishaka ryinshi cane, inyuma y'ivyabaye igihe giheze [mu rukino rwa nyuma rwa 2018], kandi ku wa Mungu - bose bafise ishaka kuri iki"". ""Iki turakirwanira kandi bose barabishashaye""."	https://www.bbc.com/gahuza/amakuru-61589031
business	Russia Vs US: aba 'hackers' bakoze ikindi gitero c'imigera ku nyabwonko z'abagiraneza - Microsoft	"Ikompanyi ihingura inyabwonko Microsoft, ivuga ko habaye ikindi gico c'ibitero vy'abasuma bo ku nyabwonko (hackers) b'abarusiya bakoresha imigera ku nyabwonko z'amashirahamwe yegamiye reta n'amashirahamwe aharanira agateka ka zina muntu mu bihugu 24, cane cane muri Reta zunze Ubumwe za amerika. Microsoft ivuga ko amakonte muravyo (email accounts) ashika 3000 mu mashirahamwe atandukanye arenga 150 ari yo yatewe muri ino ndwi turimwo. Microsoft yagiriza abakoze vya bitero vyo mu mwaka uheze kuri kompanyi SolarWinds, aho urwego rw'Uburusiya (SVR) rujejwe igendereza rwagirijwe, ko ari rwo rwabikoze. Uburusiya burahakana ibi bitero vyompi. Kremlin (ibiro vy'umukuru w'igihugu w'Uburusiya) ivuga ko itazi ivy'ibi bitero bishasha, igasaba iyi kompanyi ya Amerika gutanga izindi nsiguro, harimwo ingene yagiriza Uburusiya. Mu nkuru yacishije ku rubuga ngurukanabumenyi ku wa kane, Microsoft yavuze ko ibi bitero bishasha vyakozwe ku nzego za reta zijejwe imigenderanire n'amakungu mu gikorwa co ""kwegeranya c'igendereza"". Ivuga ko n'imiburiburi ica kane c'amashirahamwe yatewe afise uruhara mu bijanye n'ibikorwa mpuzamakungu vy'iterambere, ubutabazi hamwe n'agateka ka zina muntu. Mu gihe hafi yose ari muri Amerika, aya mashirahamwe yatewe ni ayo mu bihugu n'imiburiburi 24. Nk'uko Microsoft ibivuga, Nobelium, umurwi ukomoka mu Burusiya, niwo wakoze ibitero vyo muri ino ndwi mu kwinjira muri konte ya email ikoreshwa n'ishirahamwe rya reta ya Amerika rijejwe ugufashanya, USAID. Abo ba hackers baciye barungika ubutumwa muravyo (emails) busa nk'uko umengo ni ubw'ukuri, ariko bukaba bufise link/lien, uyifyonzeko ica yinjiza umugera mubi wiba amakuru yose ari mu nyabwonko yawe, ukongera ugaca utera imigera mu zindi nyabwonko zose ziri ku murongo umwe na rwawe (network/réseau). Umuvugizi w'urwego rwa Amerika rujejwe gukingira umutekano w'inyabwonko (Cybersecurity and Infrastructure Security Agency, Cisa) yabwiye ikinyamakuru CBS News  ko abategetsi bari bamenye iki gitero kandi ko bariko baragerageza ""gutahura neza ingaruka zaco no gufasha abo bose bashobora kuba baratewe"". Microsoft ivuga ko imigera y'ivyo bitero vyose ku bakiriya bayo yazibiwe mu buryo bwikora (Automatiquement). Ntibiramenyekana neza igitigiri c'izoba zarashoboye kwinjirwa n'iyo migera. Mu mwaka uheze, aba hackers barakoresheje ikompanyi ya Amerika, SolarWinds' Orion, bavogera ibisata vya reta ya Amerika, amakompanyi ategamiye reta hafi 100 hamwe n'amashirahamwe makeya y'Ubwongereza. Vyagiye kurangira abakiriya hafi 18.000 binjije iyi logiciel y'umugera. Amerika n'Ubwongereza bwagirije ikigo SVR ko ari co cari cakoze iki gitero. Kirahakana ivyo cagirizwa."	https://www.bbc.com/gahuza/amakuru-57291559
business	Brexit: Boris Johnson arashima amasezerano y'ubudandaji hagati ya UK na EU	"Ishirahamwe ry'ubumwe bwa Buraya, EU, n'Ubwongereza bashitse ku masezerano azogenga ubudandaji inyuma ya Brexit, aje kurangiza amezi yo kutumvikana ku burenganzira bwo kuroba n'amategeko agenga ubudandaji. Mu kiganiro n'abamenyeshamakuru ku biro iwe, Boris Johnson yagize ati:""Twasubiranye ubwigenge ku mategeko yaco hamwe na kazoza kacu."" Umushikiranganji wa mbere yongeyeko ko, n'aho ibiganiro ""vyari bigoye"" ari ""amasezerano meza ku Buraya bwose"" azotanga akazi n'iterambere. Umukuru w'ishirahamwe rya Buraya Ursula Von der Leyen yavuze ko ari amasezerano ""ata ho yegamiye"". Mu kiganiro n'abamenyeshamakuru I Bruxelles, umukuru w'akanama k'ubumwe bwa Buraya yavuze ati:""Rwari urugendo rurerure rurimwo ibihuhusi ariko twaronse amasezerano meza twerekana. ""Ni nyayo, nta ho yegamiye, kandi n'ikintu ciza cari gikwiriye gukorwa ku mpande zose."" Yongeyeko ko ubu ari ""igihe co kwibagira kahise tukaraba muri kazoza"" kandi ko Ubwongereza ""buguma ari ncuti nyakuri"". Yavuze ko hazoba ikiringo mfatakibanza c'imyaka itanu n'igice mu bakora mu gisata c'uburovyi. Hanyuma imigenderanire izobandanya ku bibazo bijanye n'ihindukagurika ry'ibihe, amasoko ntanganguvu, umutekano hamwe no mu gutwara abantu n'ibintu. Mw'itangazo, ibiro vy'umushikiranganji wa mbere mu Bwongereza bigira biti:""Turagarukanye amahera yacu, imbibe, amategeko, ubudandaji hamwe n'amazi turobamwo,"" Risubiramwo icivugo ca Johnson co kwiyamamaza mu matora, ryongeyeko  ""Brexit iragiye mu bikorwa"". Johnson yashize kuri Twitter ifoto yiwe ariko aramwenyura, yashize intoke z'ibikumu hejuru. Mu kiganiro yatanze, yavuze:""Turarangije amasezerano akomeye aciye imiriyaridi 668 y'amapawundi ku mwaka. ""Amasezerano yumvikana ameze nk'aya Canada hagati y'Ubwongereza na EU. Amasezerano azokingira ubuzi muri iki  gihugu cose, azotuma ibidandazwa vyo mu Bwongereza bigurishwa ata makori, ata n'ibice bitanzwe kw'isoko rya Buraya. ""Amasezerano azoha uburenganzira amakompanyi gukorana n'ibihugu vy'incuti vy'i Buraya."""	https://www.bbc.com/gahuza/amakuru-55441169
entertainment	DR Congo: Umuririmvyikazi rurangiranwa Tshiala Muana  yasandavye ku myaka 64	"Umuririmvyi akongera akaba n'umutamvyi rurangiranwa wa Congo Tshala Muana yasandavye ku myaka 64, nk'uko bivugwa n’uwumufasha akongera akaba n’umugenzi wiwe, Claude Mashala. Inkuru y’urupfu rwiwe yasohorewe ku rubuga rwa Facebook rwa Claude Mashala, aho yanditse avuga ati: «Mu gatondo ka kare, Imana rugira vyose yafashe ingingo yo guhamagara Tshala Muana. ""Imana ihabwe icubahiro ku bihe vyiza Tshala Muana yaduhaye kuri ino si. Igire n’amahoro Mamu». Mu kwa gatandatu 2020, haradutse igihuha cavuga ngo yapfuye, ariko ntivyari vyo, yari arajwe mu bitaro kubera indwara y’imitsi ifatira mu bwonko. Élisabeth Tshala Muana Muidikay (yavutse ku wa 13 Rusama [5] 1958), asanzwe azwi kw’izina rya Tshala Muana yari umunyamuziki azwi cane muri Repubulika y’intwaro Rusangi ya Congo, yandika indirimbo akongera agatamba. Afatwa nk’ “Umwamikazi wa Mutuashi"", umudiho w’umuziki n’intambo vyo mu ntara ya Kasai asanzwe avukamwo, iri hagati mu gihugu. Akunzwe kwitwa ""Mamu National”, ni ukuvuga nyina w’igihugu. Azwi cane ku ndirimbo zitari nke nka ""Karibu Yangu"", « Malu », «  Tshianza », « Tshibola »  n’izindi nyinshi. Yarazungurutse mu bihugu bitari bike, atsindira ubushimwe butari buke haba mu gihugu, ku rwego rw’umugabane canke ku rwego mpuzamakungu, akaba yashoboye gusohora inkurikirane (albums) zirenga 20. Umuziki wiwe urumvikana mw’ireresi y’umuziki izwi cane yo mu 1987 muri Congo  La Vie est Belle na Aya of Yop City. Yari azwi ko ashigikiye uwahoze ari umukuru w’ico gihugu Joseph Kabila n’umugambwe wiwe - Parti du peuple pour la reconstruction et la démocratie (PPRD). Mu 2020 yarahagaritswe na reta ya Perezida Félix Tshisekedi bikavugwa ko hari kubera indirimbo yiwe ""Ingratitude"" yavugwa ko yanegura umutegetsi atavuzwemwo izina."	https://www.bbc.com/gahuza/articles/cjq741z2nl7o
religion	Papa Francis yemeye ko yananiwe kwihangana akubita urushi umukenyezi yariko amukwega	"Papa Francis yasavye imbabazi  inyuma y'aho akubitiye urushi ku kuboko umwe mu bakirisu bari mu rugendo rweranda bakoraniye ku kibanza citiriwe umweranda Petero i Roma. Papa yariko aramutsa abana n'abandi bari bakoraniye muri ico kibanza hanyuma agize ngo aragiye, umukenyezi umwe muri bo amukwega ukuboko n'inguvu nyinshi gushika n'aho ahakwa kumugwisha hasi. Ivyo vyatumye Papa ahindukira agerageza kumwikura vyanka, aca amukubita urushi ku kuboko ashavuye abona kumurekura. Niho mu nyuma Papa yemera ko vyanse ko yihangana aremera ko nawe nyene acumura nk'ikiremwamuntu nk'abandi. Ati: ""Kenshi biranka ko twihangana. Naje birashobora kunshikira. Nico gituma nsavye imbabazi ku vyashitse nijoro"". Ivyo vyatangaje benshi kuko imbere y'aho, mu gihe yashikiriza ijambo ry'ukwipfuriza umwaka mushasha abakirisu, yariyamirije ihohotera rikorerwa abakenyezi."	https://www.bbc.com/gahuza/amakuru-50970445
entertainment	South Africa: Intango yo kurondera kurekurwa vy'agateganyo kwa Oscar Pistorius	"Umunonotse w'umunye Afrika y'Epfo Oscar Pistorius, ari mw'ibohero azira kwica umukunzi wiwe Reeva Steenkamp, ashobora guhura n'abavyeyi biwe vuba nk'imwe mu nzira yo kumurekura vy'agateganyo nk'uko bivugwa n'abategetsi. Arashobora kurekurwa inyuma yo kumara igice c'umunyororo yahanishijwe. Ariko ategerezwa ubwa mbere kugira icitwa ""ubutungane bunywanisha"" (Ugusubira kuvugana hagati ya Pistorius n'umuryango wa Reeva Steenkamp). Pistorius yishe Steenkamp mu 2013 avuga ko yamwihenzeko yibaza ko ari igisuma muhira iwe ku mugwa mukuru Pretoria. Uwo mugabo w'imyaka 34 yarashe incuro zine mu muryango wugaye w'akazu ka surwumwe. Mu 2014, igihe hasozerwa urwo rubanza rwakurikiwe n'isi yose, yari yaciriwe igihano co gupfungwa imyaka itanu ahamwe n'icaha co kwica umuntu atabigambiriye. Ariko mu 2015, muri sentare y'iyungururizo, yahamijwe icaha co kwica, igihano gica gishika ku myaka 13 n'amezi atanu. Mw'itangazo, igisata ca Afrika y'Epfo kijejwe amabohero cavuze ko kiriko kiravugana n'umuryango wa Steenkamp kuvyerekeye uwo mubonano. Basigura kubikenewe gukorwa imbere yo kurekurwa vy'agateganyo, iryo tangazo rivuga ko abakoze icaha bategerezwa ""kwemera no kwemanga ivyo bakoze"". Nk'intambwe y'ubutungane bunywanisha, hategerezwa kuba ""akaryo kuri izo mpande zibiri ko gusubiza hamwe canke ko gusaba ikigongwe"". Umushingwamanza w'umuryango wa Steenkamp, Tania Koen, yabwiye radio y'igihugu SABC, ko ""ashobora kuja muri ico kiganiro kizohuza uwakoze icaha n'uwagikorewe"". Yongeyeko ati:""June [Steenkamp, nyina wa Reeva], yagumye avuga ko yamaze kubabarira Oscar, ariko ko bidasigura ko adategerezwa guhanirwa ivyo yakoze... Barry [Steenkamp, se wa Reeva] aracafise imitima ibiri, ariko n'ibintu ategerezwa kuzogira ico abivuzeko ku mwanya ukwiriye."" ""Igikomere, n'aho haheze igihe kinini, kiracasamwe"". Kuba ushobora kuronswa ikigongwe c'agateganyo ntibisigura ko ubifitiye uburenganzira, kandi ntibinasigura ko wamaze kukironka, nk'uko bivugwa n'uwo mushingwamanza. Abategetsi bategerezwa kandi kwihweza ibindi vyegeranyo vyanditswe n'abarongoye ibohero co kimwe n'izindi nzobere. Ntiharanamenyekana ryari igikorwa co gushaka kumurekura vy'agateganyo kizotangura. Biribazwa ko bitazoshika mu kwezi kwa gatatu mu 2023, ariko umuryango wa Steenkamp ""warababajwe unagwa no mu gahundwe"" kuba ashobora kuronka ikigongwe c'agateganyo, nk'uko bivugwa na Koen. Umumenyeshamakuru wa BBC Pumza Fihlani ari i Johannesburg avuga ko, mu gihe yohabwa ico kigongwe, Pistorius ashobora kumara igipfungo gisigaye ari muhira iwe ariko akazoza aritaba abategetsi b'ibohero buri gihe. Imbere y'ubwo bwicanyi, Pistorius yari yabaye umuntu rurangiranwa nk'umunonotsi agendana ubumuga yatwaye umudari w'inzahabu. Mu 2012, yabaye umuntu wa mbere yaciwe amaguru yahiganywe mu kwiruka mu nkino za olempike akoresheje amaguru y'amakorano. Amaguru yiwe yaciriwe musi y'amavi afise amezi 11 kubera yari yavutse hatarimwo amagufa. Iduga n'ikoroka rya Oscar Pistorius"	https://www.bbc.com/gahuza/amakuru-59211049
politics	Ethiopia: Inyeshamba za Tigray ziti 'emera ubutegetsi bwacu canke tubandanya intambara'	"Inyeshamba z'intara ya Tigray muri Ethiopia zivuga ko ubutegetsi bwazo butegerezwa kubanza kwemerwa imbere y'uko zemera guhagarika intambara. Mu bindi vyinshi zisaba, zivuga kandi ko ingabo za Eritrea zitegerezwa kubanza kuva mu gihugu. Ubutegetsi bwa Addis Abeba buherutse gutangaza ko buhagaritse intambara ku ruhande rwabwo, inyuma y'aho izi nyeshamba zifatiye igice kinini c'iyi ntara, ingabo z'igihugu nazo zikayanyaga. Iyi ntambara imaze amezi umunani hagati y'izi nyeshamba n'ingabo za reta imaze guhitana ibihumbi n'ibihumbi vy'abanyagihugu. Ishirahamwe ONU rimenyesha ko abarenga imiriyoni zibiri bataye izabo, nayo abantu 400.000 bakaba bahanzwe na kigoyi gishobora gutera abarenga imiriyoni 1.8. Inyeshamba z'umuhari Tigray People's Liberation Front (TPLF) zabanje kuvuga ko ivyo guhagarika intambara vyatangajwe na reta ya Ethiopia ari ""ukujajura"" zica ziyemeza kwirukana ""abansi"" bazo muri iyo ntara. Muri bo harimwo ingabo za Eritrea hamwe n'ingabo za Ethiopia ziva mu ntara ya Amhara iri mu bumanuko bwa Tigray. Ariko basohoye urutonde rw'ibindi vyinshi bisabwa kugira ngo bemere guhagarika intambara, harimwo gukora amatohoza ku vyaha vyo mu ntambara bivugwa, gutanga imfashanyo z'ubutabazi hamwe no gusanura ibintu shingiro vyo mu buzima bwa misi yose, harimwo umuyagankuba. Ejo ku wa Mungu, ""reta ya Tigray"" yasohoye itangazo rivuga riti: ""Mu gihe tuzoba twijejwe neza ko umutekano w'abanyagihugu utazohungabanywa n'igitero ca kabiri, twemeye guhagarika intambara"". Umunyamakuru wa BBC World Service Africa Will Ross avuga ko mu gihe reta ya Addis Ababa yoramuka yemeye ibi bisabwa n'inyeshamba ko ubutegetsi bwazo bubanza kwemerwa, yoba yerekanye neza ko yatsinzwe intambara kandi ko yananiwe no kwikurako umwansi wayo. Avuga ko amakungu abandanya atera akamo ko intambara zihagarara kugira ngo imiriyoni z'abantu basinzikajwe n'intambara bashobore kuronswa imfashanyo, ariko ko bisabwa ko impande zompi zibanza kwumvikana neza kugira ngo amahoro agaruke. Iyi ntambara yatanguye ku wa 04 z'ukwa cumi na rimwe umwaka uheze, igihe umushikiranganji wa mbere wa Ethiopia Abiy Ahmed agomorera ingabo za reta ku ngabo z'intara ya Tigray. Ico gihe yatangaje ko yafashe iyo ngingo inyuma y'igitero cakozwe ku kirindiro c'igisirikare ca reta muri iyo ntara. Ibintu vyagiye kuyangara haciye amezi atari make hari icuka kibi hagati ya reta ya Abiy n'abategetsi ba TPLF. Inyuma y'intsinzi zitari nke cagiye kigira harimwo ugufata umugwa mukuru wa Tigray Mekelle, ibintu vyagiye biba nabi ku gisirikare ca Ethiopia gifashwe mu mugongo n'ingabo za Eritrea n'iz'intara ya Amhara mu ntambara n'inyeshamba za TPLF . Mu ndwi iheze, ingabo za Tigray zasubiye kwigarurira umugwa mukuru Mekelle. Impande zompi muri iyo ntambara ziragirizwa ko zagandaguye abantu zinahonyanga uburenganzira bwa kiremwa muntu. Ku wa gatanu, ingabo ziharurwa mu bihumbi za Ethiopia zafashwe mpiri zarazungurukanywe mu mabarabara ya Mekelle. Gushika ubu, reta ya Abiy i Addis Abeba yaranse kuganira n'abategetsi ba TPLF, mbere akaba yavuze ko uwu ari umuhari w'iterabwoba."	https://www.bbc.com/gahuza/amakuru-57718022
entertainment	Kanye West yahinduye icese izina ryiwe yiyita Ye	"Umuririmvyi yari azwi nka Kanye West  kuva ubu agiye kwitwa icese izina rigufi rya Ye. Umucamanza wo muri Los Angeles yemereye uwo muhinga wa rap guhindura izina, nk'uko vyemejwe n'uwujejwe kumenyesha amakuru muri Sentare nkuru ya Los Angeles. Uwo rurangiranwa w'imyaka 44 yari yabisavye mu kwezi kw'umunani avuga ko ari ""ku mvo ziwe bwite"". Uwo mu rapper, azwi ku ndirimbo nka Gold Digger na Stronger, yari asanzwe amaze gukoresha Ye nk'iritazirano hanyuma mu 2018 arikoresha nk'umutwe w'urukurikirane rw'indirimbo.  Iyo album imaze igihe isohotse, yanditse kuri twitter ati: ""N'ubwo nzwi mu buryo bwemewe nka Kanye West. Ndi YE."" Ubu rero yabitangaje icese izina yari asanganywe - Kanye Omari West - ntirikiriho. Mu gihe kuri twitter yari asanzwe yitwa Ye, kuri Instagram no ku rubuga rwiwe (website) hari hagikoreshwa izina ryiwe gushika ku wa kabiri. N'ubwo ari impfunyapfunyo ya Kanye, iryo zina yihaye rifise n'ico risigura mu bijanye n'idini kuri ico camamare. Mu 2018 yavugiye mu kiganiro yahaye umuremesha-biganiro vya radio, Big Boy, ati: ""Nibaza ko Ye ariryo jambo rikoreshwa cane muri Bibiriya, kandi muri Bibiriya risigura wewe. N'ukuvuga ndi wewe, ndi twebwe, ni twebwe."" ""Rivuye kuri Kanye, risigura we wenyene, rija kuri Ye ryerekana uko tuba tumeze, neza, nabi, tuzazaniwe, ivyo uko turi vyose."" Ye yasohoye album yiwe ya vuba Donda mu kwezi kwa munani irimwo indirimbo 27 zimara amasaha abiri. Mu nyuma yaciye avuga ko abasanzwe basohora indirimbo ziwe, Universal Music Group, basohoye atabahaye uruhusha album yiwe igira 10 yari irindiriwe umwanya munini cane. Abandi baririmvyi nka Prince, Snoop Dogg na Sean Love Comb nabo baragiye barahindura  amazina yabo, bamwe mbere kenshi. Ye yaravuzwe cane mu binyamakuru muri uyu mwaka igihe yavana n'umugore wiwe bari bamaranye imyaka indwi,  Kim Kardashian. Uwo mugabo n'uwo mugore bafitaniye abana bane, bari mu bantu babaye ivyamamare cane kw'isi. Ubukwe bwabo bwabaye bumwe mu bw'abantu b'ivyamamare kw'isi bwakurikiranywe cane muri iyi myaka irenga mirongo iheze. Iyo nkuru yakurikiye umugambi  wa Ye utagenze neza wo kwitoza mu kibanza c'umukuru w'igihugu wa Amerika mu 2020."	https://www.bbc.com/gahuza/amakuru-58966054
business	Burundi : 17 bapfunzwe bikekwa gushaka kunyaga abanyagihugu mu rudandazwa rw'amafaranga	"Abantu 17 bo mw'ishirahamwe Crowd1 ricuruza amafaranga ku buhinga ngurukanabumenyi bari mu minwe y'igipolisi bagirizwa gukora inama y'ishirahamwe ritazwi n'amategeko. Umuvugizi w'ubushikiranganji bw'umutekano yabwiye Radio Isanganiro ko abo barobowe mu bandi barenga 300 bari bafashwe bari muri iyo nama ejo ku wa kabiri ku mugoroba n'igipolisi c'u Burundi. Pierre Nkurikiye avugira ubwo bushikiranganji avuga y'uko abo bantu bafashwe n'igipolisi bari mu nama muri zone Rohero mu gisagara ca Bujumbura. Avuga ko abari mu minwe y'igipolisi ari abariko bakorwako amatohoza kubijanye n'uko  ishirahamwe Crowd1 ryoba rifise intumbero yo kwiba abanyagihugu. Haciye amezi make ibanki nkuru y'igihugu, BRB, igabishije Abarundi kwirinda urudandazwa rw'amafaranga rukorwa biciye mu mihora ngurukanabumenyi bita 'monnaies virtuelles' canke crypto-monnaies. Mw'itangazo yasohoye mu kw'umunani umwaka uheze, BRB yavuze ko urudandazwa rw'amafaranga yo kuri iyo mihora nka Bitcoin, Ether, Litecoin, Onecoin,  Fahari Cash Coin, Ello Cash Coin rutemewe. Jean Ciza, umukuru w'iyo banki, yavuze ko ayo mafaranga akoreshwa mu buryo butagira amategeko bwisunga ahantu na hamwe kw'isi, kuko ngo nta banki n'imwe y'igihugu kw'isi yose irayemera. Ati: ""Ivyo bituma ibikorwa muri ayo mafaranga bisa n'ivyo ubusuma…"" Abatari bacye muri iki gihe barinjira mu rudandazwa rw'amafaranga mu buryo butandukanye leta z'ibihugu zimwe zivuga ko rutemewe."	https://www.bbc.com/gahuza/amakuru-51117805
entertainment	Joseph Shabalala wo muri Ladysmith Black Mambazo yari muntu ki?	Joseph Shabalala wo muri Ladysmith Black Mambazo yari muntu ki? Umviriza...	https://www.bbc.com/gahuza/amakuru-51463918
health	Ubuserukizi bwa US muri Tanzania bugabisha ko abandura Covid-19 bariko biyongera	"Ibiro vy'ubuserukizi bwa Reta Zunze Ubumwe za Amerika muri Tanzania biragabisha ko ibitigiri vy'abandura ca kiza karanda ca coronavirus biriko biriyongera. Mw'itangazo ivyo biro vyacishije ku rubuga ngurukanabumenyi rwavyo, ivyo biro bivuga ko bifise amakuru yerekana ko ibitigiri vy'abandura iki kiza bigenda vyiyongera kuva mu kwezi kwa mbere uno mwaka. Bisaba ikigo kijejwe gucungera no gukinga indwara ca Amerika (Centers for Disease Control and Prevention) kubuza ingendo zose z'abashaka kuja muri Tanzania. Reta ya Tanzania yoyo ibandanya ivuga ko ata kiza ca coronavirus gihari, n'aho Prezida John Pombe Magufuli yavuze ko hari abanyagihugu bagiye mu mahanga kwiteza incanco bagaruka mu gihugu banduye ubundi bwoko bw'umugera. Reta y'iki gihugu yamirira kure incanco za Covid-19. Iri tangazo rigabisha ko ""mu gihe reta ya Tanzania iheruka gutangaza ingene ibintu vyifashe ku bijanye na Covid-19 mu kwa kane 2020, nta ngingo ziboneka zo guhagarika ikwirakwira ry'uwo mugera"". Amerika igabisha ko umwanya n'umwanya ibitaro n'amavuriro muri ico gihugu bishobora kurengerwa. Mu gihe hasanzwe hariho ibigo bipima coronavirus muri Tanzania, Amerika igabisha ko hari igihe inyishu zitaboneka ku mwanya utegekanijwe, canke ntizinaboneke bikaba ngobwa ko abapimwe basabwa gusubira kwipimisha haciye imisi. Ubu buserukizi bugabisha ko hari ingenzi ziva muri Tanzania zipimwa, ibipimo bikerekana ko batanduye ariko bashitse iyo bagiye basubiye gupimwa bagasanga baranduye. Muri Tanzania, hari ibigo bitandukanye bigenda bifata ingingo zo gukinga ikwirakwira ry'uwu mugera binagabisha abantu bavyo kuri iki kiza. Ku wa kabiri w'iyi ndwi, kaminuza ya Sokoine yigisha ibijanye n'uburimyi (SUA) yasohoye itangazo aho igabisha abanyeshuri n'abakozi ko borikanura kugira birinde coronavirus. Eka na kaminuza Open University yarasohoye itangazo isaba abantu gufata ingingo zo kwirinda kwandura n'ukwanduzanya. Hagati aho, iri tangazo ryarafuswe n'ubushikiranganji bw'indero buvuga ko riteye kubiri n'ingingo ngenderwako zatanzwe n'ubushikiranganji bw'amagara y'abantu. Mu kwezi guheze, Ekleziya Katorika muri Tanzania yaragabishije abanyagihugu ibasaba gufata ingingo zo kwirinda ubundi bwoko bwa corona buvugwa mu bihugu bimwe bimwe vya Afrika. Hagati aho, ubushikiranganji bw'amagara y'abantu muri ico gihugu ntibumenyesha nimba hari abanduye ubu bundi bwoko bwa coronavirus canke nimba hari imaze guhitana. Haraciye imisi ubushikiranganji bw'amagara y'abantu butangaje ko ata Covid-19 iri muri Tanzania, kandi ko ata ncanco ikeneye, ahubwo buhimiriza abanyagihugu gukoresha imiti kama."	https://www.bbc.com/gahuza/amakuru-56021179
religion	Sudan y'Epfo:''Sinshaka abapatiri b'ibijuju''	"Umu Karidinari ari mu kiruhuko c'izabukuru muri Ekleziya Katorika yaneguye ubushobozi bwa bamwe mu ndongozi za Ekleziya muri Sudan y'Epfo. Kardinari   Gabriel Zubeir Wako yahoze ari musenyeri mukuru wa Khartoum yavuze ati: ''Sinshaka abapatiri b'ibijuju mw'isengero'', aho hari mu rugendo yagize mu gisagara ca Wau kiri mu buraruko bushira uburengero. Yavuze kuri uyu wa mungu ati: ''Mu minsi maze ngaha i Wau, hariho abapatiri twabonanye ndumva ko benshi batazi indinganizo n'inyigisho zo mw'isengero,  bigisha ibintu bidafashe. Bakeneye gusumvya aho bageza ubu "". Uwo mu karidinari azokwiza imyaka 80 y'amavuko mu kwezi kuza, , arubashwe kandi arazwi cane mu kuba yarashigikiye amashure. Yaratewe iteka na reta ya Sudan y'Epfo mu 2016 kubera uruhara rwiwe mu gushigikira indero y'abana bangana na miriyoni zibiri bari barateshejwe izabo n'intanbara muri Sudan y'Epfo. Yaranarungitse abapitiri kubandanya ivyigwa i Roma no muri Kenya , kugira bace impamyabushobozi za masters na doctorat. Mu bo yarungitse kubandanya ivyigwa harimwo uwamusubuiriye Musenyeri Mukuru Dr Michael Didi, ubu arongoye diyosezi ya Khartoum , n'uwurongoye diyosezi nkuru ya Juba, Dr Stephen Ameyu."	https://www.bbc.com/gahuza/55799287
politics	Ukraine: Abahinga ba Irani mu vya drone ‘ku rubuga’ muri Crimea – niko US ivuga	"N﻿a George Wright George Wright Iran yarungitse abahinga ba gisirikare mu karere ka Crimée/Crimea kari mu minwe y’Uburusiya mu ntumbero yo gufasha kurungika za ndege zitagira abadereva, drones, mu bitero kuri Ukraine, nk’uko bivugwa na Maison Blanche/White House. Umuvugizi wa Amerika avuga ko aba ari abigisha n’abafasha mu vyo ubuhinga. Ku wa mbere, umugwa mukuru wa Ukraine, Kyiv, waratewe na drones “z’ubwiyahuzi” zarungitswe n’Uburusiya ariko zizwi ko zikorwa na Irani. Ubwongereza bwatangaje ibihano ku makompanyi n’abantu bafise uruhara mu gutanga izi drones. Umuvugizi w’igisata kijejwe umutekano w’igihugu muri Maison Blanche, John Kirby, yabwiye abanyamakuru ati: ""Turabona ko abasirikare ba Irani bari ku rubuga muri Crimée kandi ko bafasha Uburusiya muri ivyo bikorwa"". Avuga ko “igitigiri gito”c’abanya-Irani bafasha mu vyo ubuhinga, Abarusiya nabo bagatwara izi ndege zitagira abadereva muri Ukraine. Kirby ati: ""Tehran ubu ifisemwo uruhara mu kuba iri ku rubuga be no mu gutanga ibirwanisho bigira ingaruka mbi ku basivire no ku bigo vya gisivire muri Ukraine”. Avuga kandi ko Amerika “izokoresha uburyo bwose” mu “gushira ahabona, kuzibira no guhangana n’ibikorwa vya Irani vyo gutanga ibi birwanisho birwanya abanyagihugu ba Ukraine”. Ukraine yabonye ko izi drones – canke indege zitagira abadereva (UAVs) – zakoreshejwe ku wa mbere, ko ari ibirwanisho vya Irani vyo mu bwoko bwa Shahed-136. Zizwi ko ari iz’ “ubwiyahuzi” kuko zisambuka iyo zikoze igitero – zikaba zitiriwe ba badereva b’indege b’Abayapani bakoze ibikorwa vy’ubwiyahuzi mu ntambara ya kabiri y’isi yose. Uburusiya bwakoresheje izi drones n’ibisasu vya misire mu gutera ibibanza bikomakomeye muri Ukraine mu misi iheze, busambura hafi ica gatatu c’amasoko ntanganguvu kuva ku wa mbere w’indwi iheze. Ibi vyatumye muri Ukraine, ku ncuro ya mbere, haba amabwirizwa asaba abanyagihugu gukoresha umuyagankuba muke ejo ku wa kane. Ubwongereza bwatangaje ibihano ku bajenerali batatu ba Irani hamwe n’uruganda ruhingura ibirwanisho kubera izi drones za Irani zakoreshejwe n’Uburusiya mu gutera Ukraine. Umunyamabanga w’Ubwongereza ajejwe imigenderanire James Cleverly  yagirije abo bafatiwe ibihano “gukokeza intambara” no kwikika inyuma y’ibitero “vy’agahomerabunwa” vya Moscou. Muri abo bafatiwe ibihano harimwo umukuru w’igisirikare ca Irani Jenerali-Majoro Mohammad Hossein Bagheri, hamwe kandi n’uruganda ruhingura drone ruzwi nka Shahed Aviation Industries. Hagati aho, Perezida Volodymyr Zelensky wa Ukraine yagirije Moscou gutega ibibombe ku rugomero rukomeye mu bumanuko bwa Ukraine. Mu gihe urugomero rw’umuyagankuba rwa Kakhovka rwokwononekara cane, ibisagara 80 bishobora guterwa n’imyizurira, mbere n’ikigo ca nikleyeri ca Zaporizhzhia kikabura amazi yo guhoza, nk’uko Zelensky abivuga. Bishobora kandi gutuma ubumanuko bwose bwa Ukraine, harimwo na Crimea, bubura amazi. Ku wa gatatu, umurwi w’abahinga wo ku kigo cigisha ibijanye n’intambara, Institute for the Study of War, bavuze ko Moscou ishobora kuba iriko irategura igitero kuri uru rugomero igaca icegeka kuri Ukraine, yizeye ko umwuzurira wokwaduka woha akaryo keza ingabo z’Uburusiya ko kuva mu turere tw’intara ya Kherson ata nkomanzi. Uru rugomero rupima ibirometero 70 rukaba ruri mu buraruko bushira ubuseruko bwa Kherson. Uburusiya buriko burahungisha abasivire bubakura mu turere twa Kherson bugenzura, mu gihe bwiteze igitero gikomeye ca Ukraine mu ntumbero yo kwisubiza iki gisagara."	https://www.bbc.com/gahuza/articles/crgxznvjlmzo
sports	Igura n'igurishwa ry'abakinyi ku mugabane wa buraya 29.07.2022	Everton iriko iravugana na Paris St-Germain kugira igure umukinyi wo hagati wo muri Senegal Idrissa Gueye w'imyaka 32, bikaba vyitezwe ko ivyo biganiro bibandanya mu misi mike iri imbere.  (Fabrizio Romano) Nuno Tavares w'imyaka 22 arakorerwa ibipimo kuri uyu wa gatanu n'umugwi wa Marseille inyuma y'aho uwo mugwi wo mu Bufaransa ushitse ku masezerano yo kumutizwa na Arsenal.  (Fabrizio Romano). Marseille kandi yaratanguye ibiganiro vyo kuzana muri uwo mugwi umunye Chili Alexis Sanchez w'imyaka 33 ava muri Inter Milan. (L'Equipe) West Ham irabandanya ibiganiro na Eintracht Frankfurt ku mukinyi wabo w'umunye Serbia Filip Kostic, 29, ashobora gukina inyuma mu bubamfu. (90 min) Tottenham iriko iragerageza gutwara umukinyi w'imbere w'Ubutaliyano Nicolo Zaniolo, 23 akinira umugwi wa Roma,  yaronderwa kandi na Juventus. (Tuttosport) Barcelone ifise umugambi wo kugura umukinyi Sergio Reguilon, 25 wo mu mugwi wa Tottenham  mu gihe batoshobora kugura umukinyi w'inyuma mu bubamfu wo muri Espagne Marcos Alonso, 31, ari muri Chelsea. (AS) AC Milan yagiriraniye amasezerano na Charles de Ketelaereyahora ari mu mugwi wa Club Bruges, mu gihe uwo mukinyi w'umubiligi w'imyaka 21 yahora aronderwa kandi n'imigwi ya Leeds na Leicester. (90min) Umugwi wa Palmeiras uramaze kwankira incuro zibiri zose umugwi wa Ajax kugura umukinyi w'umunye Brezil Giovani w'imyaka 18. Uwo mugwi wo muri Hollande ukaba umugwanira na Newcastle hamwe Bayern Leverkusen. (ESPN) Umukinyi w'inyuma wa Newcastle United n'Ubwongereza Kieran Trippier, 31, avuga ko yari kwimukira mu mugwi wa Manchester United mw'ici riheze, imbere yo gufata ingingo yo kuva muri Atletico Madrid akerekeza muri muri Newcastle mu kwezi kwa mbere. (Mirror) Umumenyereza wa Arsenal Mikel Arteta ntibagiye mu rukino rw'imbere y'uko ihiganwa nyezina ritangura rwabahuje na Brentford abikinyi Bernd Leno,30 wo mu Budagi ahamwe n'abanye  Espagne Pablo Mari,28 na Hector Bellerin, 27. Aho ni mu gihe vyitezwe ko abo batatu bimukira mu yindi migwi muri iri ci. (The Mirror) Umumenyereza wa Liverpool Jurgen Klopp yamiriye kure ibivugwa ko umukinyi w'imbere wa Brezil Roberto Firmino ashobora kuva muri uwo mugwi muri rino ci inyuma y'aho binuganugiwe ko uwo mukinyi w'imyaka 30 ashobora kuja mu migwi ya Juventus na Newcastle. Tottenham iriteguye kugurisha umukinyi Giovani lo Celso igihe hotangwa imiliyoni 17 z'amapawundi muri iri ci. Aho ni mu gihe imigwiVillarreal na Fiorentina iriko irerekana ko ikeneye uwo munye Argentine w'imyaka 26. (Athletic - subscription required). Manchester City yahaye uburenganzira umukinyi w'umwongereza w'imyaka 19, James McAtee bwo kwimukira mu wundi mugwi kw'ideni mu gihe imigwi ya Leeds United na Nottingham bivugwa ko imurondera. Kubera kubura amahera, Leicester yatsinzwe na Naples mu rugamba rwo kugura  umukinyi wa Korea y'Epfo Kim Min-jae w'imyaka 25 yahora akinira umugwi Fenerbahce.  (Football Insider) Umugwi wa Burnley uriko urarondera umukinyi wo hagati w'umunye Scotland Jack Hendry w'imyaka 27 akinira Club Bruges yo mu Bubiligi.	https://www.bbc.com/gahuza/articles/c4nxrwj8qwlo
entertainment	Africa mu mafoto muri iyi ndwi: Itariki 1-7 z'ukwa cumi 2021	Amafoto yatoranijwe meza yo muri Afrika hamwe n'ahandi. Amafoto yose arafise uburenganzira bwo gukoreshwa.	https://www.bbc.com/gahuza/amakuru-58844084
religion	Ni nde yanditse Bibiliya ?	"Na Edison Veiga BBC News Brazil Kuba Katolika, Bibiliya igizwe n’ibitabo 73. Ku baporoti hari 66, nayo aba-orthodoxe bavuga ko hari 78. Ni mu gihe Abayahudi bemera ibitabo 39 gusa, ibi bikaba ari ivyo abakirisu bavuga ko ari ivyo mw’isezerano rya kera. Aha turiko tuvuga igitabo kigurishwa cane gusumba ibindi vyose muri kahise k’isi, Bibiliya Nyeranda, ikonganirizo ry’ibitabo vyahinduwe mu ndimi zababa 3.000 – aho ibirenga imiriyaridi 3.9 bimaze kugurishwa kw’isi yose, nk’uko bivugwa n’umuryango wa Bibliya wa Brezili (Société biblique du Brésil). Ariko none, ni bande banditse ibi bitabo? Dufashe ko ari ibitabo vya kera cane, imbere y’uko abanditsi ba none batangura kwandika uko bandika, biragoye kuronkera iki kibazo inyishu nyayo. Intango y’iki kiyago ni ukubanza kumenya nimba ari ukugifatira ku bijanye n’idini gusa, canke nimba gikwiye gufatira ku buhinga n’ubumenyi. Umuhinga mu vya kahise no mu vyigwa bijanye no kwemera Imana Gerson Leite de Moraes asanzwe yigisha kuri kaminuza Mackenzie Presbyterian University avuga ati: ""Ni ikibazo kitoroshe kubera hari imbono zibiri. Imbono ya mbere ishingiye ku kwemera Imana gushingiye ku masengero, aha tukaba dufise abiga ibijanye no kwemera Imana kubera bashaka kuba abapasitori/abapatiri mu muryango kanaka, imbono kama ». Kubw’iwe, inyigisho z’amasabamana ziganisha ku busaseredoti/ubupasitori, zitegerezwa « kugendera ku nyigisho z’uko ivyanditswe vyavugishijwe, ni ukuvuga ko ari ivyavuzwe n’Imana yo nyene ubwayo, iciye kuri Mutima Mweranda/Mpwemu Yera ». Avuga ati : ""Ku rundi ruhande, inyigisho ku bijanye no kwemera Imana zishingiye ku buhinga ntizirajwe ishinga n’iyo mbono, ahubwo zozo zirondera kwihweza uko izi nyandiko zaje ufatiye ku bihe vya kahise ». Muri iyi nzira, turashobora gutahura ibitabo vya mbere vya Bibiliya, ibigize vya bitabo bitanu vya mbere bizwi nka Pentateuque (canke nka Torah y’Abayahudi), ko ari icegeranyo c’inyandiko zanditswe ubwa mbere imyaka hafi 1.000 imbere y’umuzo wa Yezu/Yesu. Ibi ni Amamuko/Itanguriro, Ihunga, Abalewi, Guharura/Kubara  hamwe na Gutegeka kwa Kabiri  (Deuteronome)  - ibitabo bivuga ivyerekeye kuva kw’irema ry’isi gushika ku rupfu rwa Musa. Kubera ari ivya kera, abahinga bavuga ko bigoye kumenya neza na neza abavyanditse. Kubw’amayagwa y’idini, ibi bitabo bitanu vyanditswe n’umuntu umwe, Musa. José Luiz Goldfarb, umwigisha wa kaminuza ya Katorika y’i São Paulo akaba arongoye n’igisata c’imico y’ikiyahudi mu murwi A Hebraica, avuga ati : ""Nsomye nkongera nkavugana n’umusiguzi akongera akaba n’umukinyi w’ivyese, Haroldo de Campos (1929-2003), nahakuye icigwa ko hari inzira zibiri zishoboka. Iyo yo mw’isinagoga ivuga ko Musa ari we yanditse Torah. Tubifata nk’uko twama ‘twumviriza’ Musa buri ndwi [ibisomwa], kandi ibi bifise agaciro mu mico y’abantu ». Ihengama ry’abahinga ntiryemera ibivugwa ko ibi bitabo vyanditswe n’umuntu umwe. Ati : ""Ku bijanye n’inyigisho za Bibiliya, tuvuga ibitabo vyanditswe mu myaka irenga 600 ». ""Uku niko umwihwezo wa Harold urangira hampande y’ubushakashatsi yagize kuri Bibiliya, kubisigarira vy’ivya kera (archeoloie), ku bisigarira no ku nzandiko zo guhayagiza ». Avuga ko umwihwezo wimbitse w’izi nzandiko ufasha kubitadukanya ufatiye ku nyubako, amajambo azigize, n’ibirimwo ufatiye ku banditsi mu bihe bitandukanye vyo muri kahise. Ni iciyumviro cemerwa neza. Uri Lam wo mu muryango Templo Beth-El w’abanya-Israel muri São Paulo asigura ati: ""Biragoye cane kuvuga ivy’ibihe canke abanditsi kuko umuntu atakara. Amatohoza y’abahinga yemeza ko izi nyandiko zifise imyaka iri hagati ya 2.700 na 3.000 canke gusumba aho kubera vyahererekanwa ku munwa ». Kubw’iwe, izo nyandiko zaratagatifujwe – ni ukuvuga ko zegeranijwe hanyuma zifatwa ko ari izigize Bibiliya y’Abahebreyi– amaja mu kinjana ca IV imbere y’umuzo wa Yezu/Yesu. Lam yemera ati : ""Ariko n’aho nyene, hari impari nyinshi, kandi ntidushobora kurangiza iki kibazo ». Goldfarb abona akarusho muri ibi vyo gufatira hamwe izi nyandiko hamwe no kuzifatira mu mice itandukanye. Yibaza ati : ""Nimba ari inyandiko zamaze imyaka 600, ibi ni vyiza ku bantu bakunda ibikorwa. Ni bangahe bashoboye gusohora inyandiko mu karere kamwe canke akandi ? ». Muri ico gihe nyene ivy’abanditsi bitandukanye n’ivy’ubu, ingorane nk’izi nyene zo kumenya koko uwanditse zirabandanya mu bindi bitabo biri muri Bibiliya y’Abayahudi – ikonganirizo ry’ibitabo bigize isezerano rya kera muri bibliya ya gikirisu. Goldfarb ati: ""Nk’akarorero, zaburi za Dawudi. Ni agatabo gato abantu bakoresha cane mu bisabisho n’indirimbo vya misi yose kegeranya indirimbo Dawudi yakunda kuririmba mw’isinagoga. ""Tuvuga ko yari umuririmvyi kandi ko ibi bisabisho vyaririmbwa. Ni nde abizi ? Ni ikibazo ciza:  ku vyo nize ngasoma, jewe ntavyo nokwemeza… ». Moraes nawe ati: ""Ikiri ukuri ni uko habaye benshi banditse ibiri muri Bibiliya ». ""Igishoboka cane ni uko inkuru ziri mu vyanditswe muri bibiliya muri kino gihe imbere y’aha vyahanahanwa ku munwa igisekuru ku kindi. Kandi iri ryagumye ari itunga karanga ry’idini ry’aba bantu ». Uyu mwigisha wa kaminuza ati: ""Ni ukumenya kandi ko ivyo abitirirwa inyandiko mu gihe ca kera bitandukanye n’ivyo dufise ubu. Ico gihe, vyari bikunze kuba ko inyandiko kanaka yitirirwa umutware mukuru, umutegetsi akundwa, umuntu akomeye ». Aha niho rero, abanywanyi b’inyigisho zimwe zimwe, iyo bahinduye ivyo bazi bakabishira mu nyandiko, bakunda kuzitunganya nk’uko umengo ni ikintu canditswe na ba shebuja. Moraes  yongerako ati : ""Kubiraba Torah, ushaka kuvuga ko izi nzandiko zanditswe na Musa? Bishobora kuba atari vyo. Kumbure afise kuba yarabigizemwo uruhara. Hari bamwe bavuga ko ata ruhara na rutoya yagize. ""Ariko ni inyandiko zitirirwa Musa."" Kubw’iwe, igikenewe ni uko izi nyandiko nyeranda birangira zitiriwe amadini. Moraes yibaza ko ari ibintu vyumvikana ko ibitabo vyeranda vyanditswe, nk’akarero, inyuma y’ishingwa ry’igihugu ca Israel gusumba ibihe bivugwamwo, nk’ibijanye n’ihunga ry’Abayahudi bava mu Misiri, barongowe na Musa. Ati: ""Iyumvire igico c’abantu bayerera mu bugaragwa. Ivyo kwicara ngo bandike si vyo bibaraza ishinga. Ikiraje ishinga uwuriko arayerera mu bugaragwa ni ukurondera ingene abaho. Mu myaka itari mike, vyabaye ngombwa ko bategura intambara kugira ngo baronke ubutaka…nta n’umwe yari anezwe ivyo kwandika ibitabo."" Uyu mushakashatsi ati: ""Ikintu kinini gishoboka, ni uko ibi vyagiye kuba hashinzwe umuryango wiyubatse neza."" Ariko zari inkuru zidakomeye cane, z’ubwoko butandukanye, vyarangiye zegeranijwe zigashirwa  hamwe n’umwanditsi umwe canke benshi. Umuhinga mu nyandiko nyeranda, Thiago Maerki akaba n’umushakashatsi kw’ishure kaminuza rya São Paulo (Unifesp), akaba kandi ari mw’ishirahamwe Hagiography Society, muri Amerika, arashima cane iciyumviro co gukoresha ubumenyi bwa none mu vy’indimi mu kugerageza gushira hamwe canke gutandukanya inyandiko zigize Bibiliya. Kubw’iwe, abanditsi nk’umwigisha wa kaminuza Robert Alter, umunyamerika yigisha kw’ishure kaminuza ya California, ""babivuga neza "", nk’igihe avuga ko ari vyiza ""gukoresha uburyo bumwe bumwe bukoreshwa mu kwiga ibijanye n’ivya kahise k’indimi n’inyandiko mu kwiga inyandiko za Bibiliya"". Maerki ati: ""Arihweza ubuhinga bw’inyandiko, impinyanyuro z’amajambo yakoreshejwe, ubudasa mu gushikiriza ivyiyumviro, imyumvikano ikurikizwa mu bwoko bumwe bumwe bw’inyandiko ya Bibiliya, na buri mwanditsi. ""Igihe cose kugira ngo ntihabe kuzana ivyataye igihe."" Indinganizo y’amayagwa nayo nyene ishobora kwisungwa mu mwihwezo w’ibitabo bine vy’injili, ibitabo bivuga ubuzima bwa Yezu, bikaba vyitirirwa Matayo, Mariko, Luka na Yohani. Umushakashatsi kuri kahise k’idini rya Gikristu kw’ishure kaminuza Université pontificale grégorienne i Rome akongera akaba n’umuhinga ku bijanye na Vaticano Mirticeli Medeiros, arabishingira intahe ko, ata gukekeranya, abanditse ibi bitabo bine ari abo bagabo bane. Asigura ati : ""Ku vy’Injili, nta mpari zihari [kuba zitirirwa], n’imiburiburi ufatiye ku bushakashatsi bwa vuba. Aha ni ukwibuka ko babiri mu banditsi bazo, Matayo na Yohani, bari abatumwa ba Yezu/Yesu. Aba bandi babiri, Mariko na Luka, ku ruhande rwabo, bateguye inyandiko zabo bisunze ivyo abatumwa bashingiye intahe."" Maerki arasangamwo ubudasa mu mpinyanyuro z’amajambo muri ibi bitabo bine. Asigura ati : ""Matayo afatwa nk’umwanditsi adakoresha impinyanyuro itaziguye, akoresha impinyanyuro isanzwe. Yohani akoresha ururimi rugoye, rwuzuye imizunguruko, imvugo ngereranyo. Luka akoresha imvugo inonosoye, ihanitse."" Nimba mw’isezerano rya kera hari ibibazo vyinshi gusumba ibizwi ku bijanye n’abitirirwa ibitabo, inyandiko zo mw’isezerano rishasha, n’aho ari iza vuba kandi n’abazitirirwa bavugwa hafi muri zose, naho nyene harimwo ibibazo. Birazwi ko bimwe muri vyo vyatanguye kwandikwa imyaka 30 canke 40 inyuma y’urupfu rwa Yezu. Moraes avuga ko ""bishoboka cane ko aya mazina yose [y’aba banditsi b’Injili bane] yaje biciye mu mico n’imigenzo."" Ashimangira ati : ""Nta zina ry’umuntu yitirirwa ibi bitabo vya kera cane."" Igisa n’uko ata mpari gitera ni uko iya mbere muri izi njili ari iya Mariko. Ati: ""Mu gihe hari igisekuru, igisekuru cakurikiranye ubuzima bwa Yezu gushika apfe, ni ngombwa ko kigumana inyandiko ku vyabaye. Rero nico gitangura ubwoko bushasha bw’impinyanyuro y’amajambo, ari yo Njili."" Mu gushira hamwe imico n’imigenzo hamwe n’ivyahanahanwa ku munwa, uyu mwanditsi w’injili arandika neza ivy’ubuzima bwa Yezu. Ariko ahagarara cane ku gice yashaka guhagararako ico gihe: aha ni ukuvuga ko ata kigoro agira ko kuvuga ku vyerekeye ivuka canke ubwana bwa Yezu, ahagarara cane cane ku gikorwa ciwe, ku rupfu rwiwe, ku butumwa bwiwe bwa Pasika. None uyu Mariko yari umuntu ki ? Umuhinga mu vyigwa bijanye no kwemera Imana (théologien) arerekana ko yari umwigishwa w’intumwa Petero. Ati: ""Ariko abandi bazokubwira ko yari umwigishwa wa Paulo. Ivyo ari vyo vyose, ico tuzi ni uko atari umwigishwa wa Yezu."" Injili ya Yohani nayo nyene irimwo amakenga. Ahari amakenga ni aho avuga  «umwigishwa yakundwa cane», aha amayagwa akerekana ko yari Yohani. Moraes ati : ""Ariko hariho abahinga mu vyigwa bijanye no kwemera Imana babona ahubwo ko yashobora kuba ari Lazaro, kuko mu njili harimwo umurongo [mu gice kivuga urupfu rwa Lazaro] uvuga ko Yezu yarize,  ‘hanyuma raba ingene yamukunda."" Mu kinjana ca 20 ni ho abakristu batanguye kmwemeza ko Yohani ari we yanditse iyi Njili. ""Amayagwa yabigize uko nyene, tubandanya tumwita Yohani. Ariko ntivyoroshe kumenya uwayanditse, ishobora mbere kuba yanditswe n’umurwi wa benshi."" Kubw’uyu muhinga mu vyigwa bijanye no kwemera Imana, ni vyiza ko tugumana iciyumviro c’uko ari « Injili zanditswe na» ugaca ushirako izina rimwe rimwe muri ayo, hakubafata nk’abanditsi b’ibitabo nk’uko bafatwa mu gihe ca none. Ariko nimba ikibazo ari Isezerano rishasha, ni ukwerekana uruhaha rwa Paulo, intumwa yandikiye amabaruwa menshi imiryango ya mbere ya gikristu. Medeiros avuga ati : ""Amabaruwa ya Paulo, nk’uko iri zina ribivuga, [yanditswe] na Paulo hamwe n’abigishwa biwe. Nk’akarorero, ibaruwa ryandikiwe Timoteyo, rishobora kuba ryanditswe na Paulo, rero abahinga bamwe baryita Deutéro-Paulin"". ""Hagati aho, hari impari ku vyerekeye amabaruwa yitirirwa Petero, kandi ashobora kuba atanditswe na we nyene ubwiwe. Co kimwe kandi n’irya Paulo yandikiye abahebreyi, rishobora cane kuba ryagiye kurangizwa n’umwe mu bigishwa biwe ». Paulo yumvikana ko ari we yatanguye kwandika kuri Yezu, kuva mu mwaka wa 57 canke 58. Moraes  avuga ati : ""Ikibazo nyamukuru ni ukumenya nimba yari azi ko yariko yandika inyandiko nyeranda. Ashobora kuba atari abizi."" ""Hari uburyo yakoresha mu kuvugana n’amasengero hanyuma agasiga amakete. Amwe muri yo yaratakaye, amwe muyo twita ko ari amabaruwa yiwe yanditswe kumbure n’abigishwa biwe, ariko ashirwa mu murwi w’ayanditswe na Paulo."" Uyu muhinga mu vyigwa bijanye no kwemera Imana avuga ati: ""Iyo tuvuga amabaruwa ya Petero, kumbure yanditswe n’abamwegereye, kuko Petero ntiyari azi kwandika, kandi arabitomora mw’ibaruwa ryiwe [rya mbere].  Yakoresha umwanditsi mu kwandika. Kumbure afise kuba yabwira icegera ciwe, yitwa Silvano, ivyo yandika."""	https://www.bbc.com/gahuza/articles/c807zj0p20do
business	Funke Abimbola: ‘Izina ryanje ry’ikinyafrika ryambujije kuronka akazi’	"Umunyamategeko akongera akaba n'umwe mu baharanira uburenganzira bw'inkehwa, Funke Abimbola,  avuga ko ""yamye arenganywa"" igihe cose yagerageje kurondera akazi. Hafi icagatatu c'ama kompanyi 100 adandaza imitahe (FTSE) nta nkehwa afise mu nzego zifata ingingo, nk'uko icegeranyo kibivuga. Ikigo kijejwe kwihweza ingene ubwoko buserukiwe mu ma kompanyi atandukanye, Parker Review Committee, mu gihugu c'Ubwongereza, kimenyesha ko inkehwa zidaserukiwe mu nzego zifata ingingo mu makompanyi atari make. Umupfasoni Abimbola avuga ati: ""Nahuye n'inzitizi nyinshi  igihe nariko ndondera akazi kubera nari mfise izina ry'ikinyafirika, kandi kubera ndi umwirabure, nta gukekeranya"". Yabwiye BBC ko yaterefonye incuro zirenga ijana kugira ngo ashobore guhonyoza ikirenge  mu kazi. Ati: ""Baranyinuvye, barankarira cane gusumba abandi  kubera kwitwa umugore w'umwirabure"". ""Biroroshe kukubona uwo uri we kandi biroroshe cane rwose kukurenganya iyo uri mu nkehwa"". Icegeranyo c'ikigo Parker Review Committee  cerekana ko mu makompanyi adandaza imitahe ashika 250 casanze inkehwa zidaserukiwe mu nzego zifata ingingo, aho 119 kuri 179 amoko adaserukiwe. Umupfasoni Abimbola avuga ati: ""Ico cegeranyo ntikintangaza. Hari inzitizi nyinshi  cane kugira ngo inkehwa zishobore kuronka ikibanza mu nzego zo hejuru"". Ico kigo Parker Review Committee cashinzwe kugira ngo gikore ubushakashatsi ku kungene amoko atandukanye aserukiwe mu nzego zifata ingingo  mu makompanyi atandukanye, casohoye icegeranyo caco kuri ico kibazo mu 2017. Ico gihe, mu makompanyi 51 kw'ijana adandaza imitahe inkehwa ntizari ziserukiwe mu nzego zifata ingingo, ugereranije n'ubu ari 33%. Ico cegeranyo gisaba ko gushika mu 2021 buri kompanyi mu makompanyi 100 ya FTSE yoba ifise n'imiburiburi indongozi imwe iva mu nkehwa, hanyuma gushika mu 2024 naho mu makompanyi 250 ya FTSE yoba yamaze gukora gutyo. Mu ntumbero yo gufasha kugira ngo inkehwa ziserukirwe, ico cegeranyo gisaba ko buri kompanyi yokwama itanga icegeranyo c'ingene inkehwa ziserukiwe mu nzego zifata ingingo, n'ingene ubwoko butandukanye buserukiwe. Umupfasoni Abimbola arizeye ko mu gihe hoba integuro yoha ibibanza kanaka inkehwa vyofasha mu gutorera inyishu ico kibazo. Ati: ""Hariho amashirahamwe makeya mu Bwongereza aha akazi amoko atandukanye. ""Ayo mashirahamwe yama ategura intonde z'abantu bafise ubuhinga butandukanye muy bwoko butandukanye buri mwaka, rero iyo wipfuza kurondera abirabure, abanyaziya hamwe n'inkehwa, biba ngombwa ko uja kuronderera muri izo ntonde"". Umushikiranganji w'ubudandaji, Andrea Leadsom, avuga ko ico cegeranyo cerekana ko ""amakompanyi agifise igikorwa kitari gito"" kugira ngo ashobore guhimiriza abakozi b'abirabure, Abanya Aziya hamwe n'inkehwa."	https://www.bbc.com/gahuza/51386974
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."	https://www.bbc.com/gahuza/amakuru-55458765
sports	Barcelona 0-3 Bayern Munich: Thomas Muller yaraye asubiye guhumira Barca yari yakiriye Bayern	"Ibitsindo vya Thomas Muller na Robert Lewandowski ni vyo vyabanguranije iyi mirwi ibiri y'ibihangange mw'ihiganwa rihuza imirwi yabaye iya mbere i Bulaya mu murwi E, mu rukino rwa mbere rwatsinzwe na Bayern Munich yari yakiriwe na Barcelona. Uyu murwi watahukanye ihiganwa ry'Ubudagi ry'umwaka uheze wafashe mu minwe uru rukino, Muller akaba yanashoboye kwinjiza  igitsindo kigize indwi atsinze Barcelona. Lewandowski niwe yatsindagiye, mu gutsinda ibitsindo bibiri vyose, aho yatanguye kwinjiza igitsindo ciwe ca 74 muri Champions League ku mupira watewe ugakubita kw'igori ukamugarukako agaca yinjiza igitsindo igori riri gusa, inyuma y'uko umunyegori Jamal Musiala yirashe ku ruhande akurikirana umupira igori rigasigara rigaragara. Muri uru rukino rwa mbere rwa Champions League ikinye kuva inyenyeri yayo  Lionel Messi ayisezeye, Barca vyaranse, irarushwa cane, gushika n'aho atigeze ishobora gutera mw'igori. Barcelona itakaje urukino rwa gatatu iri ku kibuga cayo incuro zitatu yikurikiranya mu mahiganwa ya Bulaya, ubwa mbere muri kahise kayo. Yararushijwe cane na Bayern, n'aho na yo nyene itakinye urukino rukomeye cane nk'uko abantu bari bayizi. Uyu murwi w'Ubudagi ni wo ufata ikibanza ca mbere mu murwi E, mu gihe urundi rukino hagati ya Benfica na Dinamo Kiev rwarangiye ari 0-0. Hari haciye amezi 13 kuva Bayern ibagiye ibisiga uyu murwi, icashize aheru ibibazo vyatera vyiyongera muri Barcelona, mu rukino rwarangiye Bayern inyagiye Barcelona ibitsindo umunani vyose kuri bibiri. Barcelona ntiyamenya ko ibintu vyari kugenda vyunyuka mu mezi yakurikiye, aho mbere ibibazo vy'amafaranga vyatumye Lionnel Messi ata akagenda, akimukira muri Paris St-Germain muri rino ci. Ubu isa n'ikibarara c'ikintu cigeze kuba gikomeye kera - igenda itabona iyo iriko iraja, yiteze kubona amarushwa mu gihe yohura n'umurwi wipanze neza, umurwi wo ku rwego mpuzamakungu nk'uko vyaraye biyigendeye kuri Bayern Munich nijoro. Igihe ikubitwa 8-2 Messi yakinanye na Luis Suarez nk'abasatirizi, hari mu 2020. Mu rukino rwa nijoro, Barca yakinishije abasatirizi bahoze bakina muri Premier League y'Ubwongereza, Memphis Depay na Luuk de Jong, kubera Martin Braithwaite yavunitse. Bayern yasa n'uko ataco yinona n'aho rimwe na rimwe yabura umupira, ariko iramutse igiye imbere, vyaba ngombwa ko Barcelona yisanga uruhande rw'inyuma iriko ikinisha batanu hakuba batatu isanzwe ikinisha. Gerard Pique, umwe muri aba bakinyi batatu b'inyuma, ati: ""Ni uko nyene bimeze. Turi uko tumeze, ni uko nyene"". Ariko uwo bakinana inyuma wewe Garcia abibona ukundi, aho avuga ati: ""Burya ibitsindo birarenganya. Ica mbere cinjiye kubera umupira wanciyeko, ica kabiri umupira wakubise kw'igori uca ugaruka mu kibuga ukorokera kuri Lewandowski. ""Si nibaza ko tuba twaratsinzwe ibitsindo nk'ibi vyose. ""Nimba tutashoboye kugumana mupira hagati, ivyo ari vyo vyose ni uko twariko dukina na Bayern - kumbure umurwi wa mbere i Bulaya. Twari tuzi neza ko rwari urukino rutoroshe na gato"". Bayern ubu ifise umumenyereza mushasha akiri muto Julian Nagelsmann w'imyaka 34 gusa, yasubiriye Hansi Flick, akaba aboneka ko afise ubushobozi bwo gushikana kure Bayern muri rino higanwa. Ubu Bayern ntirigera itsindwa mu nkino 19 zose zo ku rwego rwa Bulaya ikiniye hanze."	https://www.bbc.com/gahuza/imikino-58568171
politics	Ethiopia: Reta isaba abakukuruke gusubira mu gisirikare kugira bafashe kurwanya inyeshamba za Tigray	"Igisirikare ca Ethiopia gitera akamo abakukuruke gusubira kwinjira mu gisirikare, mu gihe kiri mu rugamba rwo guhagarika inyeshamba. Aka kamo gatewe mu gihe inyeshamba z'umuhari Tigray People's Liberation Front (TPLF) zitera zisugereza umugwa mukuru Addis Ababa. Ibiro vy'ubuserukizi bwa Amerika butera akamo abanyagihugu ba Reta Zunze Ubumwe za Amerika kuva muri Ethiopia vuba bwango mu gihe ibijanye n'umutekano mu gihugu bitera biyangara. Amasaha make imbere y'aha, imirwi icenda yose irwanya reta yari yatangaje ko yishize hamwe kugira ngo isambure ubutegetsi bw'umushikiranganji wa mbere Abiy Ahmed. Reta yoyo itangaza ko izobandanya kwigwanira. Iyi ntambara yinjiye mu mwaka ugira kabiri, aho imaze gutesha izabo abaharurwa mu mamiriyoni, nayo abarenga 400.000 bakaba basugerejwe na kigoyi. Muri ino ndwi, abategetsi ba reta batangaje ibihe bidasanzwe, banasaba abanyagihugu kwandikisha ibirwanisho vyabo, bababwira ko bitegurira kurwana kugira bakingire uturere babamwo. Mw'itangazo yasohoye, ibidakunze kuba, Inama nkuru ya ONU ijejwe umutekano isaba impande zompi guhagarika intambara, inashimangira ko ishigikiye utwigoro tw'Ishirahamwe ry'Ubumwe bw'ibihugu vya Afrika two kwumvikanisha abashamiranye. Eka n'incuti za Ethiopia zitera akamo ko guhagarika intambara. Umunyamabanga w'Ubwongereza ajejwe imigenderanire, Liz Truss, asaba impande zompi kwumvikana bagahagarika intambara, hari igihe yavugana kuri terefone n'icegera c'umushikiranganji wa mbere wa Ethiopia ejo ku wa gatanu. Uyu mupfasoni ati: ""Narerekanye neza ko ata nyishu ivuye mu ntambara kandi ko ibiganiro ari ngombwa kugira ngo amaraso areke guseseka bongere bashike ku mahoro arama"". Ku wa kane, umunyamabanga wa reta ya Amerika ajejwe imigenderanire Antony Blinken yasavye ko haba agahengwe kandi intambara igahagarara. Intumwa idasanzwe ya Amerika, Jeffrey Feltman, ari mu rugendo i Addis Ababa gufahsa kugira ngo habe umwumvikano. Imihari TPLF na Oromo Liberation Army (OLA) iri muri uru runani rushasha ruhuza inyeshamba. Avugira i  Washington, uwuserukira intara ya Tigray akaba yahoze anaserukira Ethiopia muri Amerika, Berhane Gebre-Christos, avuga ko intumbero ari ukubogoza reta ya Abiy ku nguvu canke biciye mu biganiro, hanyuma hagashingwa reta mfatakibanza. Ati: ""Turiko turagerageza kugarukana ibintu mu buryo kuko bimeze nabi muri Ethiopia, biturutse ku butegetsi bw'ukwigungirako kwa Abiy"". ""Igihe kiriko kiramujana"". Imihari OLA na TPLF yari yatanguye kurwanira hamwe, aho muri ino ndwi yatangaje ko yigaruriye igisagara ca Kemise kiri ku birometero  325 mu buraruko bw'umugwa mukuru Addis Ababa, kw'ibarabara rikuru riva i Tigray rija ku mugwa mukuru. Umwihwezo wa Anne Soy, umunyamakuru wa BBC Kubona abakukuruke batumwako ngo basubire mu gisirikare vyerekana ko reta ya Ethiopia yamaze kubona ko inyeshamba ziyigeramiye koko. Bibaye haciye umusi umwe gusa umushikiranganji wa mbere Abiy asohoye ubutumwa bwo kwihagararako, avuga ko ingabo ziwe ""zizokwemera gusesa amaraso yacu gushika zihamvye umwansi"". Ariko iyi ngingo  irerekana ko reta itaciyemera. Yaramaze no gusaba abasivire kwirwanira. Hari utwigoro tw'amakungu two kurondera ingene umugwa mukuru utokwinjira mu ntambara. Ariko ibi bigenda biboneka ko biri kure, mu gihe impande zompi zibandanya zihaya intambara. Ariko abategetsi ba reta bobo barahakana ivyerekeye uru runani rushasha, bavuga ko ata bantu bazokwigera barushigikira. Kebede Desissa avugira reta yabwiye ikiganiro Newshour ca BBC ati: ""Nta nguvu na nkeya bafise, niwo murwi wa mbere wa poritike muri Ethiopia ufise intege nke"". Avuga ko ku rubuga ata kintu na kimwe cerekana ko inyeshamba ziriko zirasugereza umugwa mukuru. Haraciye umwaka iyi ntambara yadutse hagati y'ingabo za reta n'umugambwe TPLF wamaze imyaka mirongo wiganziye Ethiopia, ubu ukaba ari wo urongoye intara yaTigray."	https://www.bbc.com/gahuza/amakuru-59188347
business	Umugwizatunga Rujugiro ashima icemezo ca sentare kuri UTC ngo ariko ntibikwiye	"Umugwizatunga w'Umunyarwanda Tribert Rujugiro avuga ko ashima icemezo ca sentare y'akarere ka Afrika y'Ubuseruko ku vyerekeye inyubako yagurishijwe na leta y'u Rwanda. Ariko uwo mugwizatunga atakiba mu Rwanda kubera kutumvikana na leta y'ico gihugu, avuga ko kumuha amafaranga atari vyo yashaka kuko adashaka kugurisha. Iyo nyubako ivugwa ni inyubako izwi nka Union Trade Centre (UTC) iri mu muji wa Kigali iberamwo ibikorwa vy'ubudandaji, izi zizwi mu Congereza nka Shopping Mall. Sentare y'Ubutungane ya Afrika y'Ubuseruko yafashe icemezo c'uko Bwana Rujugiro ahabwa amafaranga iyo nyubako yagurishijwe akanahabwa ayo yari imaze kwinjiza igihe yari imaze ikora kuva yagurishwa. Ariko we avuga ko naho ashima ingingo ya sentare, ivyo adashobora kuvyemera kuko agaciro k'iyo nyubako ari kanini cane ugereranije n'ayo yoba ahawe. Yagize ati: ""Umwanzuro narawushimye kuko weretse amakungu ko rirya tegeko bakoresheje na birya vyo kugurisha bitajanye n'amategeko. ""... ngirango umuntu wese azi guharura, inzu yinjiza $1,500,000 ku mwaka, yobona agaciro kayo. Kandi amafaranga bayigurishije ni $6,800,000"". Mu 2017 ikigo kijejwe amakoli mu Rwanda cafashe ingingo yo kugurisha inyubako UTC ya Bwana Rujugiro kimwagiraza ko agiheraniye amakoli. Ikigo Kigali Investment Company ni co cegukanye iyo nyubakwa cemeye gutanga amahera arusha ay'abandi (6,877,150,000). Ku vyerekeye kumwagiriza kutariha iryo koli, Bwana Rujugiro avuga ko sentare yabisiguye neza. Yagize ati: ""Bwa mbere iyo nzu bari bayifise (urwego rushinzwe amakoli) kuva mu 2013. Iryo deni ry'ikoli bavuga ko mfise barizanye mu 2017, bamaranye inzu imyaka ine. ""Noneho waraba amafaranga bafashe yagera ku miriyoni $5 zirenga. Kandi itegeko bagendeyeko ryavuga ko amafaranga yose avuye mu nzu bafashe, 50% bizoja bija muri Banki Nkuru akazohabwa nyene umutungo igihe yoboneka. ""Urumva yuko nibaba bari bafise $2.800.000, ideni rikaba ryari $1.100.000, kuki batafashe muri ayo ngo barihe?"" Abajijwe niba azokwunguruza ku ngingo ya sentare mu gihe we avuga ko adashaka kugurisha inzu yiwe, yavuze ko yabihaye abashingwamanza biwe nihafatwa ingingo akazoyitangaza. BBC yagerageje kuvugana n'uruhande rwa leta y'u Rwanda ariko batubwira ko ata co bashobora kuvuga kuri ico kibazo."	https://www.bbc.com/gahuza/amakuru-55136514
religion	Kardinari w'i Vatican Becciu mu rubanza rwo kunyonyeza miriyoni 412 z'ama dorari	"Umukardinari  w'ishengero Katorika yigeze kuba akorana hafi cane na Papa François agiye gucirirwa urubanza i Vaticano, yagirizwa gukoresha nabi amafaranga y'ishengero mu kamaramaza kahombesheje amafaranga menshi mu mugambi wo kugura inyubakwa i Londres/London. Kardinari Angelo Becciu, w'imyaka 73, niwe mwubahwa  akomeye cane mu barongoye Ekereziya Katorika  mu bihe vya none agiye imbere y'ubucamanza  kubera gukekwako ivyaha bijanye n'amafaranga. Yagirizwa gusohora amafaranga y'amanyaburaya, Euro, angana na miriyoni 350 (arenga miriyaridi 800 mu mafaranga y'Uburundi) y'ishengero mu mugambi utagenze neza  wo kugura inyubakwa  muri Chelsea watumye hatakara amafaranga menshi cane. Arahakana kuba hari icaha yakoze. Abandi bantu icenda bakurukiranwa muri urwo rubanza nabo bagirizwa ivvyaha birimwo kuronka amafaranga ku nguvu canke kw'iterabwoba, kunyuruza no gukoresha nabi ububasha bw'akazi. Kardinari Becciu yirukanywe mu kazi na Papa François mu kwezi kw'icenda igihe amakuru y'ugukoresha nabi amafaranga yaja ahabona. Amatohoza yamaze imyaka ibiri yerekanye ingene Vaticano yatakaje miriyoni z'ama euro, arimwo amashikanwa, inyuma yo kugura inyubakwa  yahora ari ububiko bwa Harrods kuri Sloane Square  Avenue muri Chelsea, mu 2014. Uwo mukardinari yahora  araba amashikanwa mu biro bijejwe amafaranga ya  Vaticano. Ivyaha akurikiranwako birimwo kurungika amafaranga mu rudandazwa rwari rurongowe n'abavukanyi biwe mu ntara y'amavukiro yabo muri Sardaigne. Urwo rubanza rwitezwe kumara amezi menshi. Intahe zibiri zizosasa muri iyi ndwi - ku bibazo  vy'ubuhinga - zishobora kwungururizwa mu kwezi kw'icumi. Abandi icenda bagirizwa barimwo: Abagirizwa bose barahakana kuba barakoze icaha. Hamwe bokwagirwa n'ivyaha, bashobora guhanishwa umunyororo canke ihadabu, canke vyompi. Abashikirizamanza bavuga ko umuranzi  akorera Londres, Gianluigi Torzi,  yanyonyeje Vaticano mu gukoresha amafaranga yayo mu kugura imitahe yo muri iyo nyubakwa yo muri Chelsea yari guca isubirwawo ngo ivemwo amazu y'agaciro yo kubamwo. Torzi avuga ko ibivugwa bishingiye ku kwumva ibintu ukutariko. Ubutariyano buriko buragerageza ngo burabe ko  Ubwongereza bumubarungikira. Mu kwezi kwa kane Papa yafashe ingingo ko aba kardinari n'abepiskopi bagirijwe ivyaha bashobora gukurikiranwa n'abacamanza basanzwe - aho gucirirwa imanza n'aba kardinari nk'uko vyahora. Umukuru mushasha ajejwe amafaranga muri Vaticano, Juan Antonio Guerrero, avuga ko Vaticano iriko irashiramwo inguvu zitari bwigere ziboneka kugira ikorere ku mugaragaro mu bijanye n'amafaranga. Ku wa 24 ukwezi kw'indwi, ku ncuro ya mbere Vaticano yashize ahabona ido n'ido ry'imitahe yayo: amazu 4.051 mu Butariyano n'izishika 1.120 i Londres, Paris, Geneve  na Lausane. Furera Guerreo yagize ati: ''Twamenyereye gukorera mw'ibanga, ariko twamenye ko mu vyerekeye ubutunzi, gukorera ku mugaragaro bidukingira kurusha gukorera nw'ibanga."""	https://www.bbc.com/gahuza/amakuru-57983780
politics	Russia - Ukraine: Hatanguye ibiganiro ku ntambara iri hagati y'ivyo bihugu	Amafoto yatanguye guhererekanywa mu gihe abategetsi b'Uburusiya na Ukraine bari mu biganiro ku ntambara iriko irabahuza, ivyo biganiro bikaba biriko birabera  ku rubibe igihugu ca Ukraine gihana na Belarus. Imbere y'uko iyo nama itangura, prezida wa Ukraine yavuze ko igihugu ciwe cipfuza ko intambara zica zihagarara ubwo nyene n'ingabo z'Uburusiya zikava muri ico gihugu. Hagati aho, Uburusiya bwo buvuga ko hoshikwako amasezerano impande zose zifisemwo inyungu. Ku musi ugira gatanu inyuma y'aho ingabo z'Uburusiya zinjiriye muri Ukraine, intumwa z'ivyo bihugu bibiri zatanguye ibiganiro bigamije kurangiza iyo ntambara. Ibiro vya prezida wa Ukraine bivuga ko bishaka ihagarikwa ry'intambara ubwo nyene hamwe n'ivanwa ry'ingabo z'Uburusiya muri ico gihugu. Hagati aho, Vladimir Medinsky arongoye intumwa z'Uburusiya mu biganiro avuga ko bashaka amasezerano afitiye inyungu impande zose. Imbere y'uko iyo nama itangura, prezida Volodymyr Zelensky yahamagariye ingabo z'Uburusiya gushira hasi ibigwanisho, aca atera akamo ishirahamwe ry'ubumwe bwa Buraya kwemerera Ukraine kwinjira muri iryo shirahamwe ubwo nyene.	https://www.bbc.com/gahuza/amakuru-60558851
politics	Afghanistan: Umukuru w'ingabo za US ntabona neza nimba 'ba ruburakigongwe' b'aba Taliban bazohinduka	"Umukuru w'ingabo za Reta Zunze Ubumwe za Amerika avuga ko aba Taliban ari ""umuhari ruburakigongwe"" akavuga ko bitaboneka neza nimba bazohinduka. Jenerali Mark Milley avuga ariko ko ""bishoboka"" ko muri kazoza Amerika ishobora kuzokorana n'aba barwanyi bagendera ku vyiyumviro bikaze vy'idini rya Islam mu bikorwa vyo kurwanya imirwi y'iterabwoba. Ingabo za Amerika zavuye muri  Afghanistan ku wa 31 z'ukwa munani, ikimenyetso c'uko intambara ya Amerika yari imaze imyaka 20 kuva mu  2001 igihe zikora igitero co kwomora aba Taliban irangiye. Uyu muhari ubu niwo ugenzura igihugu cose ukaba urindiriye gutangaza reta nshasha. Gen Milley yari kumwe n'umunyamabanga ajejwe kwivuna abansi wa Amerika Lloyd Austin, mu kiganiro ca mbere bagize kuva ingabo za nyuma zivuye muri Afghanistan. Perezida Joe Biden wa Amerika aranegurwa cane ingene yavyifashemwo, aho yagirizwa guhuruduka mu gutahukana ingabo, ivyatumye ubutegetsi bwa Afghanistan butembagazwa. Umuvuduko udasanzwe w'aba Taliban mu kwigarurira igihugu watumye haba igikorwa kidasanzwe co guhungisha ibihumbi n'ibihumbi vy'abanyamahanga hamwe n'abanya Afghanistan bakorana n'ingabo mvamakungu. Mu kiganiro cabo nijoro ku wa gatatu, aba bategetsi bompi  barashimagije ingabo zakoreye muri Afghanistan hamwe n'igikorwa kidasanzwe co guhungisha abantu benshi mu mwanya muto. Abajijwe ibijanye n'uko bakoranye n'aba Taliban mu guherekeza ku kibuga c'indege abashaka guhunga , Austin yishuye ati: ""Hari ibintu bike twakoranye n'aba Taliban, kandi ni ivyo - kugira ngo dushobore guhungisha abantu benshi bashoboka"". Yongerako ati: ""Mu ntambara ukora ivyo utegerezwa gukora kugira ngo ugabanye ingaruka mbi ku gikorwa ujejwe no ku ngabo, ntutegerezwa gukora ivyo ushaka"". Avuga ko bishoboka ko muri kazoza Amerika ikorana n'aba Taliban mu kurwanya umurwi IS-K wegamiye Etat Islamique/Islamic State, uherutse kwiyemerera ko ari wo wakoze igitero giheruka mu micungararo y'ikibuga c'indege mu ndwi iheze kigahitana abarenga 170, harimwo abasirikare 13 ba Amerika. IS-K  ni wo muhari w'intagondwa mubi cane kandi uteye umudugararo gusumba iyindi mihari yose yiyitirira idini rya Islam muri Afghanistan. IS-K irafise ibintu bikomeye utandukaniyeko n'aba Taliban, kuko ibagiriza ko bahemutse bagata urugamba. Hagati aho, Austin avuga ko ataco ashobora kuvuga ku vyo yibaza ku bijanye n'ingene bashobora kuzokorana muri kazoza. Ariko yongerako y'uko abategetsi ""bazokora uko bashoboye kwose kugira ngo tubandanye dukurikiranira hagufi IS-K, tumenye neza uyo muhari, hanyuma mu gihe tuzoshakira muri kazoza, bakabazwa ivyo bakoze"". Abantu  barenga 123.000 nibo bashoboye guhungishwa muri Afghanistan. Amerika ivuga ko hari Abanyamerika bari hagati ya 100 na 200 bakiri muri Afghanistan. Icegera c'umunyamabanga wa reta ajejwe ibibazo vya poritike Victoria Nuland avuga ko bariko bihweza ""uburyo bwose bushoboka"" bw'ukungene bovana muri ico gihugu Abanyamerika basigayeyo hamwe n'abo bose bakoranye na Amerika. Hagati aho, umushikiranganji w'imigenderanire w'Ubwongereza Dominic Raab avuga ko atazi neza Abongereza boba basigaye muri Afghanistan, ariko ko bashobora kuba ari bake. Aba Taliban barishimiye itahukanwa ry'ingabo mvamakungu, ubu ikibaraje ishinga kikaba ari ugushinga reta. Icegera c'umukuru w'ibiro vya poritike vy'aba Taliban muri Qatar, Sher Abbas Stanekza, yabwiye igisata ca BBC candika mu rurimi rw'igi Pashto ko reta nshasha ishobora gutangazwa mu misi ibiri iri imbere. Avuga ko abagore bashobora guhabwa ibibanza ku nzego zo hasi, ariko atari ku nzego nkuru. Avuga ko abakoreye reta mu myaka 20 iheze badashobora gushirwa muri reta nshasha."	https://www.bbc.com/gahuza/amakuru-58418011
religion	"Papa asaba ko haboneka inyishu ""ruhasha"" ku bihe mu butumwa kuri BBC yonyene"	"Mu butumwa bw'ijwi yahaye BBC yonyene, Papa François asaba abategetsi b'isi bazohurira  ku ndwi iza mu nama ya ONU  ku bihe i Glasgow (muri Ecosse), gutanga ""inyishu ziri n'ico zishikako"" ku vyihutirwa ku bidukikije no guha ""icizere gifadika"" abariko bararuka. Muri ubwo butumwa bwafatiwe amajwi i Vaticano  bugahabwa ikiganiro Thought for the Day ca Radio 4 ya BBC, Papa yagarutse ku bihanze isi birimwo ikiza ca Covid -19, ihindagurika ry'ibihe hamwe n'ibibazo vy'ubutunzi, aca asaba abarongoye isi kubitorera inyishu mu buryo bw'icerekezo n'ingingo ruhasha , kugira ""amahirwe"" atangwa n'ivyo bihanze isi ""ntatakare"". Umwungere wa Ekereziya Katorika yavuze ati: ""Duhangana n'ivyo vyugarije isi mu nzira za  nyamwigendako, kwigumizako ivyacu no gukoresha ivy'abandi, canke tukabibonamwo amahirwe nyayo y'impinduka"". Yagarutse ku kuba hakenewe ""ugusubira kwumva uruhara dusangiye rwo kwitaho isi yacu"", yongerako ati ""umwe wese muri twebwe - uwo ari we wese n'aho ari hose - ashobora kugira  ico aterereye mu guhindura inyishu ya twese ku ngeramizi zitari bwigere ziboneka  kw'ihindagurika ry'ibihe n'itituka ry'inzu dusangiye."" Papa mu mwanya uza aja kubonana na prezida wa Reta Zunze Ubumwe za Amerika Joe Biden. Imigambi ya Biden ku bijanye n'ibihe mu gihugu iwe iracari mu mayira abiri inyuma y'aho umugambwe wiwe wigirije inyuma gutora itegeko rigenda  integuro z'amafaranga yo gukoresha. Ubwo butumwa n'ubwibutsa ingene Papa François yashize imbere ibijanye no gukingira ibidukikije mu burongozi bwiwe bwa Ekereziya. Mu majambo ashikiriza, aramaze kugaruka kenshi ku kaga k'ibihe, mu 2015 akaba yasohoye ikete rya  Papa (enciclyque), ryitwa  Laudato Si' rishimikiye kuri ico kibazo. Muri iyo nyandiko inyito yayo yahinduwe mu zindi ndimi nka ""Ku kwitaho inzu dusangiye"" , yiyamirije ugusambura ibidukikije, yerekana ko hakenewe ingingo zofasha  kugabanya iryo hindagurika, aca yemeza ata guca hirya no hino ko ihindagurika ry'ibihe ahanini riterwa n'ibikorwa vy'umuntu. Iryo kete ryasohotse imbere y'uko haba inama ya ONU y'i Paris mu 2015, COP21, rikaba ryabonywe nk'iryagize ico rifashije mu gutuma abategetsi bashika ku masezerano. Inyuma y'imyaka itandatu, abategetsi b'isi bariko baritegurira gukoranira i Glasgow mu nama y'uyu mwaka, COP26. Mu gihe biguma bigaragara ko ivyiyemejwe i Paris bitariko birashikwako kugira  ukwiyongera kw'ubushuhe bw'isi ntikurenge 1.5C, ugereranije n'urugero rw'imbere y'uko hatagura amahinguriro,  Papa François yasubiye gushimika kuri ico kibazo  yizigiye ko ijambo ryiwe rizosubira kugira ico rifashije nka mbere."	https://www.bbc.com/gahuza/amakuru-59086779
religion	Itegeko rya Islam Sharia rirabuza umuziki, kubera iki? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia.	https://www.bbc.com/gahuza/amakuru-58405361
sports	Igikombe c'isi 2022 - Ikirangaminsi c'inkino n'ibitsindo ikibiriraho	Kurikirana ngaha Igikombe c'isi mu mupira w'amaguru co muri Qatar 2022, kigira ica 22.	https://www.bbc.com/gahuza/imikino-63642024
business	Prezida Donald Trump wa Amerika yatangaje iduzwa ry’amakori mu kwihora Ubushinwa	"Prezida Donald Trump wa Amerika yatangaje ko agiye kwihora igihugu c'Ubushinwa mu kuduza amakori ku bidandazwa biva muri ico gihugu, ivyatumye ibintu biyangara mu ntambara y'ubutunzi hagati y'ivyo bihugu vyompi. Hari haciye amasaha make Ubushinwa butangaje integuro y'ukuduza amakori ku bidandazwa biciye  imiliyoni 75 z'amadolari vyinjiye muri ico gihugu bivuye muri vya Amerika, ivyo Perezida Trump yiyamiriza. Bwana Trump avuga ko iyo ngingo y'Ubushinwa ari iya ""politike"", akabwagiriza ko bushaka ""kugendera"" kuri Amerika. Ubushinwa bwatangaje integuro y'ukuduza amakori kuva ku bice 5% gushika kuri 10% ku bidandazwa birenga 5000 biva muri Amerika, harimwo ivyimburwa vyo mu burimyi, indege n'ibitoro bitarahingura. Butegura kandi gutoza ikori ryari ryarabangiriweko ry'ibice 25% ku mamodokari ava muri Amerika. Abicishije ku rubuga rwa Twitter ejo ku wa gatanu, Bwana Trump yatangaje iduzwa ry'ayo makori ku bice 5% ku bidandazwa vyinjira bivuye mu Bushinwa. Avuga ko kuva kw'igenekerezo rya 01 ukwezi kw'icumi, Amerika izoduza amakori kuri ivyo bidandazwa biciye imiliyoni 250 y'abanyamerika, kuva kuri 25% gushika kuri 30%. Avuga kandi ko ibidandazwa biciye amadolari 300 vyari vyitezwe gutozwako ikori ingana n'ibice 10% rizoduga gushika kuri 15%. Ati: ""Ikibabaje, ni uko ubutegetsi bw'inyuma bwaretse Ubushinwa bukarengera inyungu za Amerika muvyo ubudandaji, ku buryo bwabaye umuzigo ku mutangakori wa Amerika. Jewe nk'umukuru w'igihugu, sinshobora kwemera ko ivyo bisubira"". Bwana Trump amenyesha ko ""kuri iyo mvo, yategetse"" amakompanyi ya Amerika kuvavanura n'Ubushinwa bakarondera abandi bakorana, agapfuma arondera ingene yokorera muri Amerika. Izo ngingo zerekana ukutumvikana hagati y'ivyo bihugu bibiri ku vyerekeye ubudandaji zatumye ibintu biba nabi ku masoko y'ivunja n'ivunjwa ry'amafarangam haba muri Amerika, canke i Bulaya. Ku munsi wa gatanu, Bwana Trump yarifatiye mu gahanga umukuru w'ibanki nkuru y'igihugu ca Amerika, Jerome Powell, inyuma y'aho avugiye ko iyo ntambara y'ubudandaji ishobora gutuma ubutunzi bwa Amerika bugira ibibazo. Aciye kuri Twitter, Perezida Trump yashitse kure, aho yibajije nimba uyo mukuru w'ibanku nkuru y'igihugu atoba ari ""umwansi"" mukuru gusumba umukuru w'igihugu c'Ubushinwa, Xi Jinping."	https://www.bbc.com/gahuza/amakuru-49457632
health	Coronavirus: Oxford igiye gusubira gutangura rwa rucanco rwari rwabangiriwe	"Igerageza rw'urucanco rwa Covid-19 ruriko rutunganywa n'uruganda rw'imiti AstraZeneca n'ishure kaminuza ya Oxford rigiye kubandanya inyuma yo kubangirwa inyuma y'aho bivugiweko hari uwo rwagizeko ingaruka mbi. Ku wa  kabiri w'iyi ndwi, AstraZeneca yavuze ko iri gerageza ryari ribaye rirahagarikwa mu gihe hariko hakorwa amatohoza kugira barabe nimba ivyabaye kuri umwe  mu bantu bariko barugeragerezwako bifitaniye isano. Ariko nijoro ku wa gatandatu, kaminuza ya Oxford yatangaje ko uru rukingo ata ngorane rufise, ko rero rushobora kubandanya. Umushikiranganji ajejwe amagara y'abantu mu Bwongereza, Matt Hancock, yakiriye n'igishika cinshi iyi nkuru imenyesha ko igeragezwa ry'uru rucanco rigiye kubandanya. ""Iyi ngingo yo kubangira yerekana ko twitwararitse ubuzima bwa muntu imbere ya vyose. Tuzoshigikira abahinga bacu kugira no bashobore kuduha urucanco nyarwo vuba bishoboka"". Itangazo ryasohowe n'iyi kaminuza rivuga ko vyari ""vyitezwe"" ko bamwe ""mu bariko bageragerezwako uru rucanco bashobora kubona ingaruka mbi"" mu magerageza manini cane nk'iri. Ryongerako y'uko ubu bushakashatsi bushobora kubandanya bisunze impanuro bahawe n'umurwi wigenga ujejwe kwihweza ibijanye n'imiti, hamwe n'ikigo c'igihugu kijejwe kugenzura imiti n'ibijanye n'ubuvuzi. Ntiyategerezwa gutanga amakuru yerekeye umurwayi ku mpamvu z'ibanga, ariko ikinyamakuru New York Times carashoboye kumenya ko umwe mu bitanze kugeragerezwako mu Bwongereza yagize ibibazo vy'ubushe ku ruti rw'umugongo. Ishami rya ONU rijewe amagara y'abantu kw'isi OMS/WHO rivuga ko hafi incanco 180 ari zo ziriko zirageragezwa  mu mpande zitandukanye z'isi, ariko ko gushika ubu ata na rumwe rurashobora kurangira. Hari icizere kinini ko uru rucanco rushobora kuba mu za mbere zishobora gutangura gukoreshwa, inyuma y'aho rugeragerejwe ku ncuro ya mbere n'iya kabiri bikagenda neza. Iri gerageza ryo ku ncuro ya gatatu ririko rikorerwa ku bantu bashika 30.000 muri Amerika co mu Bwongereza, Brezili na Afrika y'Epfo. Incuro ya gatatu kenshi ijamwo abantu baharurwa mu bihumbi kandi igashobora no kumara imyaka itari mike. Ku wa gatatu, umuhanuzi wa leta mu bijanye n'ubuhinga mu Bwongereza, Sir Patrick Vallance, yabwiye abanyamakuru ko ivyashitse muri rino gerageza ririko rikorwa na Oxford ari ibintu bitari bimenyerewe."	https://www.bbc.com/gahuza/amakuru-54136602
sports	Ayavugwa mu mupira w'amaguru i Bulaya 18.07.2019: Pogba, Koscielny, Zaha, Maguire, Sane	"Real Madrid itegura gutanguza urugamba yise ''Operation 200'' aho bashaka kugurisha abakinyi Gareth Bale w'imyaka 30 na James Rodriguez w'imyaka 28, kugira ngo bashobore kuronka amahera akenewe y'ukugurua umukinyi wo hagati wa Manchester United, Paul Pogba. (Marca, via Sun) Neymar yugururiye imiryango Manchester United  mu gihe uyo mukinyi wa Brezili yipfuza cane kuva mu murwi Paris Saint-Germain. (Mundo Deportivo, via Sun) Barcelona iriko yihweza uburyo bushoboka bwo gusubira kugarukana Neymar, bumwe muri bwo bukaba ari kumuzana nk'intizo muri rino ci, ariko bagashobora kumugura mu kiringo c'umwaka. (Sport, via Express) Umumenyereza wa Chelsea, Frank Lampard, ategerezwa gufata ingingo nimba yokwongera gusinya amasezerano n'umukinyi Willian. Uyo munya Brezili w'imyaka 30 asigaje ikiringo c'umwaka umwe gusa ngo amasezerano yiwe na Chelsea arangire, Barcelona ikaba yipfuza kumugura ku miliyoni 30 z'amapawundi. (Express) Umumenyereza mukuru wa Newcastle, Steve Bruce, ashobora guhabwa imiliyoni 90 z'amapawundi kugira ngo agure abakinyi muri iki kiringo. (Sky Sports) Hoffenheim yemeje ko umusatirizi Joelinton w'imyaka 22, ari mu ""biganiro bikomeye"" n'umurwi wo muri Premier League - Newcastle United ikaba ifise icizere ko ishobora kugura uyo musatirizi w'umunya Brezili ku giciro kitari bwigere kibaho muri uwo murwi. (Chronicle Live) Umumenyereza wa Leicester City, Brendan Rodgers, yagabishije Manchester United ko ifise ikiringo ntarengwa nimba yipfuza kugura umukinyi w'inyuma Harry Maguire w'imyaka 26. (Star) Rodgers arashima ubuhinga bwa Maguire, akavuga ko ""atekanye"" ku bijanye n'icipfuzo ca Manchester United co kugura uyo mukinyi w'inyuma. (Independent) Liverpool nta mugambi ifise w'ukugurisha umunyegori Simon Mignolet w'imyaka 31, kandi nta n'umugambi ifise wo gutiza uyo mukinyi imbere y'uko ikiringo c'ukugura n'ukugurisha abakinyi kirangira. (Liverpool Echo) Umukinyi w'inyuma wa Arsenal, Laurent Koscielny w'imyaka 33 yiteze ibiganiro bitoroshe kandi n'umushahara wiwe ushobora kugabanywa inyuma y'aho yankiye kujana n'abandi bakinyi mu mikino y'ukwitegurira ihiganwa ryimirije. (L'Equipe) Manchester United  yahambije iyindi mirwi iriko irondera kugura umukinyi wo hagati w'umurwi wa Roma, Nicolo Zaniolo, w'imyaka 20. (Mirror) Umusatirizi Romelu Lukaku, 26, aripfuza kuva mu murwi wiwe wa Manchester United akaja gukinira  Inter Milan wo mu Butaliyano. (Times) Amasezerano hagati ya Tottenham n'umusatirizi wa Espanye, Fernando Llorente, yaraheze, ubu akaba ariko yihweza nimba yokwimukira mu murwi wa Fiorentina wo mu Butaliyano imurondera. (Mail) Unai Emery arashimangira ko Arsenal iriko ikora ivyo ishoboye vyose kugira igure abakinyi ''batatu canke bane"" imbere y'uko ihiganwa ryimirije ritangura. (Independent) Umukinyi wo hagati Granit Xhaka ari mu kibanza ciza c'ugusubirira Koscielny nka kizigenza wa Arsenal. (Telegraph) Amakuru yuko Arsenal iriko irondera umukinyi w'inyuma wa Celtic, umunya Ecosse Kieran Tierney, ari mu bivugwa cane muri kino gihe, ariko uwo murwi ukaba ushobora guhangana n'abakeba barondera uyo mukinyi w'imyaka 22. (Scotsman) Arsenal iragabishwa ko ""ata n'uko yegereje"" igiciro gisabwa n'umurwi Crystal Palace ku musatirizi Wilfred Zaha w'imyaka 26.  (Mirror) Pep Guardiola yugururiye imiryango umukinyi Leroy Sane w'imyaka 23 ari ku giciro c'imiliyoni 100 z'amapawundi, amubwira ko ashobora kwigira mu gihe yoba yumva bitamushimisha kuguma muri Manchester City. (Mirror) Burnley irashaka kugurisha umunyegori wayo Umwongereza Tom Heaton w'imyaka 33 ku miliyoni 12 z'amapawungi. (Birmingham Mail) Hari amakuru ariko akwiragizwa ko Ashley Cole ashobora kuba umwe mu bamenyereza b'umurwi Chelsea, inyuma y'aho yerekaniye ifoto yiwe ari ku kibuga c'indege aho yatera aja mu gihugu c'Ubuyapani iyo uwo murwi usanzwe uri mu myimenyerezo. (Mirror)"	https://www.bbc.com/gahuza/imikino-49028736
religion	DR Congo: Ekleziya Gatorika isaba abapatiri bavyaye kuva mu mabanga	"Urwandiko rw'Inama y'Abepiskopi ba Repubulika y'Intwaro Rusangi ya Congo, CENCO, rwanyereye rugashika mu minwe y'ibinyamakuru rusaba abapatiri bo muri Congo bavyaye abana gutanga imihoho mu mabanga yabo y'ubusaserdoti, nk'uko vyandikwa n'ikinyamakuru RFI. Inama y'abepiskopi CENCO, itegeka ko kizira y'uko abapatiri barangura amabanga y'abubatse. Urwo rwandiko rusohotse mu gihe Papa Francis yimirije kugendera Repubulika y'Intwaro Rusangi ya Congo muri Mukakaro (7) uyu mwaka. Muri uru rwandiko rw'impapuro 19 rwiswe ""A l'école de Jésus-Christ. Pour une vie sacerdotale authentique"" (ni ukuvuga: Kw'ishure rya Yezu/Yesu Kristu/Kristo. Ubuzima nyabwo bw'ukwihebera Imana), abasenyeri bavuga ko ubuzima bw'igipatiri budashobora kubangikanwa n'ubuzima bw'ukuba serugo. CENCO isaba uwihebeye Imana uwo ari we wese afise umwana ""gusaba uruhusha Papa rwo kuva muri ayo mabanga"", nk'uko bisubirwamwo na RFI. Uru rwandiko ruvuga ko mu gihe hogira abihebeye Imana bovyanka, musenyeri ashobora kwitura Vaticano kugira ngo ifate ibihano vyo ku rwego rwa nyuma, ibi bigasigura kwirukanwa burundi muri Ekleziya. Hari igice kimwe muri uru rwandiko rwa CENCO kivuga ibijanye n'abana b'aba bapatiri hamwe na ba nyina babo. Inama nkuru y'Abepiskopi ivuga ko ishaka ""gushira ibintu ahabona"" ku bijanye n'ingene ibintu bimeze kuri bo, ikibutsa ko muri rusangi usanga ""banenwa mu kibano"". Ico gice kigira kiti: ""Ni ngombwa kuri twebwe ko twemeza ko abo bantu bariho kandi ko bababarira ku mutima"".i: ""Ni ngombwa kuri twebwe ko twemeza ko abo bantu bariho kandi ko bababarira ku mutima"". Ikibazo c'abihebeye Imana bavyara abana muri Ekleziya Gatorika ni ikibazo giteje impari no mu bindi bihugu vy'akarere no kw'isi. Mu mpera z'umwaka uheze uwari Musenyeri mukuru wa Paris, Musenyeri Michel Aupetit, yasavye imbabazi aca atanga n'imihoho mu mabanga yiwe kubera ""umubano udasanzwe n'umugore"". Ico gihe kandi, Patiri Wenceslas Munyeshyaka w'umunyarwanda, yahagaritswe ku kuba padiri wa paruwasi ya Brionne mu Bufaransa inyuma y'uko bimenyekanye ko yemeye mu nzego z'ubutegetsi ko ari se w'umuhungu yavutse mu kw'indwi 2010."	https://www.bbc.com/gahuza/amakuru-61022033
health	Umuntu agira kabiri vyemejwe ko yahitanywe na Ebola muri DRC	"Umurwayi agira kabiri yahitanywe na Ebola muri Republika ya Demokrasi ya Kongo nyuma yaho ikiza gishasha cadukiye mu muji wa Mbandaka, mu ntara ya Equateur. Ishami rya ONU rijejwe amagara kw'isi, OMS, ryavuze yuko uwo muntu wa kabiri ari umugore wo mu muryango w'uwapfuye ubwa mbere. Mu kiganiro kuri telefone, Dr Gervais Folefack yabwiye BBC ko ""vyari bigoye kugira umugwi w'abajejwe kurwanya ico kiza ushobore kumenya iyo yagiye kuko yawutorotse akaja mu masengesho"". Yongeyeko ati ""igihe uwo mugwi washikira uwo mugore, amazi yari yamaze kurenga inkombe. Yacikanye atararonswa ubuvuzi na bumwe. Abo bose uko ari babiri bapfubwe hisunzwe amategeko yo kwirinda"". Kuwa mbere abajejwe ivy'amagara bavuze yuko abantu barenga 100 bamaze kumenyekana ko bashobora kuba barahuye n'abo bahitanywe na Ebola, hakaba hitezwe ko urucanco rutangwa muri ino ndwi. Kongo iramaze kubonekamwo ibiza vya Ebola 13, harimwo kimwe caheze mu myaka ibiri iheruka, kikaba carahitanye abantu barenga 2000. Ibipimo vyasuzumwe mu kigo gikuri gipima indwara i Kinshasa vyerekana yuko iki kiza gishasha ataho gihuriye n'ivyakibanjirije. Amatohoza arabandanya yo kumenya aho iki kiza coba carazananye. Inkingo 1.300 zirategekanywa kurungikwa i Mbandaka zivuye i Goma mu buseruko bw'igihugu, gukingira bice bitangura kuwa gatatu."	https://www.bbc.com/gahuza/amakuru-61231479
sports	Ayavugwa mu mupira w’amaguru: Lewandowski, Kane, Lampard, Neto, Raul, Ginter, Zerkane, Berge	"Chelsea yatanguye imibonano na Bayern Munich kugira ngo irabe ingene yogura umusatirizi Robert Lewandowski, umunya Pologne w'imyaka 32, ariko uyu murwi wo muri Premier League uhanganye bikomeye na Paris St-Germain hamwe na Barcelona. (Sky Sport Germany - in German) Umusatirizi w'umwongereza Harry Kane yiteze kwimukira muri Manchester City ku giciro c'miriyoni zirenga 140 z'amadorari y'abanyamerika mu ci riza inyuma y'aho amenyesherejeTottenham Hotspur ko ashaka kugenda. Manchester United nayo nyene iriko irakurikiranira hagufi ingene ibintu bigenda kuri uyu mukinyi w'imyaka 27, ni mu gihe Tottenham yijijanya imitima ku bijanye no kugurisha uyu mukinyi ku bakeba bayo bo mu gisagara ca London,Chelsea. (Mirror) Kane ashaka ko ikibazo co kwimuka kirangira imbere y'ihiganwa ry'igikombe ca Buraya rihuza imirwi nserukiragihugu (Euro 2020 ) ritegekanijwe gutangura ku wa 11 z'ukwa gatandatu, ariko Tottenham yoyo ibona ko ibi bidashoboka. (Guardian) Tottenham yatanguye kwitegurira igenda rya Kane mu kwa kabiri, ica itangura kurondera ingene yogura umusatirizi wa Borussia Dortmund, umunya Norvège Erling Braut Haaland w'imyaka 20. (Mail) Umumenyereza wa Manchester United Ole Gunnar Solskjaer avuga ko uyu murwi ugura umusatirizi mu ci riza, n'aho umukinyi w'imbere Edinson Cavani, umunya Uruguay w'imyaka 34 aherutse gutera igikumu ku masezerano mashasha n'uyu murwi. (Goal) Liverpool igiye kwugurura ibiganiro ku bijanye n'amasezerano mashasha n'umunyegori Alisson Becker, w'imyaka 28, hamwe n'umukinyi wo hagati Fabinho w'imyaka 27, mu ci riza, ikaba itegura ibi biganiro igihe aba bakinyi bompi bakomoka muri Brésil (Brazil) bazoba bagarutse mu kw'indwi, mu myimenyerezo yo kwitegurira ihiganwa ry'umwaka w'inkino. (Mail) Crystal Palace iri mu biganiro n'uwahoze amenyereza Chelsea mbere yahoze akina hagati muri uyu murwi no mu murwi nserukiragihugu w'Ubwongereza, Frank Lampard w'imyaka 42, kugira ngo ashobore gusubirira Roy Hodgson. (Talksport) Uwahoze amenyereza Bournemouth  Eddie Howe w'imyaka 43 na we nyene ari ku rutonde rw'abaronderwa cane kugira ngo  basubirire Hodgson w'imyaka 73, ni mu gihe kandi umumenyereza wa Swansea Steve Cooper w'imyaka 41 hamwe n'uwa  Barnsley umufaransa Valérien Ismaël w'imyaka 45, na bo nyene baboneka ko bashobora guhiganira ico kibanza. (Sky Sports) Umumenyereza wa Everton  Carlo Ancelotti avuga ko umukinyi wese yumva ko ""atagononokewe"" muri uyo murwi ashobora kugenda, ni mu gihe uyu mutariyano yamiriye kure amakuru avuga ko ashobora gusubirira Zinedine Zidane nk'umumenyereza wa Real Madrid. (Guardian) Real Madrid iriko irabaza uwahoze ari rurangiranwa muri uyu murwi yanabaye umusatirizi w'umurwi nserukiragihugu wa Espagne Raul w'imyaka 43, niba ashobora kwemera gusubirira Zidane nk'umumenyereza. (AS) Hagati aho, icizere c'uko uyu murwi wo muri Espagne ushobora kugura umusatirizi wa Paris St-Germain, umufaransa Kylian Mbappé w'imyaka 22, gishobora kutagera kure mu gihe Zidane yova i Bernabeu. (Eurosport) Umukinyi wa Arsenal,umunya Brazil Willian w'imyaka 32, aripfuza kuva muri uyu murwi akaja gukinira umurwi wa David Beckham Inter Miami muri Reta Zunze Ubumwe za Amerika. (Sun) Barcelona ishobora kurekura umunyegori wayo, umunya Brazil, Neto akagenda mu ci riza, ni mu gihe Arsenal ishaka gusubira kurondera uyu mukinyi w'imyaka 31. (Mundo Deportivo - in Spanish) Southampton iriteguye kurondera umukinyi wo hagati wa Borussia Dortmund, umunya Danemark Thomas Delaney w'imyaka 29. (ESPN) Tottenham yamaze gusaba umukinyi w'inyuma wa Borussia Monchengladbach, umudagi Matthias Ginter w'imyaka 27, ariko ikaba iriko imurwanira naLiverpool hamwe na Inter Milan. (Bild - in German) Aston Villa yatanguye kuvugana n'abaserukizi b'umukinyu wo ku ruhande wa Bordeaux,umunya Algeria Mehdi Zerkane w'imyaka 21, inyuma y'amezi atari make imukurikiranira hagufi. (L'Equipe - in French) Leeds United iriko irarondera umukinyi w'imbere wa Hertha Berlin, Matheus Cunha, umunya Brazil w'imyaka 21, ariko arakurikiranwa kandi n'imirwi Napoli, Atalanta yo mu Butariyano, hamwe na Monaco wo mu Burafansa. (Leeds Live) Southampton yashize ku rutonde rw'abakinyi ishobora kurondera, umukinyi w'inyuma ku ruhande rw'i bubamfu wa Reims,umunya Cote d'Ivoire Ghislain Konan w'imyaka 25, nk'uwushobora gusubirira umukinyi w'inyuma w'umwongereza Ryan Bertrand w'imyaka 31, amasezerano afitaniye n'uyu murwi akazorangira mu ci. Aston Villa nayo nyene iriko iramurondera. (Mail) Southampton ishobora kandi kurondera umunyegori wa Lazio, Thomas Strakosha, umunya Albania w'imyaka 26. (Tuttomercatoweb - in Italian) Chelsea irashaka umukinyi wo hagati wa Atalanta, Ruslan Malinovskyi, umunya Ukraine w'imyaka 28, ariko kandi araronderwa na Inter Milan hamwe na Paris St-Germain. (Sun) Chelsea yerekanye kandi ko ishaka umukinyi w'inyuma wa Wolfsburg, Maxence Lacroix, umufaransa w'imyaka 21. (Sky Germany, via Sky Sports) Arsenal yatanze amafaranga yababa imiriyoni 24  z'amadorari y'abanyamerika ku mukinyi wo hagati, umunya Norvège Sander Berge w'imyaka 23, ariko umurwi Sheffield United wamanutse mu cicero ca kabiri wowo umushakako n'imiburiburi imiriyoni 36.5 z'amadorari hamwe n'agashirukabute ko kumugurisha. (London.Football) Newcastle United yongereje amezi 12 ku masezerano ifitaniye n'umukinyi w'inyuma wa Pays de Galles/Wales Paul Dummett w'imyaka 29.(Football Insider) Umukinyi w'inyuma Diogo Dalot aripfuza kuvavanura burundu n'umurwi wiwe Manchester United kugira yinjire burundu muri AC Milan mu gihe amasezerano y'intizo afitaniye n'uyu murwi w'i San Siro azoba arangiye mu ci riza. (Calcio Mercato - via Sun) Liverpool yongereje akariro mu kurondera umukinyi wo hagati wa Portugal Pedro Goncalves w'imyaka 22, ikaba yamaze gushikira umurwi wiwe Sporting Lisbon kugira ngo ishobore kumugura. (Record, via Team Talk) Arsenal yakuwe mw'ihiganwa ryo kurondera umukinyi wo hagati wa Rennes  Eduardo Camavinga w'imyaka 18, n'aho yari yerekanye ishaka rinini ryo kurondera uyu mufaransa akina mu murwi nserukiragihugu w'abatarenza imyaka 21. (Express)"	https://www.bbc.com/gahuza/imikino-57170115
sports	Ibivugwa mu mupira w'amaguru i Buraya ku wa gatatu itariki 27.02.2021: Di Maria, Upamecano, Garcia, Zirkzee, Tarkowski, Benteke	Umugwi wa Tottenham uramaze kuvugana n'umukinyi wo hagati wa PSG  na Argentine Angel di Maria kugira aze gukinira uwo mugwi. Uwo mukinyi yahoze muri Man United w'imyaka 32 ashobora kwimukira mu wundi mugwi ata gisabwe muri uyu mwaka. (L'Equipe via Talksport) Umugwi wa PSG urizeye kugura umukinyi wo hagati wa Tottenham n'Ubwongereza Dele Alli, 24, kw'ideni mu kiringo gisigaye c'uyu mwaka. Tottenham na yo iriko iriyumvira kuzana umukinyi wa Borussia Monchengladbach n'Ubudagi Florian Neuhaus,23, kugira ace asubira mu kibanza ciwe. (Mirror) Tottenham kandi irashirwa mu majwi ko ishaka kuzana umukinyi w'inyuma wa Naple na Serbia Nikola Maksimovic, 29, amasezerano yiwe azorangirana n'uyu mwaka. (Spazio Napoli via Sport Witness) Biravugwa ko Thomas Tuchel agiye guhita aja ku kivi muri iyi misi iri imbere nk'umumenyereza wa Chelsea. Uwo mudagi yasubiriye Frank Lampard ku kibuga ca Stamford Bridge  ku musi wa kabiri, avuga ko umukinyi w'inyuma w'umugwi wa RB Leipzig n'Ubufaransa Dayot Upamecano, 22, ari umwe mu bakinyi yipfuza cane, (SportBild via Team Talk) Vyitezwe ko umukinyi wo ku ruhande rw'i bubamfu wa Chelsea Baba Rahman, aba umukinyi wa mbere avuye muri uwo mugwi kava umumenyereza Lampard yirukanywe mu mabanga yiwe, mu gihe vyitezwe ko uwo mukinyi wo muri Ghana w'imyaka 26, aja mu mugwi wo mu Bugiriki, PAOK Salonika kw'ideni. (Sport24 via London.Football) Vyitezwe ko umukinyi wo ku ruhande wa Manchester United Facundo Pellistri wo mu gihugu ca Uruguay w'imyaka 19 ava muri uwo mugwi kw'ideni, akaba aronderwa n'imigwi ya Club Bruges na Alaves, aho yari yagiye muri uwo mugwi wa The Red devils ava muri Penarol  mu kwezi kwa cumi. (Goal) Umukinyi w'imbere w'Ububiligi, Christian Benteke w'imyaka 30, yitezwe kuguma mu mugwi wa Crystal Palace n'aho aronderwa cane n'umugwi wa West Bromwich Albion. (Sky Sports) Leicester ifise icizere co kugura umukinyi yari imaze umwanya muremure irondera James Tarkowski wo mu mugwi wa Burnley mu mpera z'uyu mwaka. Uwo mukinyi w'imyaka 28 asigaje amezi 17 mu masezerano bafitaniye n'umugwi wiwe, ariko ntarafata ingingo yo kuva muri uwo mugwi wiwe. Iyindi migwi yari yarigeze kumurondera ni The Forex na West Ham. (Mirror) Arsenal ifise akazi katoroshe ko ko guhiganwa na Barcelone kugura umukinyi wo hagati wa Manchester City w'imyaka 21, Eric Garcia, vyitezwe ko agiye kurangiza amasezerano yari afitaniye n'uwo mugwimuri uyu mwaka. (Mundo Deportivo via Express)	https://www.bbc.com/gahuza/amakuru-55826061
sports	Umukinyi wa tennis Novak Djokovic yamaze kuva mu gihugu inyuma yo gutsindwa mu rubanza rwa visa	"Novak Djokovic yavuye muri Australia inyuma y'aho atsindiwe mu rubanza yarimwo arondera kuguma muri ico gihugu. Abacamanza banse urubanza rw'uyu mukinyi rurangiranwa wa tennis yari yuguruje inyuma y'aho reta y'ico gihugu ihagarikiye visa yiwe ku mvo zo gukingira ubuzima no gukingira umutekano kubera atari bwicandagishe. Iyo ngingo yakuye icizere c'uyu mukinyi co kurwanira igikombe ciwe yatsindiye mw'ihiganwa Australian Open. Djokovic avuga ko ababaye cane ariko yubashe ingingo ya sentare yafashwe hari hasigaye umusi umwe gusa ngo akine urukino rwiwe rwa mbere. Abakunzi biwe baguye mu gahunwe aho bari bakoraniye hanze ya sentare igihe iyi ngingo yatangazwa, mu gihe bwaca akina urukino rwa mbere rwiwe. Umugore umwe mu bafana yabwiye BBC y'uko akaruhuko kiwe ko muci kazoba impfagusa kuko uyo mukinyi w'imyaka 34 atazoba ari mw'ihuganwa rya Open. Umushikiranganji wa mbere wa AustraliaScott Morrison yakirije yompi iyi ""ngingo ikingira imbibe zacu igakingira n'abanya Australia"". Djokovic yari yuguruje uru rubanza igihe umushikiranganji abinjira n'abasohoka Alex Hawke  akoreshereje ububasha bwiwe nk'umushikiranganji mu gufuta visa y'uyu mukinyi w'umunya Serbia, avuga ko ari nka hamwe yoramuka yemerewe kwinjira mu gihugu vyoha impigi abarwanya incanco za Covid. Bwari ubwa kabiri visa yiwe ihagaritswe, inyuma y'aho ihagarikiwe ubwa mbere kubera ukutubahiriza amabwirizwa yo kurwanya covid, ingingo yahavuye ifutwa n'uwundi mucamanza. Itegeko rimwirukana mu gihugu ririmwo ingingo imubuza gusubira kugaruka muri Australia mu kiringo c'imyaka itatu, n'aho iyi ishobora kuvanwaho mu bihwe bimwe bimwe. Mu rubanza rwa sentare yashashe uno musi ku wa Mungu, ikaba yari igizwe n'abacamanza batatu, ababuranira Djokovic basiguye bavuga ko ingingo ya reta  ""itemewe kandi idafise ishingiro"", ariko biba ivy'ubusa. Iyi ngingo yo kuri uyu wa Mungu irangije impari zari zimaze imisi cumi ku bijanye na Visa ya Djokovic yo kwinjira muri Australian. Vyari vyateje uburakari mu gihugu kubona uyu mukinyi yariko agerageza kwinjira adacandazwe. Reta ibandanya ivuga ko ata muntu n'umwe ari hejuru y'amabwirizwa yashinzwe mu ntumbero yo kurwanya iki kiza. Mu gihe Djokovic ataricandagisha, yaranduye Covid-19 incuro zibiri zose, ubwa nyuma hakaba hari ku wa 16 z'ukwa cumi na kabiri guheze. Imirwi ibiri y'abaganga - umwe washizweho n'igisata kijejwe tennis muri Australia, Tennis Australia, uwundi nawo washinzwe na reta y'intara ya Victoria - yari yamucishirijemwo iramuha uburenganzira bwo kwinjira muri Australia. Ariko abajejwe gucungera imbibe z'iki gihhugu, Australian Border Force, baramuhagaritse ku wa 05 z'uku kwa mbere kubera atari akwije ibisabwa mu bijanye no kurwanya coronavirus. Mu nyuma, umucamanza  yarafuse iyi ngingo, abonye ko abajejwe gucungera imbibe batari bisunze amategeko igihe yashika, ariko reta ikaba yaciye ifata mu minwe ikibazo ku wa gatanu maze ica isubira guhagarika iyi visa. Djokovic azosubirizwa ejo ku wa mbere n'umutaliyano Salvatore Caruso aza mu kibanza ca 150 kw'isi, mu rukino rwiwe n'umunya Serbia Miomir Kecmanovic."	https://www.bbc.com/gahuza/imikino-60014753
sports	Ayavugwa mw’igura n’igurishwa ry’abakinyi: Kante, Ziyech, De Vrij, Ronaldo, Min-jae, Berge, Smalling	"Barcelona irashobora guheraheza amasezerano yo kugura umufaransa akina hagati  N'Golo Kante, mu kwa mbere, ariko bikazovana n'ingene imvune yiwe yo mw'itako izoba imeze, amasezerano afitaniye na  Chelsea akaba azorangira mu ci riza. (Sport) AC Milan ishobora guhagarika urugamba rwayo rwo kurondera umukinyi wo ku ruhande wa  Chelsea, Hakim Ziyech w'imyaka  29, kubera ivyo uyu mukinyi mpuzamakungu wa Maroc asaba, ariko uyu murwi w'Ubutaliyano ukaba ucipfuza umusatirizi wa Albania Armando Broja w'imyaka 21 na we nyene akina muri aba ba Blues. (Gazzetta Dello Sport, via Football Italia) Tottenham ishobora kuraba ingene yogura umukinyi w'inyuma, umunya-Hollande  Stefan de Vrij w'imyaka 30 akina muri Inter Milan mu kwa mbere.  Atletico Madrid nayo nyene iripfuza uyu mukinyi azoba yirebanga mu ci riza. (Football Insider) Umumenyereza wa Manchester United  Erik ten Hag yari yashatse guha uruhusha umusatirizi wa Portugal Cristiano Ronaldo akigira mu kwa munani guheze ariko imirwi itari mike yaranse ayo mahirwe yo kugura uyu musatirizi w'imyaka 37 ubu yasezeye muri uyo murwi wa Old Trafford, ku mushahara wa 80.000 vy'amapawundi ku ndwi. (Athletic) Manchester United yasubiye kurondera umukinyi w'inyuma wa Naples/Napoli Kim Min-jae ariko rero iriko imurwanira na Real Madrid, amasezerano y'uyu mukinyi w'imyaka 26 akomoka muri Korea y'Epfo akaba arimwo ingingo ivuga ko umurwi umushaka utegerezwa gutanga imiriyoni 38 z'amapawundi. (Sunday Mirror) Tottenham, Juventus, Inter Milan na  Atletico Madrid yose iripfuza umukinyi wo hagati akina muri  Brighton, umunya-Argentina Alexis Mac Allister w'imyaka 23. (Fichajes) Arsenal na Chelsea yompi yari yipfuje kugura mu mwaka uheze umusatirizi wa Côte d'Ivoire  Wilfried Zaha w'imyaka 30 asanzwe akinira  Crystal Palace. (Teamtalk) Newcastle ni wo murwi ufise amahirwe menshi yo kugura umukinyi w'inyuma akina muri Inter Milan, umunya Slovakia  Milan Skriniar w'imyaka 27. (Calciomercato) Chelsea na Liverpool yompi iripfuza umukinyi w'umunya-Norvège  akina hagati, Sander Berge, 24, akina muri  Sheffield United wo mu cicaro ca kabiri. (Jeunesfooteux). Juventus yahambije Inter Milan mu gukurikiranira hagufi  umwongereza akina inyuma  Chris Smalling w'imyaka 33, akaba ashobora kwirebanga mu ci riza mu gihe amasezerano afitaniye na Roma azoba arangiye, mu gihe yokwanka amasezerano mashasha canke akanka kwongereza ayo afitaniye n'uyu murwi w'Ubutaliyano.  (Sky Sports Italia ) Umunya-Portugal akina inyuma ku ruhande rw'ibubamfu Raphael Guerreiro w'imyaka 28, asa n'uwushobora kuva muri  Borussia Dortmund mu ci riza. (Ruhr Nachrichten) Sevilla iripfuza umukinyi wo hagati wa Angers  Azzedine Ounahi w'imyaka 22 ariko yitwara neza mu murwi nserukira gihugu wa Maroc muri rino higanwa ry'igikombe c'isi yose 2022. (Fichajes ) Borussia Dortmund ntishaka kugurisha umubirigi akina ku ruhande rw'i buryo inyuma, Thomas Meunier, mu kwa mbere, ni mu gihe Barcelona yipfuza uyu mukinyi w'imyaka 31. (Sport ) Umukuru wa Bayer Leverkusen  Simon Rolfes avuga ko uyu murwi ""ata bwoba na buke ufise"" ku bijanye na kazoza k'umukinyi wayo w'inyuma, umunya-Hollande  Jeremie Frimpong w'imyaka 22,  asanzwe yipfuzwa na  Manchester United, ni mu gihe amasezerano afitaniye n'uyu murwi azorangira mu 2025. (Sky Deutschland iciye kuri Manchester Evening News)"	https://www.bbc.com/gahuza/articles/c0vq2wp11xvo
entertainment	Charles agiye kuba Umwami bwoko ki?	"Charles, umuntu wa mbere amaze igihe kirekire ari samuragwa muri kahise k'Ubwongereza, ubu ni umwami. Imyaka 70 amaze yiga nka samuragwa, yamutumye aba umwami wa mbere yimitswe yiteguye kandi akaba ari we mwami wa mbere  yimitswe afise imyaka myinshi. Uyu mwami w'imyaka 73 yamanye na nyina wiwe mu kiringo cose yari amaze ari ku ngoma, abategetsi b'isi baza bakagenda, harimwo abashikiranganji ba mbere b'Ubwongereza 15 hamwe n'apaperezida 14 ba Reta Zunze Ubumwe za Amerika. Inyuma y'ingoma y'akaroruhore, rurangiranwa, ya Elizabeth II, dushobora kuba twiteze umwami w'ubwoko ki? Ni gute kandi umuganwa azwi ko atarya umunwa ku bibazo bimubakiye azomenyera kuvuga ataho yegamiye nk'Umwami? Nk'umwami, Charles ntazoba agifise igitabo c'inzira canke uruhusha rwo kugendesha imodoka vyiwe bwite -  canke ngo ashikirize ku mugaragaro ivyiyumviro vyiwe bikomeye. Kuba umwami birasumba umuntu ku giti ciwe. Ni amabanga atandukanye, intwaro zitandukanye, nk'uko umuhinga mu bijanye n'amategeko ajanye n'ibwirizwashingiro akaba umwigisha wa kaminuza Vernon Bogdanor abisigura. Prof Bogdanor ati: ""Azwi kuva kera cane ko ingendo yiwe itegerezwa guhinduka. Abanyagihugu ntibakeneye umwami aza kwiyamamaza"". Umwami Charles arazi neza ko ari ngombwa kwinengesera. Mu kiganiro na BBC mu 2018, yavuze ati: ""Si ndi ikijuju. Ndazi ko kuba umwami ari igikorwa gitandukanye. Kwibaza ko nzokora nk'uko nkora ni uguhuba cane"". Igihugu Umwami Charles  agiye kurongora kiratandukanye cane n'ico nyina wiwe yarazwe, mbere Prof  Bogdanor abona ko umwami mushasha azoyobora Ubwongereza burangwamwo imico n'imigenzo bitandukanye, abanyagihugu bari mu madini atandukanye. Amubonamwo nk'umuntu azogerageza kuba umuhuza, azokora uko ashoboye kwose kugira ngo yiyegereze inkehwa hamwe na ba ntahonikora. Prof Bogdanor amubonamwo kandi nk'uwuzoshigikira abanyamyuga, umuziki n'imicokama - abe cane nka Shakespeare ha kwishinga gusiganwa ku mafarasi. Ariko Sir Lloyd Dorfman yakoranye n'umwami Charles mu kiringo c'imyaka itari mike mw'ishirahamwe ryiwe Prince's Trust, ntabona ko azohava yirengangiza ibibazo nkoramutima nk'ivyerekeye ihindagurika ry'ikirere n'uburimyi bukingira isi (Agriculture biologique/Organic farming). Sir Lloyd ati: ""Abifisemwo ubumenyi bwinshi, kandi abikora neza cane. Biragoye kwiyumvira ko yoca abiheba ubwo nyene ku musi azoba abaye Umwami"". Havugwa vyinshi ku bijanye n'uko Umwami yoba yipfuza ingoma ya cami ""iciriritse"". Ibi bisa n'uko yokwitaho kugira ab'ingoma y'ibwami bake bazezwa amabanga, aho Charles na Camilla, umuganwa William na Catherine ari bo boba inkingi. Umusiguzi ku vyerekeye amakuru y'i bwami,  Victoria Murphy, avuga ko n'aho bimeze uko, ubutumwa nyamukuru buzoba gukomeza amahoro n'ituze. Ati: ""Ntimwitege ubudasa bunini kandi buteye ubwoba. Azokwinengesera cane"". Umwanditsi Robert Hardman na we ati: ""Twamye twiyumvira ko Umwamikazi ari umuntu azokwama ari mu bintu biraba ubuzima bw'igihugu vyose, ariko uretse we, uyu mwami yamye aseruka gusumba umuntu uwo ari we wese mu buzima bw'igihugu, gusumba umunyaporitike uwo ari we wese"". Umwanditsi akaba n'umuhinga mu vya kahise, Sir Anthony Seldon abona ko Umwami Charles aterwa intege n'uko yabonetse ko afise ukuri ku bibazo nyamukuru, nk'igihe agabisha ku bijanye n'ihindagurika ry'ikirere. Nk'akarorero, mw'ikoraniro ry'i Glasgow ryari ryarekeye ibidukikije mu 2021, Charles yarashimagijwe cane n'abategetsi bakomeye nka Perezida  Joe Biden wa Amerika aho,  nk'uko bivugwa na  Hardman, yavuze ko igihagararo afise kw'isi kizomufasha cane nk'Umwami. Ati: ""Ntivyari inkuru gusa. Aba bategetsi babiri baricaranye ahantu, hanyuma biden avuga ati: 'Watumye ibi vyose biba',"". Ariko ni igiki witeze kubona muri uno mwami mushasha ? Abamuzi bavuga ko muri we afise agasoni, kandi avuga make. ""Umutima wumva"" ni kimwe c'ukungene bamudondora. Hariho ikimenyetso nk'umuhungu yahoze yidoga ko bamutyekeza kandi bamukumira kw'ishure. Igihe kimwe yanditse ikete rija muhira ari kw'ishure avuga ingene atuntuzwa mu buraro bw'ishire, avuga ati: ""Bama bantera ikandambiri ijoro ryose canke bakankubita n'imisego canke bakanterera hanze, bakankubita cane uko bashoboye kwose"". Umugore wiwe Camilla, amuvuga nk'umuntu ""atihangana. Ashaka ko ibintu vyose birara bikozwe. Uko niko akora ibintu"". Mu kiganiro yagiranye n'imboneshakure kw'isabukuru igira 70 ya Charles, yavuze ko hejuru y'ubwitonzi abantu bamubonamwo, arimwo akantu ko gukina. Camilla ati: ""Bamubona nk'umuntu atafyinata, kandi nivyo. Ariko nagomba kwereka abantu ikintu c'ukwiyorosha kiri muri we. Arashira amavi hasi agakina n'abana, akabasomera udukuru wa Harry Potter mbere akaganira nabo"". Charles arisanzura kandi akiyorosha iyo ari mu bantu, akiyegereza abantu mu kubatera udukuru dutwenza. Kumbure ibi bizohinduka nk'umwami, ariko igihe yri umuganwa wa Wales, yaritwaye nk'umugenzi wa bose, nka sekuru, kandi ataco yisigarije. Nk'umugabo ari mu myaka ya 70, nta kintu na kimwe cerekana ko Umwami azohava ahinduka. Chris Pope yakoranye na  Charles ku kigo Prince's Teaching Institute, asigura uyu mwami mushasha nk'umuntu yama afise akazi kenshi, afise umwete kandi akora cane. Pope ati: ""Ni umuntu yitaho cane kazoza keza k'abari imbere. Ibi uzobibonera mu bikorwa vyinshi akora"". Mu bikorwa vy'ubugiraneza nk'umuganwa harimwo gukingira iragi no kubungabunga ubuhinga kama - ariko kandi agahimiriza impinduka n'iterambere"". Pope ati: ""Yama afise umwitwarariko ko akaranga katotakara, ariko ibi ntibisigura ko avuga ko dukwiye gusubira ku vya kera"". Inyifato y'uyu Mwami mushasha  isa n'iyishaka gufatira ibi vyose hamwe , ikintu gishobora kuboneka nko kutagira aho ahagaze, gushaka ihinduka mu gihe ashaka kubungabunga akaranga. Rimwe na rimwe, asa n'umuntu yahoze ari umurimyi wo mu kinjana ca 18. Ikindi gihe, akumvikana nk'umuntu ashavuriye ihinduka, ababajwe n'ukungene abantu bamwe bamwe batitaweho kandi bibagiwe. Hari vyinshi azokora yarazwe na nyina wiwe mu gukunda ibikorwa, ariko kandi Umwami Charles  yaratoranye ukwemera n'uburwaneza vya nyina wiwe. Hitan Mehta yarakoranye nawe kuva igihe amufasha gushinga ishirahamwe British Asian Trust  mu 2007. Mehta avuga ati: ""Umutima wiwe wuzuye ubugiraneza. Nibaza ko abantu batazi urugero rw'ukungene yitaho abantu. Igihe cose yama ariko aravuga ku vyerekeye isi ashaka gusigira abuzukuru  biwe. Ni ikibazo kimuhagaritse umutima"". Ibi bishobora kubonekera ku kungene ahamagarira abantu kugira ico bakoze. Mehta ati:  ""Hategerezwa kuba hari nk'isaha zitatu umusi umwe, hari ku wa gatanu mw'ijoro, aho naza numva terefone yiwe akambwira ati: 'Mpejeje kwumva imyuzurira yateye muri Pakistan. None turiko dukora iki'?  Ibi ntibisigura ko ata kintu yari afise akora. Ariko yumvise ikibazo kandi ariko aragikorerako. Ni ukuri ni umuntu yitaho abandi"". Avuga kuri se wiwe, umuganwa Harry avuga ati: ""Uyu ni umugabo ashobora gufungura ijoro ryitereye, yaheza agaca asubira ku meza kwandika, akavamwo asinzirira kw'ikaye"". Charles Philip Arthur George yavukiye ku kirimba ca  Buckingham ku wa 14 z'ukwa 11 mu 1948. Igihe BBC imenyesha ivuka ryiwe, inkuru ntiyari iy'uko Umwamikazi yavyaye umwana w'umuhungu, ahubwo yari iy'uko nyina wiwe ""yibarutse umuganwa"". Haciye imyaka ine, yaciye aba samuragwa. Mu kiganiro co mu 2005, Charles yavuze ati: ""Nisanze navutse mfise iki kibanza. Rero ni ngombwa ko ndagikamisha. Kandi ngakora ico nshoboye cose kugira mfashe"". Arongoye amashirahamwe arenga 400, hanyuma mu 1976 yatanguje ishirahamwe ryiwe bwite, Prince's Trust, akoresheje amafaranga yatekerewe avuye mu gisirikare kirwanira mu mazi (Royal Navy). Rimaze gufasha ba ntahonikora bakiri bato bababa 900.000 bava mu bice bimwe bimwe bikenye cane mu gihugu, rikaba kandi ryamutumye ashobora kubona ingorane zitari nke zijanye n'imibereho y'abantu. Imigambi yari afitiye ishirahamwe Prince's Trust kugira rishobore gushikira ico yise ""abagoye gushikirwa"" ntiyaguye neza abategetsi. Mu 2018, yabwiye BBC ati: ""Ubushikiranganji bw'intwaro yo hagati ntibwabona ko ari iciyumviro ciza. Vyaragoranye gutangura"". Igikorwa ciwe catumye yagirizwa gutoba no kwivanga muri poritike, ibi birego bikaba vyari bishingiye cane cane  ku ciswe ""black spider memos"" (twogereranya mu kirundi nka Inzandiko zirabura z'igitangurirwa ). Iri zina barifatiye ku nyadiko ya Charles y'igitangurigwa, aya akaba yari amakete Charles yandikira abashikiranganji bari muri reta kuva mu 2004 no kubandanya. Aya makete yinuba inzira reta yakoresha mu guhangana n'ibibazo nk'uburimi, gutunganya ibisagara, inyubako,  indero n'ibindi. Uwahoze ari umushikiranganji yarungikiwe aya makete ya Charles avuga ko atumva ko atewe igitsure cinshi, ariko abona ko umwami mushasha ari umuntu afise ivyiyumviro ntabanduka. Abona ko aje afise ivyiyumviro vyiwe ashaka kubandanya, aho kwemera kwakira ivyiyumviro bidasa n'ivyiwe. Ati: ""Si numva ko mbangamiwe. Yarashikiriza ivyiyumviro vyiwe hanyuma ukaronka amakete. Si wa muntu yategeka canke yakara, ni umuntu yubaha"". Ku vyo yagirizwa ko yariko aratoba, mu kiganiro yatanze mu 2006,  Charles yavuze ati: ""Nimba uko ari ko kwivanga mu bintu, aho rero ndavyishimiye"". Ariko aremeza ko yari mu bintu atabona ""amaherezo yavyo"". Ati: ""Iyo ata kintu na kimwe ukoze, ata kintu na kimwe, bazokwidogera. Uhagurutse ukagerageza kugira ico ukoze kugira ngo ufashe, naho nyene barakwidogera"". Mu kiganiro cakurikiye, yavuze ko yagerageje kwirinda imigambwe, ariko ko hageze aho bimubera ngombwa ko aterera ijwi hejuru ku vyerekeye ""ingene abantu bari babayeho"". None abanyagihugu bazoshigikira umwami Charles ku rugero rungana gute? Charles  avuga ati: ""Ikintu nk'ingoma ya cami ntigishobora kumara kabiri mu gihe utokwishimikiza ivyiyumviro vy'abanyagihugu. Erega abanyagihugu batagishatse, ntaco bazobona"". Nk'uko ubushakashatsi bwakozwe n'ikigo YouGov muri Kigarama (12) 2021 kivyerekana, abantu baramukunze cane, aho hafi bibiri vya bitagu vy'abanyagihugu bamubonamwo umuco mwiza. Ariko amatora ngereranyo abandanya amwerekana ko adakunzwe nk'uko nyina wiwe, Umwamikazi Elizabeth II, canke umuhungu wiwe umuganwa William, bakunzwe, rero haracari benshi ategerezwa kwiyegereza. Cane cane, abakiri bato ntibamwiyumvamwo cane. Victoria Murphy avuga ko ibi bishobora kuba vyerekana ingaruka y'amashusho mabi ya Charles mu mareresi no mu biganiro vy'imboneshakure ku vyerekeye umubano wiwe n'umugore wiwe wa mbere , Diana, Umuganwakazi wa Wales, yapfiriye mw'isanganya ry'imodoka mu kwa munani 1997. Aya mashusho afise kuba ari uruvangatirane rw'ay'ukuri hamwe n'amakorano, ariko afise ingaruka zikomeye. Umupfasoni Murphy ati: ""Ikintu gitangaje kuva mu myaka mike iheze ni ukungene Diana abandanya agaruka mu biyago vyerekeye umuryango w'i bwami"". Mu gihe Charles yariko atera yegereza ingoma, habaye ukugerageza guhindura ivyiyumviro biri mu mitwe y'abantu, nk'uko umwigisha wa kaminuza, Pauline Maclaran, abivuga. Kuva batanguye kumucisha mu dukino dutandukanye nk'akitwa Spitting Image, bukebuke yagiye yerekanwa nk'umunyacubahiro, ""umushingantahe"" afise ibintu ngirakamaro avuga ku vyerekeye ibidukikije, nk'uko Prof Maclaran abivuga. Kumbure ivyo abanyagihugu bipfuza na vyo nyene si ukuvuga ko vyera. Hanyuma we nk'umukuru w'umuryango w'i bwami, azotegerezwa guhangana n'ikibazo giteye inambu isi ku bivugwa ku Muganwa Harry, na Meghan, umgore wiwe, hamwe n'iimgenderanire yabo n'umuryango w'i bwami. Umwami Charles azohangana n'ibindi bibazo vyo mu muryango, nk'ivyerekeye ikibazo c'uko Umuganwa Andrew ashobora guhabwa amabanga canke ntayahabwe, ni inyuma y'umwumvikano wabaye inyuma y'ibirego vyo gufata ku nguvu vyatanzwe na Virginia Giuffre. Hanze y'Ubwongereza, ikibazo nyamukuru kizoba ugutunganya gushasha imigenderanire igezweho n'ishirahamwe Commonwealth. Nk'umukuru mushasha waryo,  ni gute mu ngendo ziwe mu bihugu vya Commonwealth azoshobora guhangana n'ibibazo vy'umurage ugoye w'ubukoloni canke ibibazo nk'ubucakara? Umwami Charles abaye umukuru w'ibihugu 14 hamwe kandi n'Ubwongereza. Bimwe muri ibi bifise kurondera ubwigenge ariko biri muri Commonwealth, mbere umwami Charles aramaze gusigura neza ko yiteguriye ibiganiro nk'abantu bakuze ku bijanye n'ivyohinduka. Hari ingingo zimaze gufatwa zoroheje inzira y'ingoma yiwe nshasha. Ivyo ari vyo vyose, yaranezerewe cane igihe nyina wiwe yafata ijambo akavuga ko Camilla akwiye kwitwa Umutambukanyi w'umwami, hakwitwa umuganwakazi. Camilla azoba kirumara cane mu gihe Charles atanguye amwe mu mabanga akomeye cane kw'isi, ku myaka y'aho hafi abantu bose baba bakukurutse. Iki ni igihe camye kimurindiriye ubuzima bwiwe bwose. Ku Mwami Charles, ik ini igihe ciwe."	https://www.bbc.com/gahuza/amakuru-62860484
religion	Ubuhinde: Uruhagarara rufatiye ku madini rurimonogoje	Iki gikorwa co gusambura inzu z'aba-Islamu cakurikiye imyiyerekano y'aba-Islamu biyamiriza kwifatirwa mu gahanga kw'umuhanuzi wabo Muhammad, kwagizwe n'abanyepolitike...	https://www.bbc.com/gahuza/articles/cqlqqw4nwepo
business	Ntahokatarondererwa: Ornella Uwimana yize ivyo kuvura kuri kaminuza ariko akora intebe mu mapine	"Umwigeme Ornella Uwimana yahejeje ivyigwa vy'amagara y'abantu muri kaminuza mu 2020 ubu akaba akora akazi ko gukora intebe mu mapine. Intebe za mbere yazikoze mu 2016 akiri ku ntebe y'ishure, umuvyeyi wiwe aca arazimugurira kugira amutere intege. Agira ati:""Naguze amapine umunani ku bihumbi mirongo ine, hanyuma nca ndayakoramwo intebe. ""Mu kuntera intege, umuvyeyi wanje arazishima aca arazingurira azishira kw'ibaraza"" Ornella avuga ko akunda kwiyigisha gukora ibintu bitandukanye kuri YouTube. Ahejeje kaminuza mu gisata c'ivy'amagara y'abantu ""Sante Publique"" mu 2020, ivyo gukora intebe mu mapine yaciye abigira umwuga. Avuga ko abona ko amaze gutera imbere ugereranije n'aho yatanguriye. Agira ati: ""Natanguye nkorera muhira ariko ubu narakotesheje ikibanza nkoreramwo ndiha ku kwezi. ""Nkoresha abakozi batatu baza buri musi, n'abandi bane baza igihe mba ndabakeneye."" Gushika ubu avuga ko yoba ageze ku mutahe wa miliyoni zine z'amarundi. Ornella Uwimana ahanura urwaruka kwubahuka gukora ico ari co cose rubona gishobora kuruteza imbere. Avuga ko hari benshi bagaya akazi canke ntibashiruke umwete wo kugakora. Ati: ""Hari abambona ndiko ndahiga amapine bagatangara. Bakanayanyima nkarinda guca ku bafundi b'imodoka ""Hari n'abantwenga bambonye ndiko ndatobora amapine kandi baheruka nari nagiye gusigisha inzara. ""Ubu ariko batanguye gutahura kuko babona ntanguye gutera imbere. Uburundi buherutse gushinga umugambi wa PAEEJ (Programme d'Autonomisation Economique et d'Emploi des Jeunes Diplômés), werekeye urwaruka ruhejeje amashure kugira rwishingire imigambi yo gukora. Uwo mugambi reta yawuhaye imiriyaridi 48 z'amafaranga y'amarundi. Ariko n'ubu hari abacibaza uruhara nyarwo rwa PAEEJ, mu gihe abandi bafise amakenga ko bashobora gufasha koko urwaruka kwigenga mu butunzi rukareka kuzera inze."	https://www.bbc.com/gahuza/amakuru-60988470
politics	Burundi: Bunyoni na Bazombanza, aba mbere bemejwe muri leta ya Ndayishimiye	Inama nshingamateka y'u Burundi ihejeje kwemezwa Alain-Guillaume Bunyoni mu kibanza c'umushikiranganji wa mbere hamwe na Prosper Bazombanza mu kibanza c'icegera c'umukuru w'igihugu. Abo bategetsi bompi bemejwe mu matora yabaye mu mwiherero mu nama idasanzwe y'inama nshingamateka, yo kuri uyu wa kabiri inyuma y'amakete Perezida Evariste Ndayishimiye yaraye yandikiye inama nshingamateka ayisaba kwemeza abo bategetsi kuri ivyo bibanza. Abashingamateka bakomoka mu rurani Amizero y'Abarundi ubu bahurikiye mu mugambwe CNL ntibitabiriye ico gikorwa, bakavuga ko canyegejwe kandi ko bakimenyeshejwe ku munota wa nyuma mu gihe ngo ari igikorwa gihambaye cane. Eka na Agathon Rwasa, icegera ca mbere c'umukuru w'Inama nshingamateka akaba ari nawe arongoye umugambwe CNL, ntiyitabiriye ico gikorwa. Prosper Bazombanza yemejwe ku bashingamateka  91 kuri 94 bari bitavye ivyo bikorwa, babiri bakaba batamwemeje nayo umwe akaba ataco yabivuzeko. Alain-Guillaume Bunyoni nawe akaba yemejwe nk'umushikiranganji wa mbere n'abashingamateka 92 kuri 94. Inyuma y'icegera c'umukuru w'igihugu n'umushikiranganji wa mbere hategekanyijwe kuzoca hatangazwa abazaba bagize guverinoma bose. Ico kibanza c'umushikiranganji wa mbere caheruka mu Burundi mu 1998, Pascal Ndimira Firmin akaba ari we mushikiranganji wa mbere yaheruka, ku butegetsi bugira kabiri bwa Petero Buyoya yari yashikiriye ahejeje gutembagaza ubwa Sylvetsre Ntibantunganya ku wa 25/07/1996. Alain-Guillaume Bunyoni w'imyaka 48, yari asanzwe ari umushikiranganji w'umutekano kuva mu 2015. Yavukiye muri komine Kanyosha y'igisagara ca Bujumbura. Yize ishure kaminuza y'u Burundi mu 1994 ariko akaba atayibandanije kuko yaciye yinjira mu barwanyi ba FDD mu 1994 mu ntambara yadutse mu Burundi inyuma y'igandagurwa rya Perezida Melchior Ndadaye gushika umuhari CNDD-FDD ushitse ku masezerano yo guhagarika intambara mu 2003. Bwana Bunyoni yarajejwe amabanga atandukanye CNDD-FDD imaze kwinjira muri leta, mu nyuma igatsinda amatora yo mu 2005. 2004-2005, yahawe amabanga y'umugenzuzi w'ibiro bikuru vy'igipolisi gishasha cari gihejejwe gushingwa gisubiriye urwego rw'ikijandarume. Kuva mu 2005 gushika 2007 yagenywe kuba umukuru w'igipolisi c'u Burundi. Kuva 2011 gushika 2014, Alain-Guillaume Bunyoni yagenywe kuba umukuru w'ibiro bijejwe ibibazo vya gisivire (cabinet civil) mu biro vy'umukuru w'igihugu. Hampande y'ivyo bikorwa, Bwana Bunyoni yajejwe amabanga atandukanye mu vy'umutekano ku rwego mpuzamakungu, mu 2007 yari mu ntumwa za leta mw'ishirahamwe ONU zari zijejwe gutsimbataza amahoro n'umutekano. Muri ico gihe nyene yari arongoye komite y'abakuru b'inzego z'igipolisi muri Afrika y'Ubuseruko (OCCPAE) muri rwa rwego rw'igipolisi mpuzamakungu ( Interpol). Yabaye umushikiranganji w'umutekano incuro zibiri, ubwa mbere kuva mu 2007 gushika 2011, hanyuma kuva mu 2015 gushika ubu. Bwana Bunyoni, umwe mu bategetsi bakomeye muri CNDD-FDD, yagirizwa uruhara mu bikorwa vyo guhonyanga agateka ka zina muntu mu ndyane za politike zadutse mu 2015. Ari mu bafatiwe ibihano na Amerika bijanye n'ivyo ubutegetsi bwa Pierre Nkurunziza bwagirizwa vyo guhonyanga agateka ka zina muntu. Mu 2017 leta y'u Burundi yarikuye muri sentare mpuzamakungu mpanavyaha inyuma y'uko iyi sentare itanguje amatohoza ku vyaha vyakorewe kiremwa muntu mu Burundi kuva mu 2015. Ni umunywanyi w'umugambwe UPRONA, akaba avuka muri komine Rusaka y'intara ya Mwaro. Yahejeje amashure yiwe ya kaminuza mu gisata kijejwe ubufundi bw'ivyuma bikoresha umuyagankuba (Génie Electromécanique) kw'ishure kaminuza y'u Burundi. Mu mabanga yakoze, Bwana Bazombanza w'imyaka 60 yarabaye umwigisha w'ibiharuro, arakora mw'itonorero ry'ikawa SOGESTAL Kirimiro kuva mu 1990 gushika 1992. Yarabaye buramatari w'intara ya Mwaro kuva 2002 gushika 2005, aho yaca agenwa mu gisata kijejwe ubugenduzi bw'amashure y'imyuga mu ntara ya Mwaro kuva 2005 gushika 2010. Kuva 2010 gushika 2014, yakora mu murwi ujejwe ibibazo vy'amatongo gusubiza mu vyabo ababiteshejwe n'intambara (CNTB), imbere y'uko agenwa kuba icegera ca mbere c'umukuru w'igihugu kuva mu kwa kabiri 2014 gushika 2015 asubiriye Bernard Busokoza yari aherutse kubogozwa n'umukuru w'igihugu w'ico gihe, Petero Nkurunziza. Yahora ari umunyamabanga mukuru w'ikigo kijejwe kugenzura ihuriro ry'amashirahamwe yo gutegekaniriza kazoza (ARCA) amabanga yashinzwe kuva mu kwa cumi na kabiri 2017. Imbere y'aho, yari  arongoye ishirahamwe rijejwe gutekaniriza kazoza abakozi, INSS, amabanga yahawe kuva 2016 gushika 2017. Aje ubwa kabiri muri ico kibanza, ariko mu gihe vyari bimenyerewe ko umukuru w'igihugu agira ivyegera bibiri mw'ibwirizwa rya 2005, ryasubiriwe n'irya 2018, ni we wenyene ari icegera c'umukuru w'igihugu.	https://www.bbc.com/gahuza/amakuru-53151343
religion	Burundi: Abarongoye Islam bavuga ko ata ngorane ihari hagari ya Islam na reta	"Abakuru b'idini rya Islam bavuga ko biyamiriza amajambo yashikirijwe na Ndikumana Rashid, umusilamu aherutse kwifatira mu gahanga umushikiranganji w'intwaro yo hagati mu gihugu, iterambere rusangi n'umutekano. Mw'itangazo ryasohowe n'ihuriro ry'imisigiti riri kumwe n'ihuriro ry'aba-Imam mu Burundi, bamenyesha ko ivyo Ndikumana yavuze yabivuze ku gatwe kiwe bitega aya mahuriro canke ""umuryango w'aba Islam mu Burundi"". Ndikumana arapfunzwe inyuma y'uko yumvikanye ahamagarira umushikiranganji w'intwaro yo hagati n'umutekano, Ndirakobuca Gervais, gusaba ikigongwe, hari mu musigiti wa Madina uri muri zone Buterere mu gisagara ca Bujumbura. Umwe mu bakuru b'idini rya Islam mu Burundi yabwiye BBC ko gushika ubu nta kibabuza gusenga uko bamye basenga na mbere. Abakuriye Islam mu Burundi mw'itangazo ryabo, bamenyesha abanywanyi babo ko ""ata matati ari hagati y'umuryango w'aba Islam mu Burundi"" na reta y'igihugu. Zuberi Mohamed, Umukuru w'inama ya bose mu muryango w'aba Islam mu Burundi, yabwiye BBC ko bakira nk'abandi bose ivyashikirijwe na Ndirakobuca, kuko ""vyaraba bose ntivyaraba aba Islam gusa"". Avuga ko ivyo yavuze bitababuza gusenga uko bahora basenga. Ati: ""Nta tegeko na rimwe rirasohoka ritubuza gusenga canke ritubuza guhamagarira abantu kuja gusenga. ""Twebwe dufata y'uko yariko ashikiriza amakenga yoba afise canke uko abona ibintu"". Zuberi avuga ko iyo habaye ingorane hagati ya reta no mu muryango w'aba Islam mu Burundi ""hariho inzira bicamwo kugira ngo tuvugane, nk'uko biri mu yandi madini"". Abajijwe niba ivyasabwe n'umushikiranganji Ndirakobuca bidashobora guhungabanya umutekano, Rashidi abona ko ata ngorane bishobora gutera. Ati: ""Abatovyi mu mpande zose ntibabuze, ariko twebwe turazi ko aba Islam bahagaze neza, kandi ko ata ngorane zihava ziva muri ivyo gushika kuri uno munota nta kibazo kihari hagati ya reta n'aba Islam mu Burundi""."	https://www.bbc.com/gahuza/amakuru-57430478
politics	Uwurinda David Cameron yahagaritswe azize kwibagirira imbunda muri WC y'indege	"Umupolisi yakora akazi ko kurinda uwahoze ari umushikiranganji wa mbere w'Ubwongereza, David Cameron, yahagaritswe nyuma yo kwibagirira inkoho muri WC y'indege. Igipolisi c'Ubwongereza cemeje ko uwo mupolisi yakuwe mu kazi kandi akaba ariko aragirwako itohoza nyuma y'aho ivyo yakoze bimenyekaniye. Iyo nkoho bivugwa ko yari yuzuye amasasu, yatowe n'ingenzi hasigaye umwanya muto ngo indege ihagurutse, ayitora iri kumwe na passport ya Bwana Cameron. Indege barimwo y'ikompanyi British Airways yaratebejwe ikiringo c'isaha imwe, kuko umupilote yariko araremesha ingenzi azibwira y'uko abarinda vya hafi abategetsi bemerewe kwinjirana inkoho mu ndege. Bivugwa ko mu nyuma iyo nkoho yaciye ikurwa muri iyo ndege. Iyo nkoho, vyibazwa ko yari iyo mu bwoko 9mm Glock 17 pistol, bivugwa ko yasizwe muri iyo WC n'umupolisi acunga abantu vya hafi wo mu rwego rwa Met's Specialist Protection, akaba yari yayikuye mu rwubati rwayo ariko arihagarika. Passport ya Bwana Camero hamwe n'iy'uwo mupolisi, basanze ziri kumwe n'iyo nkoho, nk'uko bitangwaza n'ikinyamakuru co mu Bwongereza, The Sun. Umuvugizi w'igipolisi c'Ubwongereza yagize ati: ""Turazi neza ivyo vyabereye mu ndege yari ije mu Bwongereza itariki zitatu z'ukwa kabiri kandi uwo mupolisi yakuwe mukazi. ""Ibi vyabaye twabifashe nk'ibihambaye cane kandi twatanguje itohoza ry'indani."" Bwana Cameron yahoze ari umushikiranganji wa mbere w'Ubwongereza ikiringo c'imyaka itandatu gushika mu kwezi kw'indwi 2016, aho yatanga imihoho kubera ivyavuye mu matora ya kamarampaka yo kuva kw'Ubwongereza mw'ishirahamwe rya Buraya."	https://www.bbc.com/gahuza/amakuru-51386944
health	Tanzania-Covid : Prezida mushasha wa Tanzania asabwa na OMS kurwanya coronavirus	"Umukuru w'ishami rya ONU riraba amagara kw'isi OMS/WHO, umunye Ethiopia Tedros Adhanom Ghebreyesus, yarungitse ubutumwa bwo gukeza umukuru  mushasha wa Tanzania, avuga ko yizeye ko bazokorana mu kurwanya  umugera wa Covid-19. Umukuru wa OMS yanditse kuri Twitter ati: ""Niteze ko tugiye gukorana kugira dukingire abantu indwara ya Covid-19, turangize ikiza hanyuma Tanzania kibe igihugu c'amagara meza gusumba. Dufashanije."" Samia Suluhu Hassan kuri uyu wa gatanu ni ho yarahirira amabanga yo kuba umukuru w'igihugu mushasha wa Tanzania - iminsi ibiri inyuma y'urupfu rwa prezida John Pombe Magufuli. Uwo muhisi yaramenyekanye cane mu makungu muri uyu mwaka uheze ku buryo yitwaye ku kibazo ca coronavirus. Tanzania ntirasubira gutangaza ku mugaragaro amakuru yerekeye ico kiza kuva mu kwezi kwa gatanu mu mwaka uheze, kandi reta yaranse kurondera incanco n'ubwo OMS yagumye isaba ko abanyeTanzania bakingirwa. Ahubwo prezida Magufuli yahamagarira abanyagihugu gusenga no kwiyuka kugira bikingire uwo mugera. Magufuli yarakekeza kandi akamaro k'udufukamunwa, ikintu umwanditsi w'umuganda Charles Onyango-Obbo yavuze kuri Twitter ko kitaciye mu ryahumye Gado mu gicapo ciwe ca politike ca nyuma. Uwo munye Tanzania aba muri Kenya, Godfrey Mwampembwa  azwi cane kw'izina rya  Gado, yandika ibineguro yishimikije ibicapo  (Caricaturiste /cartoonist)   yerekana Magufuli, umukatolika yabigendera, ari ku bw'injiriro bw'ijuru yakiriwe n'umumarayika amubwira ati: ""Nagira ndakumenyeshe ko udashobora kwinjira utambaye agafukamunwa!"" Havuzwe vyinshi ku magara ya Magufuli imbere y'uko apfa ku wa gatatu, urupfu vyavuzwe ko rwatewe n'ukwunyuka kw'ikibazo c'umutima yari asanganywe. Yari amaze indwi zirenga zibiri ataboneka ahagaragara, abatavuga rumwe n'ubutegetsi bakaba bavuze ko yari agwaye Covid-19."	https://www.bbc.com/gahuza/amakuru-56456297
health	Menya umushakashatsi Mireille Kamariza, yatoye DMN-Tre.	"Mireille Kamariza ni umushakashatsi muri kaminuza ya Harvard muri Leta Zunze Ubumwe za Amerika, yatoye ubuhinga bworoshe kandi bunyaruka mu gupima ingwara y'igituntu. Yanonosoye ubumenyi mu bijanye n'ibinyabuzima ku rwego rwa doctorat muri kaminuza ya Standford. Akwirikirana cane cane ingwara zandukira, zirimwo malariya, igituntu, na SIDA. Muri kino gihe yongeyeko na coronavirus. Impamvu, Mireille Kamariza yabonye ko ari ingwara muri kazoza nayo nyene izoba ibangamiye ibihugu bikene gusumba ibindi. Yamenyekanye cane kuva mu mwaka wa 2018 aho amariye gutora uburyo bwo gupima igituntu akoresheje umwanya muto n'ibikoresho biciririkiye, bufatiye kw'irangi rya DMN-Tre. Bwabaye ubwa mbere, haboneka uburyo bwo gupima igituntu mu minota itarenga 15, hifashishijwe irangi uyu mushakashatsi yakoreye muri 'laboratoire' ya kaminuza ya Standaford muri Leta zunze Ubumwe za Amerika, mu 2018. Aho ni mu gihe uwukekwa ko akirwaye yahora arindirira indwi zitatu mu kuronka inyishu y'ibipimo vyo kwa muganga. Uburyo Doctor Mireille Kamariza yatoye bwo gusuzuma ingwara y'igituntu -DMN-Tre (4-N,N-Dimethylamino-1,8-naphthalimide conjugate of trehalose), buhagaze ku guha ibara ridasanzwe imigera itera iyo ingwara y'igituntu (Mycobacterium tuberculosis), rituma yigaragaza bitagoranye muri rugagamisha (Microscope). Ni uburyo bushobora gutanga inyishu mu minota igera kuri icumi n'itanu, kandi iryo rangi rishobora kubikwa  ku  rugero rusanzwe rw'ubushuhe. Uburyo busanzwe bukoreshwa bwo kuvura igituntu, busaba kubanza gutegura igikororwa umurwayi aba yatanze, mu ntambwe zigera kuri 11, kikamara iminsi 21 muri 'laboratoire' kugirango bashobore gusuzuma ko hari imigera y'igituntu (Mycobacterium tuberculosis) yoba irimwo. Ubu buryo bwa Mireille Kamariza, burorosha kumenya nimba igituntu kigaragaye ku murwayi ari ikigatu (kitumva imiti isanzwe), canke gisanzwe. Ikindi kandi ngo bushobora gufasha kumenya nimba umurwayi ari ku miti iriko iramufasha, ko acandukiza canke atacandukiza. Ibi kandi ngo ntivyari vyoroshe gusuzuma hakoreshejwe uburyo bwari buhasanzwe bwo gupima iyo ngwara, nk'uko abashakashatsi bashigikiye ikoreshwa rya DMN-Tre babivuga. Ku bijanye n'igihe yibaza ubu buryo bworoshe bwo gupima igituntu buzoshikirira ibihugu bibukeneye nk'Uburundi, Dr Mireille Kamariza nta gihe atanga, ariko ngo ariko akora uko ashoboye n'ubwo ubu amaso yose yahindukiriye ikiza ca coronavirus. Uyu mushashatsi yimukiye muri Leta zunze Ubumwe za Amerika akiri umwana muto, ntiyibagiye ibibazo yabonye mu Burundi, igihugu ciwe c'amavuko. Avuga ko igituntu catwaye abantu yari azi, harimwo n'incuti, kandi ari ingwara ishobora kuvugwa igakira. Igituntu n'ingwara yandukira cane n'ubwo ishobora kwirindwa canke gukira iyo ivuwe. Ishirahamwe rijejwe amagara y'abantu kw'isi rimenyesha ko iyo ngwara ifata abantu bagera ku miriyoni icumi buri mwaka, muri abo igahitana umuriyoni n'igice. Aho ni mu gihe abagera ku ca kane ( 25%) c'abatuye isi baba bahuye n'uwo mugera, ariko 5-15% akaba aribo bawugaragaza nk'ingwara. Dr Mireille Kamariza avuga ko ubushakashatsi bwiwe yabuhebeye ingwara zifata cane cane abo mu bihugu bikene, izo ahandi basigaye bita 'ingwara za kahise'. Uretse ingwara y'igituntu, yitaho n'ubushakashatsi ku ngwara za Malariya na SIDA. Hejuru y'izi ngwara, yamaze kwongera mu bushakashatsi bwiwe, ingwara ya Covid-19. Agira ati: ""Mu gihe bigaragara ko ibihugu bitunze biriko biratera intambwe mu kurwanya ikiza ca coronavirus mu gukwiragiza incanco mu banyagihugu bavyo, muri Afirika n'ibindi bihugu bikenye biraboneka ko bitazokworoha kuronka uburyo bwo kuyirwanya. ""Nta nkeka ko muri kazoza na Coronavirus izosigara ari ikibazo muri ivyo bihugu cane cane."" Intego ya Dr Mireille Kamariza, ni ukuronkera inyishu ibibazo birangwa mu gice c'abatuye isi kititaweho n'abandi bashakashatsi bakomakomeye. Ngo kuva akiri muto, yamye afise umwete n'ubwira vyo kubaza ibibazo no kubironderera inyishu, n'ubwo kuri bimwe bamubwira ko atazihari. Agira ati: ""Naraba hejuru, nabona inyenyeri nkabaza abavyeyi igituma zitonze ukwo, bati nta nyishu zihari, nanje nti kabuki… reka tuzirondere?"" Inyuma yo gutora irangi rya DMN-Tre rifasha gupima igituntu bitagoranye, Dr Kamariza yashinze ishirahamwe 'Olilux Biosciences Inc', yifatanije na Dr Carolyn Bertozzi yamubereye nk'umuhetsi (mentor) muri ubu bushakashatsi muri kaminuza ya Stanford. Intumbero ya Olilux Biosciences Inc, n'ukumenyekanisha ubu buryo bushasha bwo gupima igituntu hakoreshejwe irangi rya DMN-Tre, aba bahinga babona buzimbutse, bunyaruka, bushobora gukoreshwa aho ariho hose kw'isi no mu bice vya kure y'imiji n'ibisagara, bifise uburyo buciririkiye cane. Ikoreshwa ry'ubu buryo ngo rishobora kugabanya cane impfu ziturutse ku ngwara y'igituntu, ifatwa nk'iya mbere kw'isi ihitana abantu benshi mu ngwara zandukira, kuko bufasha abaganga gushoka bafata ingingo yo gushira umurwayi ku miti ubwo nyene mu gihe basanze yaranduye. Uyu mushakashatsi amaze gukorana n'umugambi ushigikiwe n'umurwizatunga Bill Gates mukurwanya iyo ngwara y'igituntu. Ku ntambwe amaze kugerako, avuga ko yatewe intege n'abavyeyi, abigisha, incuti n'abagenzi bamubonamwo impano idasanzwe y'umwete n'ubwenge bwo kurondera inyishu z'ibibazo. Ariko rero intambamyi ngo ntizibuze, ahanini akavuga ko zishingiye k'uko abantu bamufata, iyo babonye ivyo akora n'uwo ari. Gufata ko umuntu hari ivyo atoshobora kubera ico ari, ngo bituma benshi bataniyemera, ngo bashobore gukwirikira indoto zabo. Ni ibintu avuga ko atahura kuko nawe yabishiciyemwo, ariko agasaba abakiri bato kudateshwa intege n'ivyo abandi babibazako. Ati: ""Kenshi iyo bantumiye kuvuga ijambo, baba biteze umugabo akuze w'umuzungu"". Ku bwiwe ngo igikenewe n'umwete wo gukora ubushakashatsi, ntibisaba igitsina, ibara ry'uruhu canke ibindi vyose biranga abantu mu butandukane bwabo. Icifuzo ca Mireille Kamariza ngo ni ukubona abakiri bato bari inyuma yiwe baronka uburyo bwo kwiga bagashika kure. Ikimuraje ishinga ni ukubona abana b'Abarundi  bifuza kunonosora ubushakashatsi batabishobora kiretse barinze kuja mu mahanga."	https://www.bbc.com/gahuza/amakuru-58117364
entertainment	Big Fizzo yoba yariganye indirimbo ya Diamond Platnumz?	"Umuririmvyi rurangiranwa mu Burundi, Desire Mugani, azwi cane kw'izina rya Big Fizzo, avuga ko atiganye indirimbo ikunzwe cane ya Diamond Platnumz wo muri Tanzania. Big Fizzo yatanguye kumenyekana mu Burundi mu myaka 1996 aho yaririmba mu mugwi wavuza injana ya rap witwa N***a Soul. Ico gihe, naho igihugu cari mu bibazo bitoroshe vy'intambara, ari mu baririmvyi bake baremesha ibiteramo bihimbaye mu Burundi. Nyuma y'imyaka irenga mirongo ibiri ari muri uyu mwuga, Fizzo aracari ku rwego rwo hejuru mu muziki ndundi uvuzwa henshi wokwita pop music mu Congereza. Indirimbo ziwe zigezweho ubu nka Konzi, You na Sugua, zirirwa zisamirana ku maradiyo mu Burundi n'ahandi, mu butambiro eka mbere no ku mbuga nka Youtube, aho usanga zinaherekejwe n'amasanamu ahinguye bigezweho. Ariko bamwe mu bakunzi b'umuziki hamwe n'ababikurikiranira hafi, batanguye kwibaza niba Big Fizzo atoba ariko arafata inzira ya hafi mu kwandika indirimbo ziwe. Indirimbo Tetema y'umuririmvyi Diamond Platnumz yaririmbanye na Rayvanny imaze kurabwa kuri Youtube inshuro zirenga imiriyoni 27, kuri ubu ikaba iri mu zirabwa cane z'uwo munyamuzika. Uyumvirije ugaca unumviriza Sugua ya Big Fizzo yaririmbanye na Elly's Boy, Double Jay na Kirikou A-Kili bo mu kigo c'umukizi Bantubwoy, ntiwogenda udakozweko n'ugusa kwazo. Uhereye ku mudiho, ku ntambo co kimwe na hamwe hamwe mu majambo, ufise ugutwi kw'umuziki urashobora kwumva ko harimwo ibija gusa. BBC Gahuza yashatse kumenya ico uwo muririmvyi avuga kuri ukwo gusa kw'izo ndirimbo, ica ivugana nawe aho asanzwe ari mu gihugu c'Ubutariyano. Big Fizzo yatanguye ahakana ko ata ntumbero n'imwe yigeze agira yo kwigana iyo ndirimbo Tetema ya Diamond Platnumz. Yagize ati: ""Abantu bavuga ivyo amatwi yabo agomba kuba atumva neza. Ntushobora kuvuga ko indirimbo zisa kubera ko gusa zifise umudiho umwe. ""None duce tuvuga ko zouk zose zisa? Canke ko reggae zose zisa? Ku ntambo naho, imiziki myinshi abantu batamba bimwe, none ni kangahe batamba ndombolo mu miziki yo muri Kongo?"" Fizzo kandi abandanya avuga ko mu ndirimbo nyinshi abantu bandika bimwe, gusa bigatandukanywa n'umudiho w'indirimbo canke injana. Ati: ""None nk'ubu noreka kuririmba ngira nti 'ndagukunda' kuko hari uwundi yabivuze? Ivyo ntibishoboka. Amajambo ategerezwa gusa, ariko uburyo tubiririmba nibwo buzana ubudasa"". Iyindi ndirimbo bivugwa ko Big Fizzo yiganye ni indirimo You, aririmba asa n'uwiyama abamuzanako ingorane mu buryo butandukanye. Iyi ndirimbo nayo uyumvirije, hanyuma ugaca wumviriza indirimbo yitwa F*** You y'umuririmvyi Kizz Daniel wo muri Nigeria, uca umengo hahindutse ururimi n'umurindi gusa. Fizzo yagize ati: ""Kuri iyi ndirimbo yoyo sinobesha, kuko Kizz Daniel yampaye 'inspiration'. Harimwo vyinshi bisa muri izo ndirimbo zibiri. Wumvirije nko ku gitari hoho uravyumva."" Big Fizzo yabandanije avuga ko ari ibintu bisanzwe kwisunga abandi baririmvyi, mu gihe ugerageje ukazanamwo umwihariko wawe. Abaririmvyi basubiramwo indirimbo z'abandi canke bifashisha bimwe mu biri mu ndirimbo z'abandi bariho, kandi si ibintu vya vuba eka mbere na barurangiranwa mu muzi barabikoze. Aha twotanga nk'akarorero ka Michael Jackson ku ndirimbo ya Manu Dibango yitwa Soul Makossa. Umuhisi Michael Jackson yafashe amajambo ""ma-mako, ma-ma-sa, mako-mako ssa"", ari mu iyo ndirimbo, ayakoresha mu ndirimbo yiwe ""Wanna be starting something"". Michael Jackson yaremeye ko yitije ayo majambo ayashira mu ndirimbo yiwe, aca yemera kuriha amahera Dibambo bitarinze guca muri sentare. Mu mwaka uheze, vyaramenyekanye ko hatanguye urubanza rwarezwemwo Ed Sheeran ku ndirimbo yiwe ""Thinking Out Loud"", urubanza rukibandanya. Umuryango wa Ed Townsend, yandikiye hamwe na Marvin Gay indirimbo rurangiranwa ""Let's Get it On"", wareze Ed Sheeran kwigana iyo ndirimbo ntegerwa yo mu 1973. Gutera imbere kw'ikintu ico ari co cose kuvana n'ubwira abagikora bagishiramwo hamwe n'umwihariko gifise mu kwitandukanya n'ibindi bikorerwa ahandi. Mu gihe vyotangura kwibazwa ko abaririmvyi mu Burundi atakindi bakora atari gukoporora indirimbo z'abandi, kazoza k'umuziki wo mu Burundi koba kageramiwe. Vyoba ari ibintu bitangaje kuko u Burundi bwamye bufise abaririmvyi bandika indirimbo nziza zibereye ugutwi nka ba Canco Amisi, Christophe Matata, Africa Nova, Kidumu eka mbere na Big Fizzo. Mu gutera imbere kw'umuziki ni ngombwa ko urwaruka rugitangura kwumva imuziki mu gihugu kinaka, rwumvishwa umuziki wihariye wo muri ico gihugu. Iki ni igikorwa cega abanyamuziki bo nyene, ariko cane cane amaradiyo ategura ibiganiro vy'urwaruka harimwo umuziki."	https://www.bbc.com/gahuza/amakuru-49568177
business	Burundi: Inyuma y'indwi imwe ibitungwa bizosubira kubagwa	"Ubushikiranganji bw'intwaro yo hagati mu gihugu n'umutekano bumenyesha ko ibitungwa bigiye gusubira kubagwa kuva ku musi wa gatatu w'indwi iza. Ivyo vyashikirijwe n'umunyamabanga ntayegayezwa Martin Niteretse mu nama yagiranye n'abarongoye intara, abarongoye uturere mu gipolisi hamwe n'abajejwe uburimyi n'ubworozi mu ntara. Ingingo yo guhagarika kubaga ibitungwa yari yafashwe kubera iyaduka ry'ingwara y'inyonko yo mu kiyaya ca Rift (Fièvre de la vallée du Rift) Kugira ivyo bishoboke ngo ibitungwa vyo kubagwa bitegerezwa kwegeranirizwa hamwe. Agira ati:""Abayangayanga  bakeneye kuzobaga mubatunganirize aho begeraniriza ibitungwa bashaka kuzobaga mu ndwi iza. ""Nta nka izobagwa itavuye aho muri ico kibanza. Kuko ntayizova mu muhana ica ija kubagwa ubwo nyene."" Ivyo bitungwa kugira bije kubagwa, bitegerezwa kumara imisi indwi biri mu kibanza categekanijwe mu makomine yose, bigenzurwa ko bitagwaye. Martin Niteretse kandi avuga ko ata nyama izova mw'ikomine zija mu yindi. Nta n'inka zirekuriwe kuvanwa mu ntara zija mu yindi, kiretse ngo izijanywe kubagirwa mu gisagara c'ubutunzi ca Bujumbura. Ariko ngo nko mu ntara zitagira inka nyinshi, abayangayanga baho barashobora kuja kuzigura ahandi, ariko abategetsi b'aho baziguze bategerezwa kubaha urupapuro ruziherekeza. Kandi ico gihe zizoca ziherekezwa n'igipolisi kugira ntihagire izururukira mu nzira canke izuririra mu nzira  zitagenzuwe neza. Icipfuzo ngo n'uko mu ndwi iza hatangura kubagwa inka, hamwe n'impene n'intamaba 'bishobotse'. Abadandaza basabwe kandi kudaca bikika mu kiza ngo baduze ibiciro. Ku bijanye n'urucanco, Martin Niteretse yabasavye kuja gutegura abajejwe ako kazi kugira incanco zishitse bace baja ku kivi. Haraheze amezi arenga abiri hatanzwe itegeko ko kizira kikaziririza kubaga inka, impene n'intama, mu ntumbero yo gukumira inyono yo mu kiyaya ca Rift."	https://www.bbc.com/gahuza/articles/c975ejp1g1jo
sports	Margaret Wambui: Umunya-Kenya afise umudari wa olympic asaba ko haba umugwi wa gatatu w'abanonotsi	"Urwego ruraba inkino z'abanonotsi (World Athletics) rukwiye gushiraho umugwi ugira gatatu mu mahiganwa kugirango ruhe amahirwe abafise urugero runini rwa testosterone yo guhiganwa ku nkino bifuza, ivyo vyasabwe n'umugore w'umunya-Kenya, Margaret Wambui yiruka imetero 800. Co kimwe n'abandi banonotsi  bashirwa mu mugwi w'abafise icitwa 'Differences of Sexual Development' canke DSD -Wambui ntashobora guhiganwa ku kirere kiri hagati y'imetero 400 na mile imwe (1.6km) hamwe n'abandi bagore kiretse abanje gufata imiti igabanya iyo nkabuzo canke uwo musemburo ya/wa testosterone. Uwo munya-Kenya yatsindiye umudari wa bronze ku metero 800 mu nkino za Olympic zo mu 2016. Wambui yabwiye BBC Sport Africa ati: ""Vyoba vyiza bashizeho umugwi ugira gatatu w'abanonotsi bafise testosterone nyinshi - kuko sivyo kubuza abantu gukoresha impano zabo."" Urwego rujejwe izo nkino kw'isi , World Athletics, ruvuga ko ata mugambi wo gushiraho uwo mugwi rufise kandi ko ruzobandanya gushira abanonotsi mu migwu ibiri ihasanzwe y'abagabo n'abagore. Iciyumviro c'umugwi ugira  gatatu mu nkino zo kunonora imitsi cari kimaze kuvugwa, ariko Wambui abaye uwa mbere agishigikiye ku mugaragaro. Yavuze  ati: ""Twoba aba mbere duhiganywe muri uwo mugwi - twoca duha intege abandi banyegeza ingene baremwe. ""Twobereka ko atari amakosa yabo, ko uko ariko baremwe, kandi ko ata kibi bakoze."" Uwo munonotsi w'imyaka 25, atarahiganwa kuva mu kwezi kw'indwi mu 2019, ntazokwitaba inkino za olympic za Tokyo, mu gihe vyamugoye guhitamwo kwiruka ku metero nke (100-200) canke ku kirere kirekire. Kuva World Athletics ishizeho ingingo zigenga abanonotsi bafise DSD mu 2018, nta n'umwe mu bari batahanye imidari ku metero 800 mu nkino za Rio arasubira kwiruka izo metero mu mahinganwa mpuzamakungu. Mu nkino za 2016, Wambui yabaye uwa gatatu inyuma ya Caster Semenya wo muri Afrika y'Epfo yaronse umudari w'inzahabu n'umurundikazi Francine Niyonsaba yaronse umudari w'ifeza. Wambui ati: ""Birababaje kubona muri abo batatu bose ata n'umwe azoba ahari. ''Baratubujije kubandanya amahiganwa, kuko siko twari twabiteguye. Ndababaye kubona ntazokwitaba Olympic  kubera amategeko ya World Athletics."" Ku wa gatatu  Francine Niyonsaba yaronse umwanya usabwa kugira azohiganwe ku metero 5000. Abo batatu bashirwa mu mugwi y'abafise ""differences of sexual development"" kubera urugero ruruni kurusha urusanzwe ku bagore rw'umusemburo(inkabuzo) wa testosterone. Ku mategeko ya World Athletics yasohotse mu 2018, abanonotsi b'abagore bafise DSD ntibashobora guhiganwa ku birere biri hagati ya metero 400 na mile imwe (1.6km) - kiretse babanje kugabanura urwo rugero rwa testosterone, World Athletics ivuga ko ruha abanonotsi akarusho kadakwiriye ku bandi baba bariko barahiganwa nabo. Urwo rwego ruvuga ko testosterone bimwe mu vyo ituma ariko ishobora kwongereza ubushobozi bwo kutaruha n'inguvu z'imitsi, kandi ko amategeko ajanye n'aba DSD akenewe kugira ''habe ihiganwa ritarenganya kandi riri n'ico rivuze mu murwi w'anbagore"". Abanonotsi barashobora  kugabanya urugero rwa testosterone mu gufata iminti canke mu kwibagisha - n'ubwo kwibagisha bidahanurwa cane. Semenya yatwaye umudari w'inzahabu wa Olympic kabiri, ari imbere ku rugamba rwo kurwanya amategeko ajanye n'abafise DSD. N'ubwo amaze gutsindwa kenshi muri sentare za Buraya, aracabandanya urugamba. Mu kwezi kwa kabiri, yajanye urubanza rwiwe muri sentare ya Buraya y'agateka ka zina muntu, avuga ko ingingo yo gusaba abanonotsi ko bahindura imibiri yabo ari ugohonyanga uburenganzira bwa zina muntu. Umugwi w'abuganganira Semenya (w'imyaka 30) , baranakema icitwa urwego rujejwe inkino - gushika ubu rufatwa nk'amashirahamwe yikorera ivyayo - mu nzira yo kurwanya amategeko ya DSD ya World Athletics. Patrick Bracher  , umwe mu bunganizi mu mategeko avuga ati: ""Hamwe tworonka ingingo ya sentare ya Buraya ijejwe agateka kja zina muntu ivuga ko inzego mpuzamamakungu z'inkino atari inzego zikorera ivyazo kandi zirengeye amasezerano mpuzamakungu yereyeke agateka ka zina muntu, ico coba ari ikintu gihambaye cane ku nkino muri rusangi."" ""Inzego mpuamakungu z'inkino zizoca ziba nk'inzego zikora imirimo ijanye n'ama reta - kuko zitunganya ibintu ku rugero mpuzamakungu - ico coba ari ikintu gihambaye ku nkino. ""World Athletics izotegerezwa guca ibifatirako kuko bazoca bamenye ko iyo bagiye muri sentare ica imanza z'inkino (urwego rw'amategeko rwa mbere rwisumbuye mu nkino) muri kazoza, amaherezo bazotegerzwa kwisunga ibintu mu buryo bwagutse gusumba: mu yandi majambo, ibibazo vy'agateka ka zina muntu."" Hamwe botsindwa,  Bracher avuga ko urugamba rw'amategeko rwa  Semenya ruzoba rurangiye. Bibonwa mu buryo butandukanye Ariko , bitandukanye na Wambui, Semenya  ntashaka ko hazanwa umugwi wa gatatu mu nkino z'ubunonotsi. Bracher avuga ati : "" Caster Semenya yavutse, akura, yiga kwiruka, abaho yongera ahiganwa nk'umugore, urubanza rwose rero rukaba ar'urwo uburenganzira bwiwe bwo kubikora."" ""Bibi gusumba ngaho ni uko ushizeho umugwi nk'uwo, bivuga ko ata muntu n'umwe yoheza ngo yiruke muri uwo mugwi atabanje kwerekana icese ibijanye n'amagara yiwe. Vyoba bisubiye kuba ibindi bipimo bifatiye ku gitsina biciye ku ngingo y'uko umuntu abivuga ubwiwe."" Hagati aho World Athletics yarahakanye ko ata mugwi wa gatatu uzoshirwaho. Mw'itangazo yahaye BBC, World  Athletics yavuze iti: "" Abanu bamenye ko  abanonotsi bafise DSD bagize 0.7% y'abanonotsi bose b'abagore, gutyo umugwi ugira gatatu ntiwkora ku nkino zitari nke."" Gufata ibintu gutyo bisigura ko Wambui - avuga ngo ""gufata imiti [igabanura testosterone] ntivyigeze binca mu mutwe"" - ntazokwigera ashobora gusubira  guhiganwa ku kirere yifuza. Amaze kuvyiyumvira cane , uwo munonotsi w'imyaka 26, yaciye ahitamwo kugerageza imetero 5000, bivuze ko azomara igihe atasubira guhiganwa kuko azofata umwanya wo kumenyera ico kirere. Avuga ati: ""Bizombabaza kuraba inkino za Olympic kuri television kandi nari kuba nashoboye kuzitaba. ""Ariko nzoziraba kuko inkino [Sport] zindi mu maraso."""	https://www.bbc.com/gahuza/amakuru-57344114
health	Burundi – Covid: Incanco z’iki niba leta itazihimiriza?...Impari ku ngingo ya reta	"Ingingo ya reta y'Uburundi yo kwemera kuronswa incanco za Covid-19 ariko itazohimiriza abantu kwicandagisha irabonwa ugutandukanye mu benegihugu. Bamwe bagaragaza ko bari kumwe na reta y'Uburundi kuri iyi ngingo igihe abandi babona ko ataco bimaze kuba reta yemera kuronswa incanco idafise umugambi kuri zo. Izo ncanco ntizirashika mu Burundi. Abategetsi bajejwe amagara y'abantu bamenyesha ko poritike ya reta ihari kuri iki kiza ari ukugipima, kuvura abakirwaye no guhimiriza abantu kucirinda, ariko ko ivyo kwicandagisha bitarimwo. Reta ariko ubu yugururiye imiryango incanco ishobora kuronswa na Banki y'isi kugira ngo ""uwuzoshaka ariwe azokwicandagisha"", nk'uko umushikiranganji w'amagara y'abantu yabivuze. Gushika ubu reta y'Uburundi ntishigikiye ivyo gucandaga Covid nk'uko vyumvikana mu mvugo z'abategetsi, ibi vyongereza amadidane mu benegihugu batari bake ku bushobozi bw'incanco za Covid zemejwe n'abahinga. Ingingo yo kwemera kuronswa incanco ariko reta ntizihimirize abenegihugu benshi bayivuzeko ibitandukanye ku rubuga rwa Facebook rwacu. Bimwe bimwe ni ibi ngaha: Japhet Céle Abafash iy ngingo bubahwe baciye ubwenge. Icambere hari igihe bokwanka bagasanga bahomvye uruncanco rumeze neza. Ku rundi ruhande hari igihe bokwemera bagasanga bemeye ibitwicira ubuzima. Rero ndakunze ukuntu batabaye nk'imbata imenya ko imize ikintu kitarika aruko camaze gushika mu muhogo. Umurundi wese ahari afate kamwe ndaje kuriha kuko kirazira kwigerezako Fabien Ndayizeye Novuga ko biteye isoni kuri Leta Mvyeyi    !Wemere ko bakuzanira urucanco,hanyuma ngo sinzosaba abantu banje kwicandagisha?Quelle irresponsabilité !!!Hari amaleta yemeye neza izo ncanco,kandi n'abakuru b'ibihugu bakaziterwa.Hako basesaguza Banque mondiale ng'izane incanco batazozikoresha,nibazihe abazikeneye bareke kwigenza nk'abariko bakina comédie !!! Stany Barutwanayo Ni vyiza kubanza kuraba uko ziriko zirakora, bongere basuzume neza ko izo batuzaniye arizo bariko baha ab'iwabo. Kuko urazi ko abazungu ata rukundo bafitiye Africa Mubindi Wirabura Urugendo rwa samia suluha hasaan biragaragay ko yaratumw kur mugnzi w ko ategerezw kwemeer icanco bitabay ivy tanzania ikugara frontiere nibivayo vyos. Imana idutabare 666 iratanguy Etienne Nsanzamahoro Kuzaruntera bizabasaba kubanza kumboha naho ubundiho mbona abazungu ivyo bateguye bagira babishikeko, ndashimiye indongozi zacu kuba ruziteza uwushatse none ko bobo batavyiteza ?? Harakaza Jackson Twee tumaza kwa applying covid vaccine knd na appointment twayihawee buja Banabimana Balthazar Uko bemeye kuzitora ninako bazohatara abantu kuziteza. Gusa ntaho woshobora gukwepera umuzungu ntanahamwe. Abashatse kubigerageza urabona kobahise basezera isi vyihuse, Kandi bose urabona kobapfuye impfu zimwe bose imitima yarahagaze Magufuri, Peter. Abo nibo bagabo Africa yarisigaranye Kizigenza Tuyishime Putin Abarundi bakwiye kuva mu bintu bidasobanutse nk' Abana batoya none bumva bazakiriye ngo zimare iki? mu gihe badakingira abanyagihugu babo. Sibori Callixte Ubarundi ndabemera cyane bameze kakagasimba gakandagira kumviriza ngo ntawamenya isi yarashaje! (Chameleon zubahwe kweli) Ntirushwa Samuel Nibindi byose bazabyemera kuko basa nabatazi ibyo barimo nimagufuri wabashukaga Egide Nzambi Abazungu bakumbuye KO tubiyamiriza ndabibona. Burya ministre wacu yarengewe ndabibona, abanegihugu tuvire hasi rimwe tumushigikikize imyigaragamvyo, bagira batumarishe incanco! Mutabazi Fabrice Burya ngo twarikukiy?iki sikimenyetso ko tukiri mubukoroni!nimba reta itegekwa gutanga inkingo nayo ubwayo ifiseko amakenga ikemera kubera indonk zamadorari twikukiy gut?utigaba ntiyigaburira nuguca bugufi umuzungu aducinyiz!ntabugabo kuwushonj kabisa! Frederic Niyonsaba La nuit porte conseil !burya gufata icemezo wihuse,hari Aho usanga waguye mw'ikosa.reka abazikeneye cane babanze bazifate kuko igihe uburundi bwafatiye ingingo KO abenegihugu Bose bicandagisha,izoba campagne de vaccination de cinq jours gusa Aho abandi biriko bitwara imisi myinshi kuko ntabenshi bazoba bakizikeneye. Muhirwa Gitambwe Chimpesh Reta y'Uburundi ifise ubwenge burenze pe. Ndashimye kuba bafashe ingingo nkiyo yo kudasaba abantu kwicandagisha. Uwubishaka agende, uwutabishaka areke! Théo Walcott Kabirigi Niyonkuru Umuvyeyi wacu Suhulu yararutewe ejo urumva natwe abana ntitwogambararira umuvyeyi !!!Tanzania iradufise muminwe !!! Rémy Citegetse Bizoteb biba itegeko.kuko bazoc bavug ngo service kanak ntuzokwijir uterekany ko wicandagishije.munyum batangur gufat ab muri bus.bizob vyaheze kuba itegeko.muzob mumbwira Salvatore Ndi Ne Non yazisabiy iki ? Ziz ziborre ngaho munyuma baj kuzita baturir kand hariho ibihugu bizikeney haricihishij inyuma Leta yingomber irya mfashanyo gusa yamadolari 78 million !!! EL Chebazz Nkimara kubona Tanzania izifashe nahise mbona ko hasigaye U Burundi... Erega ntiwarwanya gahunda yi isi.."	https://www.bbc.com/gahuza/58025639
religion	Nigeria: Umupasitori atangisha 700$ kugira yereke abantu 'irembo ribashikana mw’ijuru’	"Umuvugabutumwa muri Nigeria ari mu yabira inyuma yo kubwira abantu ko azi irembo ribashikana mw'ijuru riri mu bumanuko bushira uburengero bw'ico gihugu, ariko ko kugira aribereke bategerezwa gutanga amafaranga. Pasitori Ade Abraham yarezwe mu gipolisi n'umwe mu banywanyi biwe avuga ko uyo mu pasitori yamutangishije 310.000 y'amanaira (amafaranga yo muri Nigeria), angana n'amadorari y'abanyamerika 750, kugira ngo bashobore kubona iryo rembo avuga ko riri mu gisagara ca Araromi-Ugbeshi, mu ntara ya Ekiti. Uyu muvugabutumwa yemereye BBC ko koko yabwiye abantu ivy'iryo rembo, akavuga ko ari ""Imana akorera"" yarimweretse mu ntumbero yo kuraba aho abanyashengero biwe bageza mu kwemera kwabo, ariko akavuga ko ata muntu n'umwe aramuha amafaranga. Ishirahamwe ry'Abakristu muri Nigeria ryasohoye itangazo ryikurako uyo mupasitori Ade Abraham, igipolisi co mu ntara ya Ekiti naco kikaba cegeranije inzandiko z'abanywanyi b'ishengero ryiwe, kikaba catanguye amatohoza. Ishengero rya Pasitori Ade Abraham ryahora rifise icicaro mu ntara ya Kogi, mu nyuma ryimukira mu ntara ya Kaduna, imbere y'uko ryimukira amaja mu bumanuko n'abanywanyi baryo, mw'ikambi yubatse mu ntara ya Ekiti. Uyu munyashengero yamureze ku gipolisi yaciye yisubirira muhira iwe i Kaduna kuva ico gihe, ariko umugore wiwe yaranse kumukurikira, akavuga ko ""igihe c'umunezero"" cari kigiye gushika vuba. Ariko uyu mugabo n'umugore badashaka ko amazina yabo amenyekana babwiye BBC ko babandanya bavugana kuri terefone umusi ku musi. Pasitori Ade, azwi kandi kw'izina rya Noah Abraham (Nowa Aburahamu), aherutse kwerekanwa mw'ireresi yazungurutse cane, aho yariko asaba abasenga Imana gutera akamo incuti zabo ziri mu mahanga gutanga intererano y'amafaranga mu rusengero rwiwe."	https://www.bbc.com/gahuza/amakuru-61344212
entertainment	Mu mafoto: Umwami Charles ku musi wa mbere atanguye amabanga	Ku wa gatanu mu gatondo, niho Umwami mushasha w'Ubwongereza Charles III yava i Balmoral akaja i Londres /London, inyuma y'urupfu rwa nyina wiwe, Umwamikazi. Muri urwo rugendo ari kumwe n'umutambukanyi wiwe, Camilla Umwami yafashe indege yamuvanye i Aberdeen imujana ku kibuga c'indege ca RAF Northolt imbere y'uko aja gushikiriza ijambo igihugu aciye ku mboneshakure. Ashitse ku kirimba ca Buckingham, yasanganiwe n'abantu ibihumbi n'ibihumbi bamwipfuriza kuroranirwa muri  bino bihe bishasha. Ejo ku wa gatanu nyene, abahungu biwe, Abaganwa William na Harry, niho bava i Balmoral. Umwami Charles III yururutse imodoka ku kirimba ca  Buckingham nk'Umwami ku ncuro ya mbere	https://www.bbc.com/gahuza/amakuru-62860482
religion	Itegeko rya Sharia ni iki? Rivuze iki ku bagore bo muri Afghanistan?	"Aba Taliban bavuga ko bazotwara Afghanistan hisunzwe ata guhesha ingingo z'amategeko  ya Islam zizwi nk'itegeko rya Sharia. Uwo mugwi washikiriye intsinzi umaze gufata umugwa mukuru Kabul, gutyo urangaza  imyaka hafi 20 y'uruhara rw'ingabo mpuzamakungu zari zirongowe na Amerika uri ico gihugu. Hariko haba iki muri Afghanistan? Mu kiganiro ca mbere n'abamenyeshamakuru inyuma yo gufata Kabul, umuvugizi w'aba Taliban yavuze ko ibibazo bimwe bimwe nk'ivyerekeye ibinyamakuru n'uburenganzira bw'abagore bizokwubahirizwa hisunzwe ""itegeko rya Islam"", ariko uwo mugwi nturasigura ico ivyo bizoba bivuze mu ngiro canke mu bikorwa. Uwatsinzindiye agashimwe k'amahoro ka Nobel Malala Yousafzai - yarashwe n'aba Taliban afise imyaka 15 ahorwa guharanira uburenganzira bw'abakobwa bwo kuja mu mashure muri Pakistan - yagabishije ko ingene aba Taliban batahura itegeko rya Sharia bishbora kuba akaga ku bakobwa n'abagore muri Afganistan. Yabwiye BBC ati: "" Nararonse akaryo ko kuvugana na bamwe mu baharanira uburenganzira muri Afghanistan, barimwo abo mu mashirahamwe y'abagore, nabo barafise ayo makenga ko batazi ico ubuzima bwabo bugiye kuba."" ""Benshi baribuka ivyariko biraba mu 1996-2001, gutyo bakaba bafise amakenga menshi ku mutekano wabo, uburenganzira bwabo, ugukingirwa [no] gusubira kuja mu mashure."" Igijhe aba Taliban baheruka ku butegetsi  abagore ntibari bemerewe gukora akazi canke kuja mw'ishure. Kuva ku myaka umunani, abakobwa bategerezwa kwambara burka, abagore nabo bakaba bari barekuriwe kuja ahabona  ari uko baherekejwe n'umuntu w'umugabo wo mu muryango. Abagore babirenzeko barakubitwa abantu barorera. Ministre w'Ubwongereza ajejwe intwaro yo hagati Madame Priti Patel, avuga ku migambi ya reta yo kwakira impunzi 20.000 z'abanya-Afghanistan mu Bwongereza, yavuze ko atizeye ukwizeza kwatanzwe [n'aba Taliban]. Yabwiye BBC ko uwo mugwi ufise kahise ko gukandamiza abagore, kandi ko ""ivyo bitagiye guhinduka buno nyene"". Itegeko rya Sharia n'indinganzizo y'amategeko ya Islam. Riva muri Koran, inyandiko shingiro ya Islam, hamwe na fatwa - imanza ziba zaciwe n'inzobere mu vyigwa vya Islam. Sharia ubundi risigura  ""inzira igaragara, icamwo abantu benshi igana ku mazi"". Itegeko rya Sharia rikora nk'igitabo c'ingingo zigenga ukubaho aba Islam bose bategerezwa kwisunga, harimwo amasengesho, kwisonzesha no gufasha abakene. Rigamije gufasha aba-Islam gutahura ingene bategerezwa kwigenza mu kintu icarico cose c'ubuzima bwabo hisunzwe ingene Imana ibishaka. Sharia rishobora guha insiguro icarico cose kijanye n'ubuzima bwa minsi yose  bw'umu-Islam. Nk'akarorero, nk'umu-Islam atazi neza ico yokora aronse ubutumire bw'abo bakorana kugira bajane mu kabare inyuma y'akazi  ashobora kuraba inzobere mu vyigwa vya Islam kugira amugire inama maze akore ibijanye n'amategeko y'idini ryabo. Ibindi bice vy'ubuzima bwa minsi yose aho aba-Islam bashobora kubaza inzobere ingene bovyifatamwo n'amategeko agenga umuryango, amafaranga hamwe n'imirimo y'ubugwizatunga. Sharia ishira ivyaha mu migwi mikuru mikuru ibiri: ivyaha vya ''hadd"", biba ari ivyaha bikomeye cane bifise n'ibihano bizwi, hamwe n'ivyaja vya ''tazir'' aho igihano gishingwa n'umucamanza. Ivyaha vya ''hadd'' birimwo ukwiba, gushobora guhanishwa guca ikiganza c'uwagiriwe n'ico caha, hamwe n'ubusambanyi bw'abarenze ibigo, bushobora guhanishwa kwicishwa amabuye. Amwe mu mashirahamwe ya Islam avuga ko hari inzitizi  nyisnhi hamwe n'umurundo w'ivyemezo bikenerwa mw'ishirwa mu ngiro ry'ibihano vya hadd. Ishirahamwe mpuzamakungu ONU ryariyamirije kwicisha  amabuye, rivuga ko ari ''iyica rubuzo canke ubundi buryo bwo gufata canke guhana umuntu  bunyamaswa, ata buntu, butesha agaciro ko rero bubujijwe"". Si ibihugu vyose vya Islam bishira mu ngiro  ivyo bihano vya hadd  kandi amatohoza amaze kwerekana ko  aba-Islam babona mu buryo butandukanye cane  ibijanye n'ibihano ruhasha. Apostasy, canke uguta ukwemera, n'ikibazo kitavugwako rumwe cane mu ba-Islam kandi abahinga bavuga ko inzobere nyinshi mu vyigwa vya Islam zivuga ko ico caha gihanishwa urupfu. Ariko hari umugwi muto w'incabwenge z'aba Islam cane cane abakorana n'ibihugu vya Buraya, bavuga ko ukuri kw'isi ya none gusigura ko ''igihano'' gikwiye kurekerwa Imana - kandi ko Islam ubwayo itageramiwe n'uguta ukwemera. Na Koroan ubwayo ivuga ko ''ata guhata'' mu bijanye n'idini. Nko ku yandi mategeko yose, Sharia rirazitanye kandi kurishira mu ngiro bihagarara ahanini ku bwiza n'ubumenyi bw'abahinga. Abanyamategeko b'aba-Islam batanga intumbero n'ingingo bashinze. Intumbero ifatwa nk'urubanza rwaciwe yitwa fatwa. Hari amashure atanu  atandukanye y'itegeko rya Sharia. Hari inyigisho zine za Sunni: Hanbali, Maliki, Shafi'i na Hanafi, hamwe rero n'inyigisho imwe ya Shia, yitwa  Shia Jaafari. Izo nyigisho zitanu zitandukanye ku buryo   zisobanura, ijambo ku rindi, inyandiko itegeko rya Sharia rikomokako."	https://www.bbc.com/gahuza/amakuru-58257590
business	Ukraine: 'ntihagire ikindi mugurira muri Russia kiretse umwavu n’ingano' - niko US igabisha Africa	"Uwuserukira Reta Zunze Ubumwe za Amerika mw’ishirahamwe ONU  yaragendeye ibihugu vya Afrika, kimwe mu vya mugenza, kwari ukugabisha ko bitohirahira ngo bigurire ikintu kindi mu Burusiya kiretse intete n’umwavu, anagabisha ko bishobora gufatirwa ibihano. Mu kiganiro n’abanyamakuru i Kampala muri Uganda, Linda Thomas-Greenfield yavuze ati:  “Uburusiya bwama buvuga ngo ibihano bwafatiwe ku mfungurwa no ku bindi bifitaniye isano n’uburimyi vyatumye ibiciro biduga mu bihugu bitari bike. [...] Nagomba kumenyesha ko ata bihano twafatiwe ibintu ivyo ari vyo vyose vy’uburimyi biva mu Burusiya. “Uburusiya burashobora gushora hanze ibidandazwa vyabwo vyo mu gisata c’uburimyi, harimwo umwavu n’ingano, kandi n’ibindi bihugu birashobora kubigura”. “Nayo ku bihano vyafatiwe Uburusiya”, niko Linda Thomas-Greenfield abandanya avuga, “nk’akarorero ku bitoro, mu gihe igihugu cofata ingingo yo gukorana n’Uburusiya mu bisata bwafatiwemwo ibihano, aho coba gihonyanze ibi bihano[…].  Aha rero tugabisha ibihugu ko bitohirahira ngo birenge kuri ibi bihano”. Ibihugu hafi vyose vya Afrika bishima kutegamira kuri Ukraine muri ino ntambara yayo n’Uburusiya. Ibi mu bisanzwe bisigurwa n’ukutagirira icizere Uburengero, imyaka vyamaze mu bukoloni, be n’impuhwe z’incabwenge mu bihugu bitari bike vya Afrika zize mu Burusiya. Aho nyene, ibihugu bimwe bimwe vya Afrika ni abakiriya bakomeye b’intete za Ukraine, bakaba bahanzwe n’ikibazo c’ubukene bw’imfungurwa kigenda ciyongera. Ni mu gihe ku rubuga, intambara zibandanya ziha inkumbi muri Ukraine. Mu turere tw’intara ya Donetsk tugenzurwa na Ukraine, abasivire batanu baraye bishwe n’ingabo z’Uburusiya, nk’uko bivugwa n’umukuru wa gisirikare muri Donetsk Pavel Kirilenko. Yanditse ku rubuga rwa Telegram ati: ""Kw’igenekerezo rya 5 Myandagaro (5), Abarusiya bishe abasivire batanu ba Donbass. Abandi 14 barakomeretse”. Ni mu gihe hari amakuru avuga ko hari igice kigira kabiri c’imfashanyo Amerika iha Ukraine gifise agaciro k’umuriyaridi umwe cimirije gutangwa. Isoko ryabwiye Reuters ko ibiro vy’umukuru w’igihugu wa Amerika mu ndwi iza - ari nko ku wa mbere – bizotangaza iyindi mfashanyo ingana n’umuriyaridi w’amadorari y’abanyamerika izorungikirwa Ukraine. Muri ino mfashanyo harimwo ibisasu vya za muzinga zitera ibisasu vyinshi, zizwi nka HIMARS, ibirwanisho vyo gukorora indege vyo mu bwoko bwa NASAMS, hamwe n’ibimodoka ntamenwa vyo m ugisata c’ubuvuzi, bizwi nka 50 M113. Perezida Joe Biden ntaratera igikumu kuri uru rupapuro, bikaba bishoboka ko ibigize iyi mfashanyo, ibi navyo bikaba ari ibitigiri hamwe n’ubwoko bw’ibirwanisho, bishobora guhinduka. Mu gihe Biden yoterako igikumu, iyi yoba ari yo mfashanyo nini cane itangiwe icarimwe ihabwa Ukraine kuva intambara itanguye. Amerika imaze kurungikira Ukraine imfashanyo y’agaciro k’imiriyaridi 8.8 igizwe n’ibirwanisho n’ibindi vya nkenerwa. Maison Blanche/White House yanse kugira ico ishikirije ku vyerekeye iyi mfashanyo yimirije."	https://www.bbc.com/gahuza/articles/c4npqng4rgeo
politics	Afghanistan -Taliban: Urwamo rw'amasasu rwo kwigina itaha ry'Abanyamerika	"Mu gisagara ca Kabul humvikanye urwamo rw'amasasu menshi rwo kwigina ukuva mu gihugu kw'ingabo za nyuma za Amerika mw'ijoro ryakeye - ikiringo caranze irangira ry'imyaka 20 izo ngabo zari zimaze muri ico gihugu. Umunyamakuru wa BBC Lyse Ducet ari i Kabul yakurikiye ingene vyari vyifashe igihe inkuru yamenyekana ko indege ya nyuma y'Abanyamerika ihagurutse, yabwiwe mugenziwe yariko aramubaza ikibiriraraho kuri mboneshakure (television) ati : ""Wewe umviriza ibiriko biraba mu kirere hejuru yacu mu gisagara ca Kabul. Niba atari ikimenyamenya [ko abanyamerika bavuye burundu mu gihugu] sinzi icari co. Wewe umviriza urwo rwamo rw'amasasu"". Aba Taliban n'ababashigikiye mu gisagara co mu bamuko ca Kandahar biriwe barigina inyuma y'aho ingabo za Amerika ziviriye muri ico gihugu. Kandahar nico gisagara kiza ubugira kabiri mu bunini muri Afghanistan. Ni naco gifatwa nk ''iwabo w'umutima w'aba Taliban"". Abantu muri ico gisagara biriwe barazunguka mu mabarabara bazungagiza amabendera y'aba Taliban mu kwigina irangira ry'imyaka 20 ingabo za Amerika zari zimaze muri ico gihugu. ukwigina muri Kandahar Yakejewe kuba yavuye  ku butaka bwa Afghanistan ubwa nyuma Gen Major Chris Donahue niwe yabaye umusirikare wanyuma wa Amerika mu kuva ku butaka bwa Afghanistan. Niwe yuriye ubwa nyuma indege C-17   yatahukanaye ingabo za nyuma za Amerika mw'ijoro ryakeye. Uwo mu komanda wa division y'indege  ya 82 yashimagijwe cane ku mbuga hwaniro. Alex Plitsas yanditse kuri twitter ati: "" Ico niko uburungozi busa… yabanje kuraba ko abasirikare bose binjiye mu mutekano"". Uwundi akoresha twitter iblondeitall ati: ""Niwe akoza ikirenge hasi ubwa mbere, niwe wa nyuma mu kuva ku butaka"" Intwazangabo yavyigiye muri kaminuza ya gisirikare ya West Point , Donahue- jenerari w'inyenyeri zibiri - afise uburambe kandi bw'amateka meza mu ngabo za Amerika. Yaranagwanye mu ntambara ya Iraq mu 2003-11. Niwe yatwaye ingabo za Delta Force squadron muri Afghanistan mu gihe cataziriwe ''isugerezwa "" mu  2011, hanyuma aba umukuru w'ibikorwa vya gisirikare mu 2019-20. Abategetsi ba Amerika bavuga ko bafatanije n'ibihugu bacuditse , bashoboye kuvana muri Afghanistan abantu bashika ibihumbi 123 imbere y'umunsi ntarengwa wa  31 isaha zitandatu z'ijoro. Ariko haracasigayeyo abanyamahanga benshi, barimwo amajana y'Abongereza n'Abanyamerika bari hagati ya 100 na 250, nk'uko bivugwa n'abategetsi. Ministre w'Ubwongereza ajejwe imigenderanire Dominic Raab yavuze ko Ubwongereza bukeneye guhangana n''uko ibintu bisigaye vyifashe'' muri Afghanistan hanyuma bakorane n'ibindi bihugu kugira botse igitutu aba Taliban ariko mu buryo bworoheje. Hamaze igihe atawuzi iyo ibintu biva n'iyo bija kuva aba Taliban  bigaruriye ubutegetsi muri Afghanistan hakaba hagumye ibibazo vyo kumenya ingene reta nshsaha igiye kuba imeze. Ariko umushikiranganji bwa Pakistan ajejwe  imigenderanire  yavugiye mu kiganiro n'abamenyeshamakuru ko ""reta yumvikanyweko igiye gushingwa mu minsi ya vuba"" muri Afghanistan. Aba Taliban bari bavuze ko bari mu biganiro n'imigwi yose kugira bashike ku mwumvikano wo gushinga reta. Ingene uwo mugwi uzotwara igihugu n'ico intwaro yabo izoba ivuze ku bagore, uburenganzira bwa muntu  n'ubwisanzure muri poritike gushika ubu ntibiramenyekana."	https://www.bbc.com/gahuza/58395748
politics	HRW isaba UN kubandanya ishinze ijisho ku Burundi ku gateka ka zina muntu	"Ishirahamwe mpuzamakungu riharanira agateka ka zina muntu, Human Rights Watch (HRW),  ritera akamo akanama ka ONU kajejwe umutekano kubandanya gushinga ijisho ku kungene agateka ka zina muntu kabandanya guhonyangwa mu Burundi. Iryo shirahamwe rivuga riti: ""Ibikorwa bibi bijanye n'umutekano hamwe n'inkuru zerekeye ubwicanyi, kunyuruza no guhagarikwa bidakurikije amategeko birabandanya mu Burundi, n'aho hari habonetse icizere c'impinduka inyuma y'amatora ya prezida mu kwezi kwa gatanu mu 2020."" Mw'itangazo ryo kw'itariki zine z'ukwezi kwa 12, ryashikirijwe n'igihugu ca Afrika y'epfo kirongoye akanama ka ONU kajejwe umutekano muri kino gihe, hafashwe ingingo yo guhagarika ivyegeranyo vy'urutavanako ku Burundi. Ariko bakabandanya kuganira ku kungene ibintu vyifashe muri ico gihugu mu manama agenewe Afrika y'ibiyaga binini n'iyo hagati. Avuga kuri iyo ngingo, Louis Charbonneau ashinzwe imigenderanire ya HRW na ONU agira ati: ""Inama zerekeye Uburundi mu kanama ka ONU kajejwe umutekano zisigaye zitumvikanwako na bose kandi ntizibere ku gihe, mu gihe ico gihugu n'abagishigikiye bagerageza kuburizamwo igenzurwa ry'uko ibintu vyifashe. ""Mu bisanzwe, ako kanama kazoguma kagenzura nk'uko kahora uko ibintu vyifashe mu Burundi, ariko abarundi benshi, iyo ngingo n'ubutumwa buteye amakenga mu gihe kitoroshe Uburundi burimwo."" Gushika ubu reta y'Uburundi nta co iravuga kuri iryo tangazo, ariko yamye ivuga ko ivyo HRW ivuga ata shingiro bifise kandi bifise intumbero ya politike. Reta y'Uburundi yakiranye umunezero udasanzwe iryo jambo ryashikirijwe n'umukuru w'Inama ya ONU ijejwe umutekano, ku bijanye no gusaba ko Uburundi bwokurwa kuri urwo rutonde. Umukuru w'igihugu Évariste Ndayishimiye yanditse ku rubuga rwiwe rwa Twitter ati: ""Ndashimiye Inama Nkuru ya ONU ijejwe umutekano kubona yakirije yompi akamo nayiteye mu nama ya bose."" Kubw'iwe, gukura Uburundi ku rutonde rwigwako na ONU bifasha iki gihugu, incuti zaco n'abagenzi kwitaho iterambere n'imibereho myiza y'abenegihugu. Ingingo ya ONU ya 2303, yemejwe mu kwezi kw'indwi mu 2016 bivuye ku mutekano wariko urahungabana n'ihonyangwa ry'agateka ka zina muntu, yategeka umunyamabanga mukuru wa ONU kuza aragira icegeranyo cerekeye uko ibintu vyifashe mu Burundi buri mezi atatu."	https://www.bbc.com/gahuza/amakuru-55242529
religion	Mu mafoto: Umusi mukuru wa Christmas hirya no hino kw'isi	Abantu hirya no hino kw'isi bariko barahimbaza kimwe mu biringo vyeranda ku kirangamisi c'abakristu. Ariko inkuka z'imisa n'imisi mikuru vy'uyu mwaka vyitabwe n'abantu bake cane kubera ikiza ca coronavirus. Ukutegerana no kwambara agapfukamunwa ni vyo bintu bishasha bitegerezwa kwubahirizwa. All pictures copyright	https://www.bbc.com/gahuza/amakuru-55446365
religion	Papa Francis yashoboye gusoma imisa ku rubaraza rw'ibitaro inyuma yo kubagwa urura	"Papa Francis yashoboye kwiyereka abantu ubwa mbere kuva bamukoze kubera ingorane y'urura runini, haraciye indwi. Mu gihe yaboneka ko ameze neza, uyu mupapa w'imyaka 84 yasomye imisa yo muri ino ndwi ku rubaraza rw'ibitaro  Gemelli i Roma. Abantu baharurwa mu majana bakoraniye hanze y'ibi bitaro, bamwe bakoma akaruru ngo ""Viva il Papa!"" (Twogereranya na ""Papa, ramba""). Vaticano ivuga ko igikorwa co kuvura Papa indwara y'urura runini izwi nka ""symptomatic diverticular stenosis"" cagenze neza. Papa yabwiye abari aho ati: ""Ndanezerewe kubona nshoboye kurangura ibanga ryanje ryo ku wa Mungu n'aho ndi ng'aha"". ""Narumvise ko mwambaye hafi cane kandi ko mwansengeye. Ndabashimiye n'umutima wanje wose"". Ashimira abakozi bo muri ivyo bitaro, yavuze ko ""yiboneye ingene ubuvuzi bwiza ari nkenerwa, kandi bose bakaburonka, mu bindi bihugu nk'uko bimeze hano mu Butariyano"". Yongerako ati: ""Ntidutakaze aya mahirwe. Ni ngombwa ko tuyabungabunga"". Bamwe mu bana barwariye muri ivyo bitaro babonetse bari kumwe na Papa ku rubaraza. Ntibiramenyekana ikiringo azomara muri ibi bitaro mu gihe azoba ariko ararwaruka. Indwara ya Diverticular ni indwara itera ibivyimba mu rura runini, bigashobora gutuma rwipfungānya, bigatuma umuntu yuzura inda akanababara mu nda. Francis, yavutse mu  1936 i Buenos Aires, yaratakaje igice c'ihaha ry'iburyo afise imyaka 21. Afise kandi ikibazo co mu matako kimutera ububabare buhera mu gice co hasi c'umugongo bukamanuka mu maguru. Mu 2014, yagiye ahagarika ibikorwa bimwe bimwe kubera ibibazo vyo mu mushishito."	https://www.bbc.com/gahuza/amakuru-57797327
business	Burundi: Hilaire Manirakiza afasha abafise imbuga hwaniro kuduza ama 'vyuzi'	"Hilaire Manirakiza yize bimugoye kubera uburyo aho yagiye arahagarika ubu akaba akora akazi katamenyerewe rwose ko gufasha abafise imbuga hwaniro na YouTube kwongereza ababakurikirana (Views). Uwo musore avuga ko yize ivyerekeye ubuhinga bwa none bw'itumatumanako mu mashure yisumbuye, avuga ko yize bimugoye bituma atabandanya kaminuza. Avuga ati:""Nahagaritse imyaka itanu ntiga kubera ubukene, ngaruka kubandanya umwaka w'icenda abo twigana bahejeje. ""Narasubiriye ndamara umwaka ntiga banyirukanye kuko nari maze imyaka ibiri ntariha amahera y'ishure."" YouTube, iriha abafise 'accounts' bivanye n'igitigiri c'abaraba video bashirako n'igihe bazimarako. Mu Burundi hari benshi bamaze gushinga YouTube channels bashirako videos bafise intumbero yo gukorera ayo mafaranga, vyuzi rero ni wo mukate wabo. Kuri Manirakiza n'abafise ubuhinga nk'ubwiwe n'abo guha vyuzi abo bafise. Ni ubuhinga bushasha bwo kurondera amahera n'aho hari abanebagura uko bukora, hamwe  n'ubwoko bw'amakuru ashirwa kuri izo mbuga mu kurondera vyuzi. Hilaire Manirakiza avuga ko agiheza ishure yaciye aronka akazi ko gufata amasanamu ku mboneshakure yo ku mbuga hwaniro, ariko mu nyuma amasezerano bari bafitaniye aza guhagara. Avuga ko yaciye yigira inama yo kwiga uko yobaho mu gufasha abafise imbuga hwaniro kuduza ama 'vyuzi' (views). Agira ati:""Abafise imbuga hwaniro bampemba hakurikijwe igikorwa bantumye ico ari co. ""Uwo mfashije kuronka nk'ama vyuzi 1000 ku musi, ampa ibihumbi 15 vy'amarundi. ""Birantunze kuko kuva bampagaritse ku kazi, inzu nguma ndayiriha uko nahora, gufungura canke kwambara ni kwa kundi."" Mu kwezi kumwe amaze atanguye ico gikorwa, Manirakiza Hilaire amaze gufasha abantu barenga cumi kuduza ama vyuzi. N'akazi akorera aho ari ho hose, kuri telefone ngendanwa canke ku nyabwonko, ariko akavuga ko afise umugambi wo kwugurura ibiro vyo gukoreramwo. Ahanura urundi rwaruka kwicara rufise ikintu ruzi gukora ku buryo n'aho bokwirukana mu kazi k'ivyo wigiye, ushobora guca wikorera ivyawe."	https://www.bbc.com/gahuza/amakuru-61470687
business	Ubufaransa bwemeje amakori ataguye neza Amerika	Inama nshingamateka y'Ubufaransa yemeje integuro y'itegeko rigena amakori acibwa ibigo bikomakomeye nka Google, Facebook na Apple. Guca 3% nk'ikori ku bikorwa vy'ibigo bikoresha itumatumanako bigera ku 30 birwiriyemwo ivyo muri Leta zunze Ubumwe za Amerika bishobora kuzanira leta y'Ubufaransa miliyoni 400 z'ama euros muri uyu mwaka wonyene. Abashingamateka birengagije akamo ka Leta Zunze Ubumwe za Amerika zavuga ko ari akarenganyo, kandi ko zigiye kwihora mu kuzoshiraho amakori nk'ayo. Umushikiranganji w'ikigega ca Leta w'Ubufaransa Bruno Le Maire yiyamirije impungenge za Amerika, avuga ko ibintu nk'ibi bikwiye gutoregwa umuti mu biganiro. Ubufaransa buvuga ko bikwiye ko ibigo vyifashisha itumatumanako, bitanga amakori aho bikorera aho kuyatanga aho bifise icicaro gikuru, ivyinshi bikaba bibarizwa muri Amerika. Ubufaransa bwananiwe kwumvisha ibindi bihugu gufatira hamwe iyo ngingo mw'ishirahamwe rya Bulaya, bari kwita 'GAFAs' mu majambo avunaguye, n'ukuvuga Google, Apple, Facebook na Amazon. Ubu rero bwahisemwo gutangura bwo nyene guca ayo makori, ariko bukizera ko iyi ngingo yabwo izoba iy'igihe gito. Hari ibiganiro hagati y'ibihugu bitunze kuruta ibindi bigize umugwi G7 hamwe n'ikigo kijejwe kuraba  imigenderanire mu butunzi n'iterambere mu kugabangana amakori avanwa mw'ikoreshwa ry'itumatumanako muri kino gihe rifise ikibanza gikomeye. Gutyo rero hakaboneka umwumvikano uvuye mu nama ugasubirira ingingo nka bene iyi y'Ubufaransa. Ubwongereza bwatangaje umugambi wo gushiraho amakori asa n'aya y'Ubufaransa, ico cemezo kikazoshobora kuja mu bikorwa mu mwaka uza. Espagne yo yakoze umushinge w'itegeko muri uyu mwaka. Umunyamakuru Dave Lee akorera muri Amerika ya ruguru ati 'Ubufaransa burikumiriye'. Ubutegetsi bwa Washington bwamaze kuvuga ko bugiye kwugurura ingingo yitwa 'Section 301', mu nzira yo gutohoza nimba hari aho burenganywa. Ni ingingo yakoreshejwe mbere, nk'inzira yo gushiraho ibiciro bishasha ku bihugu ubutegetsi bwa Trump bwibaza ko biriko biburiramwo mbege. Nimba Ubufaransa bugiye gukura miliyoni amajana z'ama euros mu mifuko y'ibi bihangange vyo muri Amerika, Amerika nayo ishobora kuvuga iti :'kuki tweho tutokura amafranga mu vyo Ubufaransa bukorera iwacu?' Uko niko vyagenze ku Bushinwa,  bigahamba Amerika mu ntambara y'ubudandaji ishobora no gukomera muri kazoza. Amakori ku bikorwa vy'itumatumanako, ni ikibazo giteye impungenge ku Bufaransa, kuko bwikumiriye. Ibiganiro vyigeze gutangura hagati y'ibihugu kuri ayo makori vyahavuye biburizwamwo kuko bamwe muri bo batari bashigikiye ayo makori. Aha umuntu yovuga nka Irland yavyungukiyemwo mu guhamagara abashoramitahe bashaka isoko ku mugabane wa Bulaya. Ibindi bihugu nk'Ubwongereza, Espagne na Autriche biracagonanwa gufata iyo nzira. Ico impande zompi zihuriyeko n'uko igihe carenze co kwiyumvira ingene ibigo vyungukira mw'itumatumanako bitozwa amakori. Ubufaransa bushobora kwitega ibintu bibiri. N'uko ibihugu bitera ikirenge mu cabwo bishiraho amategeko yavyo, bigatuma Ubufaransa butaba nyamwigendako. Ikindi n'uko iyo ntambwe Ubufaransa bwateye ishobora gutuma n'ibindi bihugu bibona ko hageze kwumvikana uko bitoza ayo makori biri hamwe. Ivyo vyotuma amafranga ivyo bigo vyahora vyikwegerako ataha mu bigega vy'ibihugu.	https://www.bbc.com/gahuza/48958633
entertainment	"Kubera iki Esther Nish yaririmvye indirimwo ""Kavorivori""?"	Umuririmvyi w'umurundikazi azwi nka Esther Nish yaganiriye na BBC Gahuzamiryango mu kiganiro c'abakenyezi. Kiretse kuvuga ku kuntu yatanguye umuziki hamwe n'aho umushikanye ubu, yanavuze ku ndirimbo yiwe nshasha Kavorivori. Iyo ndirimbo naho irimwo amajambo asanzwe akoreshwa mu bihozo abavyeyi b'abarundikazi baririmbira abana babo, kuri we inafise insiguro yihariye.	https://www.bbc.com/gahuza/amakuru-53588580
politics	Ingabo za Ukraine i Kharkiv ziriko zisubiza inyuma ingabo za Russia	"Ingabo za Ukraine mu gisagara kigira kabiri c'iki gihugu zasubije inyuma Aburusiya ku buryo vya muzinga vyabwo bidashobora kuzishikira, nk'uko umunyamakuru wa BBC uriyo abivuga. Muri iyi ntambara, ingabo z'Uburusiya zari zimaze imisi 70 yose zicucagira Kharkiv amabombe y'urutavanako, mu gihe zoba zasubijwe inyuma iki gisagara coba cinjiye mu gahengwe. Agace ka nyuma kabohowe ni ikigwati ca Pytomnyk, nk'uko vyaraye bitangajwe n'igisirikare ca Ukraine. Hagati aho, ingabo z'Uburusiya ntiziriko zirasubira inyuma - nk'uko vyagenze mu micungararo ya Kyiv. Zivugwa ko ziriko ziriyegeranya, aho ingabo zirwanira ku butaka ziva mu mabatayo (bataillons) atari make ziriko zirahamvya abandi. Nayo mu ntara ya Donbas, igisirikare ca Ukraine congeye gutangaza ko casambuye ibiraro vyakoreshwa n'ingabo z'Uburusiya mu kujabuka uruzi ruri mu karere ka Luhansk mu buseruko bw'igihugu ahamaze imisi habera intambara zikomeye. Umushikiranganji wo kwivuna abansi wa Ukraine yasohoye amasanamu avugwa ko ari ibifaru vy'Uburusiya n'ibindi bimodoka vyasambuwe mu kigwati ca Bilohorivka, hafi y'igisagara ca Lysychansk kiri mu minwe ya reta ya Ukraine. Umukuru w'akarere ka Luhansk Serhiy Haidai avuga ko Bilohorivka ari ""ikirindiro ntamenwa"" cari ""gihanganye n'igitigiri kinini"" c'ingabo z'Uburusiya - nk'uko bimeze i Mariupol. Igisirikare c'Uburusiya ntaco kiravuga kuri ibi bivugwa na Ukraine, bitaremezwa n'uruhande rwigenga. Inyuma y'aho bunaniriwe no gufata umugwa mukuru wa Ukraine, Kyiv, mu buraruko bushira ubuseruko bw'igihugu mu  ndwi za mbere z'iyi ntambara, Uburusiya bwavuze ko bugiye gushira inguvu zose mu buseruko kugira bwigarurire uturere twa Luhansk hamwe na Donetsk. Gushika ubu, Moscou ntirashobora gushika kuri iyi ntumbero. Umushikiranganji wo kwivuna abansi w'Ubwongereza Ben Wallace avuga ko Uburusiya buzova muri iyi ntambara muri Ukraine bwatakaje inguvu ugereranije n'aho bwari bugeze imbere y'igitero cabwo. Avugana n'abanyamakuru i Washington - aho yabonaniye n'umushikiranganji wa Amerika ajejwe kwivuna abansi Lloyd Austin - Wallace yavuze ko Vladimir Putin ari we wenyene ""ashobora kumenya iyo azoshikana igihugu"". Ati: ""Impera n'imperuka ategerezwa kwemera ko yataye umutwe. ""Uko vyogenda kwose, reka tuvuge ko Ubusuriya ari igihugu giciriritse gusumba uko cari kimeze imbere y'iki gitero"". Wallace avuga kandi ko igisirikare c'Uburusiya ""gishaje"" kandi ko gishobora kugira ingorane zo gusubira kwiyubaka kubera ibihano ruhasha igihugu cafatiwe. Vyongeye, Wallace avuga ko yemera ko Ubushinwa bugenda butinya ibiriko bikorwa n'Uburusiya, bukabona ko atari vyiza mu bijanye n'ubudandaji. Ati: ""Si incuti yo kwizera. Ntushobora kumwizera ngo uherezeko""."	https://www.bbc.com/gahuza/amakuru-61422123
business	Ubuhindi bwategetse Google kuriha irindi hadabu ry’imiliyoni $113	Ikigo c’Ubuhindi kijejwe kugenzura ihiganwa ku masoko caciye Google ihadabu ry’imiriyoni 113 z’amadorari y’abanyamerika kubera ibikorwa biteye kubiri n’amategeko ajanye n’ihiganwa mu gisata c’itumatumanako, igihano kigira kabiri mu kiringo kiri munsi y’indwi imwe. Ico kigo cagiriza Google gukoresha ubwiganze ifise mu bubiko bwayo bw’ama Apps (applications)  mu guhatira abahingura ama Apps kuriha bakoresheje app yayo. Iki kigo gisaba iyi kompanyi rutura y’ubuhinga kutazibira abahingura ama Apps kuriha bakoresheje ubundi buryo canke baciye mu zindi nzira. Google yavuzeko iriko irihweza ivyo birego. Umuvugizi wa Google avuga ati: “Mu kugumiza ku giciro gito,  vyatumye ubuhinga bwa digital (numérique) bukomera mbere bwugururira imiryango amamiriyoni amajana n’amajana y’Abahindi”. Uyo muvugizi yagize ati: “Tubandanya kwitaho abakoresha n’abahingura ama Apps, tukaba turiko turihweza iyi ngingo kugira ngo turabe intambwe zikurikira”. Muri iki cemezo canditse ku mpapuro 199 casohowe ku wa kabiri, ikigo c’Ubuhindi kijejwe kugenzura ihiganwa ku masoko, (Competition Commission of India, CCI) kivuga ko Google iriko ikoresha amategeko amwe amwe mu bubiko bwayo bwa Play Store ategeka abahingura ama Apps “gukoresha gusa” ubuhinga bwayo mu gutanga canke kugurisha ama Apps. Ikinyamakuru Reuters kivugako ico kigo kijejwe ubugenzuzi gisaba Google gufata ingingo umunani zikosora ibi bintu mu mezi atatu, harimwo kutazibira abahingura ama Apps gukoresha ubundi buryo bwo kuriha, haba mu kugura ikibanza muri Apps zisanzwe zirimwo canke kugura ama Apps. CCI  ivuga kandi iti: “Google itegerezwa gukorera mu muco iyo ivugana n’abahingura ama Apps kandi igatanga insiguro ku mafaranga basabwa”. Iyi ni ingingo y’incamugongo ya vuba kuri Google isanzwe ihanzwe n’ibirego bituma itakaza icizere mu Buhindi. Mu ndwi iheze iyi kompanyi yatangishijwe ihadabu ry’imiliyoni 161 z’amadorari y’abanyamerika kubera yakoresheje urubuga rwa Android kugira yiganzire isoko. CCI  ivuga ko Google iriko ikoresha amasezerano y’agahato ku bakoresha ububiko bwayo kugira ngo imbuga zayo – nka Google Chrome, YouTube, Google Maps  n’izindi – zikoreshwe. Itohoza rijanye na Android ryaratangujwe mu 2019, inyuma y’imyidogo y’abakoresha Telefone zo mu buhinga bwa Android.	https://www.bbc.com/gahuza/articles/cn018w41r4xo
politics	USA: Imyiyerekano muri Wisconsin irabandanya inyuma y'aho abapolisi barashe umwirabure	"Mu ntara ya Wisconsin muri Leta Zunze Ubumwe za Amerika hadutse imyiyerekano inyuma y'aho igipolisi kirasiye amasasu menshi umwirabure. Uyo mugabo yarashwe azwi kw'izina rya Jacob Blake, araremvye aho ariko aravurirwa. Ireresi yerekanywe ku mbuga hwaniro yerekana bwana Blake ariko araraswa amasasu mu mugongo igihe yariko agerageza kwinjira mu modoka mu gisagara ca Kenosha. Abategetsi b'ico gisagara bamenyesha ko haciye hafatwa ingingo zo kuguma muhira mu masaha y'ijoro kubera imyiyerekano yadutse inyuma y'ako kabi. Abantu baharurwa mu majana mw'ijoro ryakeye bugarije ibiro vy'igipolisi. Amamodoka yaturiwe mu gihe abari mu myiyerekano nabo bumvikana bakoma induru bavuga bati: ""Ntidushobora gusubira inyuma"". Mw'itangazo ryo kugabisha abanyagihugu, igipolisi gisaba abacuruza bakora amasaha 24 kuraba ingene bokwugara kubera hashobora kuba ubusuma bukorwa n'abitwaje ibirwanisho. Abapolisi bakoresheje vya vyuka bikoroza amosozi mu kugerageza gushwiragiza amajana n'amajana y'abari mu myiyerekano barenze ku mategeko yo kutava muhira gushika isaha imwe z'igitondo uno munsi ku wa mbere. Buramatari w'intara ya Wisconsin Tony Evers ariyamiriza iraswa rya bwana Brake avugwa ko ata kirwanisho yari afise. Mw'itangazo yasohoye yavuze ati: ""N'aho tutararonka amakuru arambuye ku vyabaye, ico tuzi neza ni uko atari umwirabure wa mbere arashwe canke akomerekejwe canke yishwe bunyamaswa kandi ari mu minwe y'abajejwe umutekano mu ntara yacu canke mu gihugu cacu"". ""Turiyamirije ikoreshwa ry'inguvu z'umurengera rituma ibintu biyangara iyo habaye ikibazo ku birabure wa Wisconsin"". Izina rya Jacob Blake ryazungurutse cane ku mbuga hwaniro maze abantu ibihumbi n'ibihumbi batera igikumu ku rwandiko rusaba ko abapolisi bakoze iryo shano bashirwa imbere y'ubutungane. Igipolisi co mu gisagara ca Kenosha kimenyesha ko ""umupolisi yarashe"" inyuma y'isaha cumi n'imwe zo ku mugoroba ejo ku wa Mungu. Kivuga kandi ko abapolisi baciye banyarukana Bwana Blake kwa muganga mu gisagara ca Milwaukee. Nta nsiguro catanze ku vyatumye uyo mwirabure araswa. Igisata kijejwe ubutungane mu ntara ya Wisconsin kiriko kirakora amatohoza. Kimenyesha ko abapolisi bakoze ivyo baciye bategekwa kuja mu karuhuko k'igihano. Mw'ireresi yahanahanywe ku mbuga hwaniro, abapolisi batatu baboneka barabishije iminwa y'inkoho zabo kuri bwana Blake mu gihe yariko aja ku mudoka yiwe. Mu gihe yari yuguruye umuryango agaca yegamira ku modoka, umupolisi umwe aboneka amufashe ishati kandi ariko aramurasa. Iyo reresi yerekana ko harashwe amasasu indwi, mu gihe abari ng'aho bariko bakoma induru. Abapolisi bakoze ivyo ntibamenyekanye amazina. Ben Crump, umunyamategeko aharanira ubutungane kuri bose, yabwiye tereviziyo CNN ko abana b'abahungu batatu ba bwana Blake bari mu modoka igihe yari agiye kwinjiramwo igihe yaraswa. Yanditse ku rubuga rwiwe rwa twitter ati: ""Bariboneye ingene umupolisi yarashe se wabo. Ivyo bizobahahamura ubuzima bwabo bwose. Ntidushobora kwemera ko abapolisi bahonyanga amabanga yabo bajejwe yo KUDUKINGIRA"". Avuga ko bwana Blake yarashwe igihe yari ahejeje kubanguranya abariko bararwana. Eka n'ababonye ivyabaye babwiye ikinyamakuru ngurukanabumenyi Kenosha News ko Blake yari ahejeje kubanguranya abagore babiri bariko bararwana imbere y'uko igipolisi gishika. Ibi bibaye mu gihe habandanya imishamirano ikomeye muri Amerika ivuye ku bugome bw'igipolisi inyuma y'iyicwa ry'umwirabure George Floyd mu kwa gatanu. Urupfu rwiwe rwatumye haduka imyiyerekano ikomeye muri Leta Zunze Ubumwe za Amerika no mu zindi mpande z'isi,  mw'isekeza ryiswe Black Lives Matter (Ubuzima bw'umwirabure ni kirumara)."	https://www.bbc.com/gahuza/amakuru-53890992
religion	France: Cardinali Ricard ari mu basenyeri 11 bagirizwa guhohotera abana	"Umu cardinali w’Umufaransa Jean Pierre Ricard yavuzwe izina na Ekleziya Katolika nk’umwe mu basenyeri 11 bagikorera canke bigeze gukorera iryo shengero bagirizwa guhohotera abana Mw'itangazo, uyo mu cardinali yanditse ko yahohoteye  umwana w'umukobwa w’imyaka 14 igihe yari akiri padiri kw'iparuwase haraheze  imyaka mirongo 35,  kandi ko ubu ashobora gukura meza mu mabanga yiwe. H﻿araciye umwaka, umugwi washinzwe utoye ivyemeza ko hari ibihumbi n'ibihumbi vy'abantu bashurashuza abana, bakorera mw'ishengero Katolika ry'Ubufaransa mu myaka irenga mirongo ibiri. Uko   bagirizwa ari 11 bose barashengejwe mu butungane canke bahabwa ibihano na Ekleziya Katolika. I﻿bi vyagiye ahabona mu gihe mu gihe hariko haraba inama y'abepisikopi b'Ubufaransa i Lourdes, mu bumanuko bushira uburengero bw'Ubufaransa. Musenyeri mukuru Eric de Moulins-Beaufort yabariye abamenyeshamakuru ko muri abo 11 harimwo Musenyeri wa Creteil Michel Santier yagiye mu karuhuko ko muzabukuru mu mwaka uheze inyuma yo kwagirizwa ihohotera rifatiye ku gitsina mu myaka  mirongo ibiri iheze. Bamwe bariko bakorwako amatohoza ajanye n'ihohotera rifatiye ku gitsina  mu gihe abandi bagirizwa kubinuma. Musenyeri mukuru yasomeye ku mugaragaro ikete rya Cardinali Ricard, aho yavuze ko yitwaye nabi ""mu buryo bukwiye guhanwa"" ku mwana w'umukobwa w’imyaka 14 kandi ko  mu vy’ukuri imyitwarire yiwe yagize ingaruka mbi kandi  zitazopfa zibagiwe kuri uwo mwana w'umukobwa. Mu gihe ubu ari mu karuhuko k'iza bukuru inyuma y'imyaka 18 ari musenyeri wa Bordeaux, uwo mu cardinali w'imyaka 78 yavuze ko yamusavye ikigongwe kandi asaba n'imbabazi ku bantu bose yababaje. M﻿usenyeri ahari ubu, Jean Paul James, yavuze ko yifatanije umubabaro n'abakorewe icaha, aca asubira gutera akamo uwo ari we wese yoba yarahohotewe muri iyo diyoseze kubivuga. Umukuru w'imana y'abepisikopi yavuze ko kiretse uwo mu Cardinali na Michel Santier, abasenyeri batandatu bagirijwe n'ubutungane canke ishengero kandi ko  umwe aza yaramaze gupfa. Yongeyeko ati:""A﻿bandi bahoze ari abasenyeri bariko baragirwako amatohoza n'ubutungane mu gihe uwundi wa gatatu amaze kwitaba abashikirizamanza."" Mu cegeranyo cayo co mu kwezi kwa 10 mu 2021 , akanama kigenga kashizweho na Ekleziya Katolika yo mu Bufaransa kasanze abana ibihumbi 216 barahohotewe kuva mu myaka ya 1950, benshi muri bo bakaba bari abana b’ababahungu bari gahati y’imyaka 10 na 13. Umukuru w'ako kanama yavuze ko hari ivyemezo ko hari abakoze ihoterwa bashika 3.200 kandi ko ivyo vyemezo vyarahawe  abashikirizamanza mu mice 22 aho ingingo zo gukurikiranwa kuri ivyo vyaha zishobora gufatwa. U﻿bufaransa ni kimwe mu bihugu aho ibivugwa ko habaye ihohoterwa rifatiye ku gitsina vyateye vyanyiganyije ishengero ya Ekleziya Katolika. Mu mwaka uheze, Papa Francis yarahinduye amategeko agenga ishengero Katolika kugira ihohoterwa rifatiye ku gitsina, kwiyegereza abana ugamije kubashurashuza, gutunga ama film y’abana bariko barahuza ibitsina hamwe no gukingiranira ikibaba ku caha c'ihohoterwa, ko ari icaha gihanwa n'amategeko ya Vatikano. Mu butumwa yatanze imbere y'uko hatangura iyo nama y'abepisikopi i Lourde, Papa yavuze ko ishengero ryo mu Bufaransa ryaguye mu gahundwe kubera ihohoterwa ryakozwe na bamwe mu bungere baryo. I﻿yo nama yari ifise intumbero yo guteza imbere uburyo bwo guhanahana amakuru no gukorera mu muco ku mabi y'ihohoterwa ishengero rifisemwo uruhara."	https://www.bbc.com/gahuza/articles/cp9revjnwpno
entertainment	Ifoto nziza z'indwi muri Afrika: Kuva kw'itariki 8-14 z'ukwezi kwa cumi 2021	Amafoto meza meza yo ku mugabane wa Afrika no mu yindi mihingo. All pictures subject to copyright.	https://www.bbc.com/gahuza/amakuru-58929271
religion	South Africa yashinguranye iteka Musenyeri Desmond Tutu	"Abanya Afrika y'Epfo biriwe mu birori vyo gushingura wa musenyeri Desmond Tutu  yarwanije intwaro y'ivanguramoko ya Afrika y'Epfo, ibirori vyabereye mw'isengero nkuru ya Anglican  i Cape Town. Tutu, yagize uruhara rukomeye mu kurangiza intwaro y'ivanguramoko muri Afrika y'Epfo akanahabwa agashimwe kitiriwe Nobel, yapfuye ku wa Mungu afise imyaka 90. Perezida  Ramaphosa wa Afrika y'Epfo ni we yashikirije ijambo rikuru muri ibi birori vyo gushingura uyu musenyeri kuri uyu wa gatandatu, ibirori vyari vyitabiriwe n'abantu 100 gusa kubera amategeko yo kurwanya ikiza ca coronavirus. Mw'ijambo ryiwe, Perezida Ramaphosa  yavuze ko Tutu  ari ""umuvyeyi w'imitima w'igihugu cacu gishasha"". Kuva yitavye Imana ku wa Mungu uheze, ibihumbi n'ibihumbi baragiye kumwunamira kw'isengero  St George's Cathedral,  aho ikiziga ciwe cari. Tutu ni umwe mu bantu bakomeye barwanije cane intwaro y'amacakubiri n'ivanguramoko yashizweho n'inkehwa z'abazungu mw'ikubagurwa bakoreye nyarwinshi b'abirabure, kuva mu 1948 gushika mu 1991. Perezida Ramaphosa yavuze ko Tutu yari ""umurwanyi mu rugamba rwo kurwanira ubwigenge, ubutungane, amahoro n'uburenganzira kuri bose. Atari muri Afrika y'Epfo honyene...ariko kandi no kw'isi yose"". Ati: ""Niba dushaka kumenya akarorero k'umuntu w'igihagararo kidasanzwe, w'imico idasanzwe kandi yitaho abantu, nta nkeka ko ari uyu mugabo turiko turashingura uyu musi"". Mu bitabiriye ibi birori kw'ishengero rikuru rya Cape Town harimwo abagenzi, umuryango, abarongoye ishengero n'abanyaporitike. Tutu yari yasavye ashimitse ko mu kumushingura hatoba ""ugusesagura canke gukoresha uburyo buhanitse"", kandi bagakoresha ""isandugu izimbutse ishoboka"". Yasavye kandi ko amashurwe yonyene yoba ari mw'isengero yoba ""urugori rw'amashure rw'umuryango wiwe"", nk'uko bivugwa n'ibigo  Archbishop Tutu IP Trust hamwe na Desmond and Leah Tutu Legacy Foundation. Vyitezwe ko ibisigarira vyiwe bihambwa inyuma ya arutari mw'isengero nkuru St George's Cathedral - isengero nkuru yamaze imyaka 35 arongoye. Mu butumwa yatanze mu buryo bwa videwo, Musenyeri mukuru wa Canterbury yasiguye ingene Tutu ""yamurikiye isi yose"". Avuga ko icubahiro yahaye Tutu ari nk ' ""imbeba yunamira inzovu"". Umukobwa wa Tutu Mpho yavuze ko urukundo berekanye kuri se wiwe ""rwatsimbataje imitima yabo"". Ati: ""Kubera twamusangiye n'isi, namwe muradusangije igice c'urukundo mwari mumufitiye"". Igihe ikiziga ciwe cashirwa ahagaragara muri Cape Town, abantu benshi baraje kumusezera ubwa nyuma. Umugabo umwe, Wally Mdluli, yagenze ibirometero birengo 1000 kuva Bloemfontein gushika Cape Town agenda arasaba ko bamwunguruza kuri gusa (lift)  - aca mu ncuti n'abagenzi asaba ko bomufasha kugira ashobore gukora urugendo rwiwe, mbere akaryama muri station y'igitoro igihe yari ku rugendo. Yabwiye umunyamakuru wa BBC i Cape Tow ati: ""Numva nuzuye umunezero inyuma y'aho mboneye isandugu y'ikiziga. Ni nk'uko umengo umutima wiwe uri muri jewe"". Tutu yarakoresheje igihagararo ciwe mu kwiyamiriza agahotoro kakorerwa abirabure mu gihugu ciwe, akama avuga ko yabikora kubw'ukwemera atari ku mvo za poritike."	https://www.bbc.com/gahuza/amakuru-59845718
sports	Mason Greenwood: Uyu muyabaga rutahizamu wa Man Utd azoshikana hehe?	"""Ntafyinira imbere y'igoli."" ""Kwinjiza ibitsindo bimuri mu maraso."" ""Ni icago ku kipe ihura nawe."" Abamukeza babaye benshi mu gihe Mason Greenwood yanditse ayandi mateka ku wa kane, mu gukina kwiwe kugitangura. Ku myaka 18 n'iminsi 72, uyu rutahizamu yabaye umukinyi wa Manchester United akiri muto kurusha abandi atsinze ibitsindo bibiri mw'ihiganwa rya Buraya aho United yatsinda 4-0 AZ Alkmaar mw'ihiganwa rya Europa League. Vyabaye ibitsindo vyiwe bigira gatanu na gatandatu mw'ikipe y'abakuze bikaba vyigaragaza ko azoba uwundi rurangiranwa avuye mw'ishure ry'umupira w'amaguru rya Manchester United. Mu vy'ukuri, Greenwood yarigaragaje cane mu bakiri bato, umumenyereza Ole Gunnar Solskjaer akaba yari amaze imyaka 11 amureretse ijisho. Solskjaer yahagaritse gukinira United mu 2007 yagize ati: ""Ahubwo ndibuka aho nahura nawe ubwa mbere kuko umuhungu wanje nawe yagirira imyimenyerezo i Chill mu bafise imyaka umunani. Mason yari afise indwi."" ""Ndamubona ubwa mbere yaraboneka ko arusha abandi kandi twarifotoje hamwe. None ubu ari ngaha. Ibi nivyo dukora. ""Namusavye ko twifotoza kuko nari nzi yuko azoba umukinyi. Nibaza ko iyo foto ayifise, canke se niwe ashobora kuba ayifise."" None mu gihe yari umukinyi mwiza akiri muto cane uko, urwego ashobora gushikako ni uruhe? 'Ni icago ku bakinyi b'inyuma' - uko abonwa n'abamwegereye muri Man Utd Hari abatangaye igihe Solskjaer yemera ko Alexis Sanchez na Romelu Lukaku bagenda mw'ici riheruka kandi, hako azana abandi bakinyi bazimvye bo kubasubiriza, yashize icizere muri Greenwood. Iyo ngingo yafashe ubu isa nk'iyifise ishingiro, kuko Greenwood ubu amaze kwinjiza ibitsindo vyinshi kurusha ivyo Sanchez yinjije igihe cose yamaze Old Trafford. Solskjaer yagize ati ""Twari tuzi ko afise impano"". ""Ku bwanje, guteza imbere umuntu afise impano nk'izi, nta handi wobikorera hasumvya ngaha (muri United)."" Ku bitsindo vyiwe bibiri yinjije ejo, Solskjaer yongeyeko ati: ""Birya ni vyo akora. Arabikora mu myimenerezo - kuri we ni ibisanzwe kandi uko asatira igoli niko asumbiriza gukara. Ni icago ku bakinyi b'inyuma."" Mugenzi wa Greenwood bakinana, Juan Mata, ntatangara iyo abonye uyu muhungu avyifatamwo neza ku rwego rwo hejuru. Uwo munye Espagne agira ati ""Igihe cose iyo akinye, aratsinda."" ""Turiko turimenyereza, ashobora kudakora ku mupira kenshi ariko arakomeye mu kwinjiza kandi ntafyina imbere y'igoli. Ni umwana mwiza kandi ndahimbawe ku bwiwe."" Uwahoze ari umukinyi wo hagati wa Manchester United Owen Hargreaves ntakekeranya ko Greenwood ashitse aho yokina ku rwego rwo hejuru mu mupira w'amaguru naho akiri muto. Hargreaves yabariye BT Sport ati: ""Ibitsindo yinjiza, sinzi ingene abigenza ariko atera umupira neza cane. Ndakunda kuraba ingene atsinda kuko aravyorosha cane. Ntahatiriza. ""Afise uwo arabirako vyiza ari we Marcus Rashford, ico akeneye gusa n'ukumwigirako. Ku myaka yiwe, 18, nibaza ko ari umuntu yaremewe kwinjiza ibitsindo. Azoba rurangiranwa, nta nkeka."" Uwahoze ari rutahizamu wa Manchester United Michael Owen avuga ko Greenwood afise ubushobozi bwo kumara imyaka myinshji ari umukinyi akomeye - mu gihe atoreka uku kuduga kwiwe kunyaruka kukamusindisha. ""Uraba ko babishoye iyo bakiri bato cane, ariko ubu igikenewe ni guhagarara neza mu mutwe. ""Niyabandanya muri ino nzira mw'ikipe nziza imaze kurerura urwaruka rutari rukeyi, urashobora kwizera ko vyose bikwiye. Nta nkeka azomara igihe kinini ari umukinyi akomeye."""	https://www.bbc.com/gahuza/imikino-50782683
politics	Interbank Burundi yagirizwa kurekura amahera $1.500.000 yo gufasha imirwi y'abarwanyi	Ubushikirizamanza bw'Uburundi buragiriza ibanki Interbank Burundi ko yoba ifasha mu buryo bw'amafaranga imirwi ihungabanya umutekano w'igihugu. Ni inyuma y'aho abakozi b'ishami ry'ibanki Trust Merchant Bank riri Uvira muri Kongo bafatanywe amahera angana na 1.500.000 y'amadolari kw'ibarabara Bujumbura-Katumba mu ndwi iheze. Interbank Burundi yamirira kure ivyo yagirizwa. Mu rubanza rw''ikibiriraho rwabaye ejo ku munsi wa gatatu muri sentare y'iyungururizo ya Mukaza i Bujumbura, umushingwamanza yaragirije Interbank ko iriko ihungabanya ubutunzi bw'igihugu mu bikorwa vy'uguhanahana amafaranga y'agaciro na Trust Merchant Bank. Interbank Burundi yagirizwa ko ihonyanga amategeko yashinzwe n'ibanki nkuru y'igihugu ku biraba ikoreshwa ry'amafaranga y'agaciro mu gihugu. Ubushikirizamanza buvuga ko amakuru bufise yerekana ko amahera yafatiwe mu Gatumba yoba yari agiye gufasha imirwi yitwaje ibirwanisho iri mu gihugu ca Kongo, ariko ko ari amakuru bagitohoza. Busaba ko iyo banki yotangishwa ihadabu y'imiliyaridi 44, ikongera igatanga n'indishi y'akababaro ingana n'imiliyaridi 50 z'amafaranga y'amarundi yohabwa leta y'Uburundi. Interbank Burundi irahakana ivyo birego, ikavuga ko igikorwa cayo ari kuba umuhuza hagati y'ibanki Trust Merchant Bank isanzwe iri i Kinshasa n'ishami ryayo riri Uvira. Ivuga ko ari igikorwa yari isanzwe ikora kuva mu mwaka wa 2014. Nayo kuvyo yagirizwa ko ihungabanya ubutunzi bw'igihugu, abunganirizi ba Interbank Burundi muvyo amategeko barabihakana, bakavuga ahubwo ko ivyo bituma igihugu kironka amafaranga y'agaciro. Vyitezwe ko urubanza ruzosomwa mu kiringo kitarenze iminsi cumi.	https://www.bbc.com/gahuza/amakuru-48949367
entertainment	Burundi - Ingoma: Reta yahagaritse abavuzi b'ingama b'umugwi Amagaba mu kiringo c'amezi atandatu	"Ubushikiranganji bujejwe akarere ka Afrika y'ubuseruko, urwaruka, inkino hamwe n'akaranga bwahagaritse abatimbo b'umugwo Amagaba ikiringo c'amezi atandatu bagirizwa kuvuza ingoma bahonyanze amategeko azigenga. Abo bavuzi b'ingama canke abatimbo bagirizwa kurenga kw'itegeko ryo ku wa 20 ukwezi kwa cumi mu 2017 rigena uko ingoma zivuzwa haba mu Burundi canke mu makungu. Mu ngingo y'ubwo bushikiranganji bugira buti: ""Twishimikije ko dutegerezwa kugikingira no kubungabunga akaranga k'Uburundi, duhagaritse mu kiringo c'amezi atandatu abavuzi b'ingoma  bo mu mugwi Amagaba mu kiringo c'amezi atandatu. ""Abo batimbo bavugije bongera batamba ingoma bahonyanze akaranga k'abarundi."" Muri ico kiringo, nta muntu n'umwe wo mri abo batumbo azoba afise uburenganzira bwo kuja mu biteramo vy'akaranga canke kuja mu wundi mugwi canke abantu berekana akaranga k'abarundi. Ku musi wa mbere itariki 7 z'ukwezi kwa kabiri mu 2022, igihe hariko harugururwa igiteramo ca Buja Sans Tabou, abavuzi b'ingoma b'wumugwi Amagaba bagaragaye bavuza ingoma bambaye amakoti n'amakaruvati. Iyo nyifato ikaba yarateye impari ku mbuga hwaniro, aho bamwe babitera ivyatsi abandi bavuga ko ari ibisanzwe kuko imico igenda ihindagurika uko imisi igenda irahera. Mw'itangazo Amagaba yasohoye itangazo aho bavuga ko bakiriye nkama ibihano bafatiwe. Bagira bati: ""Kubwo abatimbo b'Amagaba, turakiriye nkana igihano ubushikiranganji bwadufatiye kw'ikosa ryadushikiye ryanatirimukije abatari bake n'aho atari yo ntumbero yacu."" Inyuma y'umusi umwe igiteramo Buja Sans Tabou gitanguye, ubushikiranganji bujejwe akarere ka Afrika y'ubuseruko, inkino hamwe n'akaranga bwaciye bufata ingingo yo kugihagarika kubera ivyo vyabaye."	https://www.bbc.com/gahuza/amakuru-60338942
sports	Ayavugwa mu mupira w'amaguru: Torres, Mbappe, Sanches, Vlahovic, Eriksen, Isco, Benitez	Manchester City iriko irakurikiranira hagufi umusatorizi wa  Fiorentina umunya-Serbia Dusan Vlahovic, 21 amaze kwinjiriza umurwi wiwe n'igihugu ciwe ibitsindo 19 vyose hamwe muri uno mwaka w'inkino. (La Repubblica) Barcelona yagiranye ibiganiro na Manchester City mu buryo bwo kurondera ingene yoronka umusatirizi w'umunya Espagne Ferran Torres, 21, mu kwa mbere. Torres amaze kwinjiza ibitsindo icenda yongera atanga imipira itatu yavuyemwo ibitsindo mu nkino 28 amaze gukinira City muri Premier League. (ESPN) Ariko, umukuru wa Barcelona Joan Laporta avuga ko ikibazo c'ubutunzi kitabemerera kugura umukinyi n'umwe mu gihe ibintu bikimeze uko bimeze.  (Marca) Umukuru wa Everton Bill Kenwright yahamagaje inama yihuta y'abarongoye uyu murwi, aho biteze kwiga ku kibazo ca kazoza k'umumenyereza Rafael Benitez.(Mirror) Liverpool iripfuza kugura umukinyi wo hagati wa Lille umunya-Portugal Renato Sanches, 24, asanzwe afise igiciro c'imiliyoni zababa  45 z'amadolari y'abanyamerika.  (Fichajes - in Spanish) Umumenyereza wa Liverpool Jurgen Klopp yumvikanye avuga ko umukinyi w'inyuma umwongereza Nat Phillips, 24, ashobora kuva muri uyu murwi mu kwa mbere. (Goal) Umusatirizi wa Lille umunya-Canada Jonathan David, 21, ariko arakurikiranirwa hagufi na Arsenal. Aba Gunners basanzwe bariko bararondera umusaturizi wa Everton umwongereza Dominic Calvert-Lewin ariko David  na we nyene ari mu bujuje ibisabwa n'aba Gunners, na rirya ari we amaze kwinjiza ibitsindo vyinshi mw'ihiganwa ry'Ubufaransa Ligue 1. (London Evening Standard) Everton iriko irihweza nimba yorondera umusatirizi wa Zenit St Petersburg umunya-Iran Sardar Azmoun, 26, yieze kuba aronderwa n'imirwi ya West Ham, Tottenham na Arsenal. (90min) Umukinyi wo hagati wa Inter Milan umunya-Danemark Christian Eriksen, 29, ari hafi yo kurangiza amasezerano n'uyu murwi wo mu Butaliyano. Eriksen ntarigera asubira mu kibuga kuva ca gihe afatwa n'indwara y'umutima muri rya higanwa ryahuza imirwi nserukirabihugu rya Bulaya, Euro 2020. (Calciomercato) Real Madrid iremeza neza ko izoruhira kuronka umusatirizi wa Paris St-Germain umufaransa Kylian Mbappe, 22, na rirya amasezerano afitaniye n'uyu murwi azorangira mu ci riza. (AS) Hagati aho, Real, iriteguriye kugurisha umukinyi wayo wo hagati, umunya-Espagne Isco, 29, amaze gutsindira ihiganwa ry'imirwi yabaye iya mbere i Bulaya, Uefa Champions League,  incuro zine mu myaka umunani amaze muri uyu murwi.  (90min) Manchester United ishobora kurondera umumenyereza wa New York Red Bulls umunya-Autriche Gerhard Struber kugira ngo abe icegera ca Ralf Rangnick. Bompi barakoranye mu murwi Red Bull Salzburg wo muri Autriche. (Sun) Umukinyi wo hagati wa Barcelona umunya-Hollande Frenkie de Jong, 24, ntazova muri uyu murwi mu kwa mbere. De Jong yariko araronderwa n'imirwi itari mike harimwo na  Manchester City. (Sky Sport Italy) Umurwi Wrexham wo muri Pays de Galles uriko uraraba ko wozana umukinyi wo hagati yahoze akina muri Arsenal, West Ham no mu murwi nserukiragihugu w'Ubwongereza Jack Wilshere. Uyu mukinyi w'imyaka 29 nta murwi afise akinira kuva asezeye muri Bournemouth mu mpera z'umwaka w'inkino uheze. (Football Insider)	https://www.bbc.com/gahuza/imikino-59530898
entertainment	Kidum nawe yasohoye indirimbo ihimiriza kwirinda coronavirus	"Umuririmvyi Jean Pierre Nimbona, Kidum, nawe yasohoye indirimbo ihimiriza kwirinda coronavirus. Abajijwe igituma yasohoye  iyi ndirimbo Kidum yagize: ""Ni kubera ari ikiza kuri ubu kibangamiye isi yose kandi caduteye umutima uhagaze twese"". Umviriza iyo ndirimbo aho hejuru."	https://www.bbc.com/gahuza/amakuru-52203593
sports	Ayavugwa mu mupira w'amaguru i Buraya ku wa mbere itariki 05.04.2021: Neymar, Mbappe, Haaland, Messi, Rice, Soucek	Umukinyi w'imbere wa Brezil Neymar, 29, yagiriraniye amasezerano na Paris St-Germain gushika mu 2026 - ubu uwo mugwi wo mu Bufaransa ukaba uriko urita ku rutare mu kugiriranira amasezerano nkayo n'umukinyi w'imbere w'Ubufaransa Kylian Mbappe, 22.  (Telefoot, via AS). Umukinyi w'imbere wa Borussia Dortmund, Erling Braut Haaland ashobora gutwara uwo mugwi amapawundi imiliyoni 34 kubera uwumuhagarariye Mino Raiola na se wiwe Alf-Inge bakeneye amapawundi imiliyoni 20 za komisiyo ku masezerano yiwe. (RAC1, via Marca) Mu masezerano ya Haaland azorangira muri uyu mwaka, harimwo ko ashobora kuja mu wundi mugwi ku mapawundi imiliyoni 64, ariko ashobora kuva muri uwo mugwi mw'ici riza mu gihe Dortmund itobandanya kuvyifatamwo neza mu nkino za Bundesliga, ntimaje no mu gikombe c'imigwi yabaye iya mbere iwabo.  (Sun). Hari urukurukuru rwavuga ko Haaland, 20, ashobora kuja muri Barcelone, ariko umumenyereza w'uwo mugwi Ronald Koeman yavuze ko ingingo iyo ari yo yose yerekeye kugura abakinyi itegerezwa gufatwa na prezida Joan Laporta. (AS). Lionel Messi arindiriye kuraba imigambi ya Laporta ku mugwi Barcelone imbere y'uko afata ingingo yo kuguma muri uwo mugwi canke kuja muri PSG canke Manchester City. (Mundo Deportivo-in Spanish) Angel di Maria yavuze ko yonezerwa akinanye na Messi mu mugwi wa PSG mu gihe uwo mukinyi w'imyaka 33 yoba avuye muri Barcelone. (beIN Sports,via Goal). Umumenyereza wa Leicester, Brendan Rodgers, afise icizere co gusinyisha umukinyi wo hagati Mskoti Callum McGregor,27, wo mu mugwi wa Celtic. (Sun). Umumenyereza wa West Ham, David Moyes, yavuze ko uwo mugwi uzotega amatwi abashaka kugura abakinyi Declan Rice,22, hamwe n'umukinyi wo hagati  Tomas Soucek,26, mw'ici riza. (Mirror Manchester United na Juventus n'imigwi yerekana ko yipfuza cane kugura umukinyi w'imbere wa Barcelone umufaransa Ousmane Dembele, 23, ariko Liverpool na PSG na bo baguma bamukurikiranira hagufi. (Mundo Deportivo-in Spanish). Umukinyi wa Espagne ucas Vazquez,29, amasezerano afitaniye na Real Madrid agiye kurangira muri uyu mwaka, ashobora kwerekeza mu migwi ya Manchester United, Chelsea, AC Milan na Bayern Munich.  (ABC-in Spanish) Juventus nta bushobozi bafise bwo kuriha amapawundi imiliyoni 8.5 umugwi wa Athletico Madrid mu ntumbero yo kwongerereza amasezerano umukinyi w'imbere wa Espagne Alvaro Morata y'uwundi mwaka umwe kubera ikibazo c'ubukene bw'amahera. (AS) Umukinyi w'inyuma wa Everton na Colombia, Yerry Mina, 26, ashaka kwungururiza mw'ihiganwa ryo mu Butaliyano mw'ici riza, aho imigwi ya Inter Milan na Fiorentina imwipfuza cane. (Sun) Umumenyereza wa Manchester United Ole Gunnar Solskjaer yavuze ko umukinyi w'imbere wa Argentine Sergio Aguero, 32, adashobora kuza muri uwo mugwi inyuma yo kurangiza ikiringo ciwe mu bakeba babo ba Manchester City muri uyu mwaka. (Goal)	https://www.bbc.com/gahuza/amakuru-56639988
religion	Vatican: Kardinali Becciu yategetswe gutanga imihoho, ibitari bimenyerewe	"Umukardinali yari mu bari bafise amabanga akomeye i Vaticano kwa Papa, Giovanni Angelo Becciu, yatanze imihoho giturumbuka ariko akavuga ko yategetswe na Papa Francis. Avuga ko yiketswe gukoresha umutungo wa Ekleziya yihera benewabo, agahakana ivyo yagirizwa. Kardinali Becciu yari umwe mu begereye cane Papa, akaba yarigeze kuba ajejwe amabanga mu bunyamabanga bwa leta ya Vaticano. Yagiye kugira uruhara mu masezerano yateye impari yo gushora imitahe mu nyubakwa nziza ya Londres mu mafaranga ya Ekleziya. Iki gikorwa kuva ico gihe kiriko kirakorwako amatohoza. Ntibikunze kuboneka aho abantu bo ku rwego rwo hejuru i Vaticano batanga imihoho, kandi na Vaticano nta vyinshi yabivuzeko mw'itangazo ryasohowe ku wa kane. Ariko uyu mu kardinali w'imyaka 72 yabwiye ikinyamakuru co ku mbuga ngurukanabumenyi Domani co mu Butaliyano ko yategetswe gutanga imihoho kuko yiketswe ko yahaye benewabo amafaranga ya Ekleziya. Avuga ati: ""Nta n'urufaranga na rumwe jewe nigeze niba. Nta matohoza ndiko ndakorwako, ariko ari nka hamwe bonshira imbere y'ubutungane, nokwisigura"". Mu kiganiro n'abanyamakuru yagiye gushikiriza mu nyuma, uyu mukardinali avuga ko ibogozwa ryiwe ryabaye giturumbuka. Avuga ko na Papa ""atari agononokewe"" igihe yatangaza iyi nkuru. Ati: ""Ni ibisigabwenge. Gushika ejo…niyumvira ko nari umugenzi pfa mpfe wa Papa, intumwa yiwe y'umwizigirwa"". ""Mu nyumn rero niho Papa yambwira ko atakinyizeye kuko yaronse amakuru yahawe n'abacamanza bamubwira ko nakoze icaha co kunyuruza umutungo"". Kardinali Becciu ashimangira ko habaye ""ukutumvikana"", akongera kandi ati: ""Nditeguye gusigurira Papa vyose. Nta caha na kimwe nakoze"". Uyu mukardinali Giovanni Angelo Becciu ni umutaliyano yamaze imyaka ya mbere akora mu gisata kijejwe imigenderanire i Vaticano. Papa Francis niwe yamugize umukardinali mu 2018, igihe aherewe amabanga mashasha yo kurongora igisata kijejwe ibijanye n'ubweranda. Yasubiwemwo n'ibinyamakuru vy'Ubutaliyano avuga ati: ""Ni uruhombo kuri jewe, umuryango wanje, abanyagihugu b'igihugu canje. Navyemeye ku bugamburutsi n'urukundo mfitiye Ekleziya na Papa"". N'aho mu vyo yagirijwe harimwo ibijanye n'amasezerano ajanye n'inyubakwa ya Londres ivugwa ko yaguzwe mu mutungo wa Ekleziya, Kardinali Becciu wewe siko abibona. Mu kiganiro n'abanyamakuru ejo ku wa gatanu, uyu mukardinali yavuze ko Papa yamwagirije ko yakoresheje nabi umutungo wa Ekleziya akawushira mu ma koperative n'urucuruza vya benewabo. Ibinyamakuru vy'Ubutaliyano kandi bivuga ko Papa atanezerejwe n'ingene imperezwa yo gufashisha abakene yiswe Peter's Pence yagiye gukoreshwa mu bindi bitari biyigenewe. Kardinali Becciu azobandanya afise iki giti n'aho yatanze imihoho. Hagati aho, nta ruhara azogira mu gutora uwundi mu Papa."	https://www.bbc.com/gahuza/amakuru-54306889
entertainment	Reggae: Ivyo kumenya kuri The Wailers ubwo uwanyuma muri bo yashengeye	"Bunny Wailer niwe yari aramvye cane mu bo bashinze hamwe umugwi The Wailers, abandi babiri, Bob Marley na Peter Tosh barapfuye, uwa mbere muri 1981 ahitanywe na cancer ku myaka 36, uwa kabiri mu 1987 agandaguwe n'abasuma ku myaka 43. Bunny Wailer w'i Kingston, yakuranye na Bob Marley. Bafatanije bararimvye indirimbo zabaye rurangiranwa mu makungu nka Simmer Down na Stir Up, imbere y'uko Wailer afata inzira yo kuririmba ukwa wenyene mu 1974. Ntiyahagaritse gutera imbere kuko yararonse incuro zitatu zose agashinmwe gakomeye cane mu muziki Grammys aranambikwa ikidari ca Jamaica ca Ordre de Merite mu 2017. Yapfuye ku wa kabiri mu gitondo, ariko icateye urupfu rwiwe nticamenyekanye n'ubwo yari mu bitaro kuva agize AVC mu kwezi kw'indwi mu 2020. Nta nkeka, abashimagiza uwo muririmvyi bashwaye imbuga hwaniro bakimenya urupfu rwiwe, abanyamuziki nkawe nabo bavuga ko yari ""harabaye"". Umuririmvyi azwi mu gutamba cane aririmba Shaggy yanditse kuri Facebook ati: ""Iki ni kimwe mu bihe bibi muri kahise k'akaranga kacu. Waduteye kwishima mwami. Ruhuka neza."" ""Oh yemwe, Imana ihezagire Bunny Wailer,"" uwo nawe n'uwo muri Redd Hot Chili Peppers avuza guitare bass, Flea. Andrew Holness ministre wa mbere wa Jamaica ntiyatanzwe mu gushimagiza uwo muririmvyi, yavuze ko urupfu rwiwe ari ""agahombo kanini kuri Jamaica na reggae"". Bunny Wailer izina ryiwe ry'ukuri ryari Neville O'Riley Livingston. Yari yavutse ku wa 20/4/1947, amara imyaka yiwe ya mbere mu kigwati ca Nine Miles aho yarezwe na se Thaddeus yacuruza imangazini y'ivyo kurya. Aho niho yahuriye ubwa mbere na Bob Marley, ivyo bitambambuga badatevye baca baba abagenzi bakomeye, bakorana umuziki wabo ubwa mbere bari kumwe kw'ishure ry'intango n'iryisumbuye rya Stepney. Se wa Bob Marley amaze gupfa mu 1955, nyina, Cedella, yaciye abana na se wa Livingston. Abo bahungu bakuze barezwe nk'abavukana na cane cane aho cedella na Thaddeus bavyariye umukobwa, Pearl. Bamaze kwimukira Trenchtown muri Kingston, baciye bahura na Peter Tosh baca bashinga umugwi wo kuririmbira hamwe witwa The Wailing Wailers - kuko, nk'uko Bob Marley yabivuze: ""Twatanguye dusemerera."" Aho baba harangwa n'ubukene n'ubukozi bw'ikibi. Livingston mu nyuma yibutse ingene yakoze igitari ciwe ca mbere akoresheje ""imigano, imirya akuye mu ntsinga z'amatara, n'igikopo kinini cavuyemwo sardines"". Ariko umuririmvyi Joe Higgs batazira ""the Godfather of Reggae"" (umuhagarikizi wa reggae), yaba hafi yaciye ashira abo bahungu mu kwaha kwiwe. Abafashije, baciye  banonosora umuziki wabo, bongeramwo ijwi rya Junior Braithwaite n'abaririmvi basasira Beverly Kelso na Cherry Green imbere y'uko bagabanya izina ry'umugwi wabo ugasigara witwa The Wailers. Mu kwa 12 mu 1963, uwo mugwi wagiye muri Studio One ya Coxsone Dodd gufata amajwi y'indirimbo Simmer Down, indirimbo Bob Marley yari yanditse asaba amahoro mu ma quartiers y'abakene ya Kingston. Iyo ndirimbo ntiyatevye gukundwa, iraduga gushika ku nomero ya mbere muri Jamaica. Baciye bayikurikiza Duppy Conqueror, imbere y'uko basohora  urukurikirane rwabo rwa mbere (album) The Wailing Wailers, mu 1965. Bidatevye mu nyuma y'aho, hari akaciyemwo mu mugwi, aho Bob Marley amariye kurongora akimukira muri Amerika, nawe Livingston akamara umwaka mu munyororo kubera gufatanwa urumogi. Ariko barashoboye gusohora single (urukurikirane rw'indirimbo zitarenga 3) 28 hagati ya 1966 na 1970 imbere y'uko basohora album yabo ya kabiri, Soul Rebels. Izina rikomeye mu makungu barironse imyaka itatu inyuma y'aho kuri Catch A Fire  -indirimbo ya mbere bakoreye inzu yo gusohora indirimbo ya Chris Blackwell, Island Records. The Wailers bari  bamaze igihe baremesha ibiterambo mu Bwongereza bari kumwe na Johnny Nash, mu nyuma babura amafaranga yo kuriha ama tike yo kubasubiza iwabo. Blackwell aca yemera kubaha contrat ya Island, aca abaha ingurane (avance) yo kugura ama tike n'ayo gukora album muri Jamaica. Ariko ntibanezerejwe n'ingene indirimbo zabo zongeye guhingurwa kugira zihabwe akabirya ku bazumva mu makungu. Ariko iyo album ntiyaguzwe cane haba mu Bowngereza canke muri Amerika naho yahavuye ifatwa nk'imwe muri rurangiranwa. Mbere ikinyamakuru Rolling Stone Magazine ubu vuba cayigize iya 140  ku rutonde rwaco rwa albums 500 zirengeye ibihe (albums of all time) gifatiye ku ndirimbo zayo Concrete Jungle na Slave Driver. Ikibanza ciza kw'isoko caciye gikurikira na Burnin' yo mu 1973 ku ndirimbo nka I shot the Sheriff, Small Axe hamwe na Get Up Stand Up. Ariko niyo yabaye album ya nyuma ya The Wailers isohowe n'abatanguye uwo mugwi bari kumwe bose. Ukutumvikana kwari kwatanguye igihe Island yagurisha indirimbo zabo kw'izina rya Bob Marley and The Waliers, hamwe n'ikirangaminsi co kuzunguruka baririmba catumye Livingston amara igihe atari kumwe n'umuryango wiwe. Yaciye agenda mu 1973, avuga ko ubuzima bwo kuzunguruka budahuye n'ukwemera kwiwe kw'umu Rasta - avuga nko kurya indya zihinguwe hamwe no kuririmba mu bibanza bitabereye. Mu nyuma yavuze ko kumenyekana cane ari umwansi wo kwiyumvira ibishasha. ""Umuziki uhagaze ku kugira ico ufatiyeko, iyo rero uri ahantu uri epfo na ruguru, aha na hariya, n'umuziki wawe niko uzokwumvikana,"" niko Livingston yabwiye The Los Angeles Times mu 1986. ""Abantu baratwarwa no kuba rurangiranwa kandi ivyo bitandukanye no kuba umwanditsi, umunyamuziki, uwufasha abandi gutunganya umuziki wabo n'uwushira umuziki mu buhinga mwiza."" Amaze kuva muri uwo mugwi, yaciye atangura gukora kuri album ya wenyene , Blackheart Man, yarimwo indirimbo zizwi nka Dreamland na Fighting Against Conviction, yiyumviriye igihe yari mw'ibohero. Yabandanije asohora album zakunzwe cane harimwo Rock 'n' Groove yo mu 1981 na Bunny Wailer Sings The Wailers yo mu 1980, aho yasubiyemwo zimwe mu ndirimbo bari bararirimbanye n'abandi mu mugwi. Mu myaka ya 1990 yaronse Grammy award ya album za reggae za mbere nzinza kurusha izindi incuro zitatu, aho hose akaba yagumye akomeza kandi agumya iragi rya Bob Marley na Wailers: iyo mu 1991, Time Will Tell: A Tribute to Bob Marley; iyo mu 1995, Crucial! Roots Classics; n'iyo mu 1997, A Tribute to Bob Marley's 50th Anniversary (guhimbaza imyaka 50 y'isabukuru ya Bob Marley). ""Ndanezerezwa no kumenya ko ndiko ndafasha inzira yo gushikana reggae aho igeze. Ndashimishwa no kubigiramwo uruhara'', ivyo yabibwiye Washinton Post mu 2006."	https://www.bbc.com/gahuza/amakuru-56266944
entertainment	Umwamkazi Elizabeth: Abaganwa William na Harry bahujwe n’urupfu rwa inakuru wabo	Abandika amakuru bashobora kuba bariko bibaza ibintu vyinshi bokwandika ku bijanye “n’aba bantu bavukana bankana urunuka” canke “abavukana bahuriye mu mubabaro”. Kuba abantu babonye abaganwa bavukana, William na Harry, baramukanya n’isinzi ry’abantu bari kumwe kizoba ikintu ntibagirwa kandi kitari citezwe muri ino misi y’umubabaro. Bari kumwe n’abagore babo, Catherine na Meghan, baramukanije n’abantu i Windsor, mu buryo butari bwitezwe mu ndwi iheze, igihe aba basamuragwa basubira mu Bwongereza. Ico gihe havugwa indyane n’ukudacana uwaka hagati y’imiryango ya William na Harry . Bavugwa ko bari mu nzu zegeranye i Windsor, ariko imitima yabo iri kure na kure. Iyi miryango ntiyari bwigere ibonwa iri kumwe ku mugaragaro mu kiringo kirenga imyaka ibiri. Ibi vyose vyagiye guhinduka ku wa kane. Nimba William na Harry ata mugambi wo kubonana bari bafise, bisanze bahuriye hamwe mu buryo ata muntu n’umwe yari avyiteze. Bisa n’uko hari haciye igihe kirekire, ariko inyuma y’aho Umwamikazi, inakuru wabo, vyankiye, igihugu cose kiriko kibaza amakuru y’amagara yiwe, aba bavukanyi vyabaye ngombwa ko bompi bafata ingendo bakaja i Balmoral aho yari arwariye. Imiryango irashobora gucanamwo mu bihe vy’umubabaro. Ivyiyumviro bikaba vyinshi kandi bigahakwa no kuja ahabona. Biroroshe ko impari za kera zivyurwa n’umubabaro. Ariko kandi kubura umukunzi gushobora kugarukana umwumvikano, mukararabira hamwe ibintu hanyuma mugashira ku ruhande ibibatandukanya. Gishobora kuba igihe ciza co gusubirana. Nivyo, ku muntu atabizi, nta n’umwe yomenya ivy’ari vyo akurikiranye imboneshakure yonyene. Mbega uku kwari ukwiyerekana gusa? Boba bari babwiwe ko bategerezwa kunyegeza ibibatandukanya hanyuma bakerekana ubutumwa bwiza? Ibintu ntibigiye kworoha ariko bizoguma hagati y’aba bavukayi.  William na Harry bari bamaze kuba mu bihe bigoye cane bakiri abana, igihe nyina wabo, Umuganwakazi Diana apfa ahitanywe n’isanganya mu 1997. Ku banyagihugu bari babirindiranye igishika, mu ntumbero yo kwerekana ko bifatanije umubabaro n’umuryango w’ibwami, bararyohewe cane babonye William na Catherine, Harry na Meghan, baseruka bari kumwe. N’imiburiburi mu kiringo c’iminota mikeya, ibi bihangange bine vy’ibwami vyarasubiranye. Barifatanije n’abanyagihugu. Nk’uko amakuru ava ibwami abivuga, Umuganwa William niwe yasavye Umuganwa Harry na Meghan ko bojana muri uru rugendo. Nivyo ko iki gihe bagiye hamwe, ariko nta nkeka ko ari kandi igihe co kutumvikana gukomeye. Aba bavukanyi bari hafi yo gufata inzira zitandukanye. Igihe Umwamikazi asandavye, William yaciye aba samuragwa w’ingoma. Azotegerezwa kumenya neza igikorwa kimurindiriye. Ari ku rwego rushasha kandi rukomeye gusumba murumunawe. William ubu ni Umuganwa wa Wales, izina bompi, gushika ejo bakoresha mu guhamagara se wabo. Igihe ingoma y’Umwami Charles III itangazwa ejo ku wa gatandatu, William yari ahagaze neza inyuma y’umwami mushasha, ari we se wabo. Bisa n’uko Umwami hamwe na Camilla, uyu nawe ubu akaba ari Umutambukanyi w’Umwami, hamwe na William na Catherine, ari bo bagiye kuba inkingi y’ingoma. Aba bantu bane nibo bari bakunze kuboneka bari kumwe igihe Charles yaserukira nyina wiwe. Umuganwa Harry wewe yafashe inzira itandukanye, aho we na Meghan n’umuryango wiwe bibera muri California  mu vyabo. Bategerezwa gutangura ubuzima bwabo inyuma y’aho bavavanuriye n’ubuzima bw’ibwami, bakaba batakiri kumwe n’umuryango w’i bwami. Baravugwa cane mu banyagihugu, ariko atari neza igihe cose, bikaba bisa n’uko ibinyamakuru bibakorerako cane.	https://www.bbc.com/gahuza/articles/crg2vgv3z00o
health	Amananiza abafise ubumuga bwa 'albinism' babamwo	Amaso yabo siyo gusa abangamirwa. Uko bafatwa mu kibano binunyurwa n'uko umubiri wabo ubangamirwa, cane cane ubu ubushuhe bwiyongera kubera ihinduka ry'ikirere.	https://www.bbc.com/gahuza/61234211
religion	Musenyeri mukuru wa Anglican muri UK arasaba imbabazi ku ruhara rw'Ishengero mu bucakara	Musenyeri mukuru wa Canterbury yasavye imbabazi inyuma y’aho amatohoza yerekaniye ko ikigega c’imitahe y’Ishengero rya anglicane mu Bwongereza gifitaniye isano n’ubucakara. Aya matohoza yakozwe asabwe n’ishami ry’iri shengero, Church Commissioners, rijejwe amatungo yaryo, yerekana ko mu kiringo c’imyaka irenga 100 iki kigega cashize amafaranga menshi cane mw’ikompanyi yari ijejwe gutwara abantu mu bucakara. Ico kigega cari kizwi mu kinjana ca 18 kw’izina rya Queen Anne’s Bounty, cahavuye gihinduka ikigo c’imitahe ishika ku miriyaridi 10,1 z’amapawundi. Musenyeri mukuru Justin Welby avuga ko yababaye cane kwumva ishengero arongoye rifitaniye isano n’ubucakara. Ikigega Queen Anne's Bounty cashinzwe mu 1704 mu ntumbero yo gufasha abakozi b’Imana bari bakenye. Itohoza ku makonte yaco mu 1739 ryerekana ko umutahe  w’amapawundi 204.000 (ubu yababa imiriyoni 443 y’amapawundi nyene) washowe mw’ikompanyi South Sea Company yagurisha abacakara b'abanye-Afrika. South Sea Company yari ifise amasezerano yihariye yo kuvana abacakara muri Afrika ibatwara mu bihugu vyatwarwa na Espagne muri Amerika y’Ubumanuko mu kiringo c’imyaka irenga 30 kuva mu myaka ya 1710. Yatwaye ibihumbi mirongo vy’abacakara, amatohoza akerekana ko hafi 15% yabo bapfiriye mu nzira. Ishengero rya Anglicane mu Bwongereza ryabandanije rishora imitahe muri South Sea Company gushika mu kinjana ca 19. Uyu musenyeri mukuru avuga ati: “Uru rudandaza rw’agahomerabunwa rwafashe abagabo, abagore n’abana baremwe mw’ishusho y’Imana rubaka agateka kabo n’ubwigenge bwabo. “Birateye isoni kubona hari bamwe mw’Ishengero bashigikiye bikomeye bakegeranya amatungo muri uru rudandaza. “Inzira yonyene yo gukira koko kunywanisha – ari yo Yezu Kristu/Yesu Kristo aduhamagarira gufata – ni uko duhangana n’uku kuri kubabaje hanyuma tugafata ingingo”. Ku ruhande rumwe, Ishengero ry’Ubwongereza ririshimira uruhara ryagize mu guhagarika ubucakara, rigafatira ku ruhara umuvugabutumwa wa Anglicane, William Wilberforce, yagize. Ku rundi ruhande, ni ngombwa ko ryemera ko ryagiye ryungukira mu bucakara. Mu myaka iheze, Ishengero rya Anglicane mu Bwongereza riherutse gusaba imbabazi ku bakozi baryo batari bake babonetse ko bari bafise abacakara. Ryasavye imbabazi kubera ishami ryaryo rijejwe ubutumwa, The Society for the Propagation of the Gospel (twogereranya mu kirundi tuti “Umuryango wo gukwiragiza Inkuru nziza”), ryari rifise itongo ahitwa Barbados, maze rishira ikimenyetso ku bacakara ryakoresha mu gikiriza cavuga ngo SOCIETY (twogereranya n’ijambo UMURYANGO). Ubu rero, ku matohoza yaryo ryo nyene, ryemeye ko mu kiringo c’imyaka mirongo ikigega caryo cashoye imitahe y’amafaranga hafi yaryo yose – hampande y’ayo ryakoresheje mu kugura amatongo – mw’ikompanyi yari ifise uruhara yiharije rwo gutwara abacakara muri Amerika y’Ubumanuko. Mu gihe abarenga inusu y’abanywanyi b’Ishengero rya Anglicane kw’isi yose bari ku mugabane wa Afrika, iyi nkuru ishobora kutorosha ibintu. Ishengero rya Anglican mu Bwongereza ryatanguje aya matohoza mu ntumbero yo gushira ahabona kahise karyo rikavuga ko hagiye gutumwako umurwi wo kwiga inyishu ikwiriye. Ariko umuvugizi ntazi nimba ibi bisigura ko hagiye kuba ayandi matangazo n’amasengesho, canke nimba hashobora kubamwo n’ibiganiro ku bijanye n’indishi y’akababaro mu buryo bw’amafaranga. Aya matohoza yerekana kandi ko iki kigega cahawe intererano z’abantu bungukiye canke bafitaniye isano n’ubu bucakara bwabaye hagati y’imigabane hamwe n’ibikorwa vy’ubutunzi bwari bushingiye ku burimyi muri uru rudandaza rw’abantu. Uyu musenyeri mukuru yongerako ati: “Ndasabiye abo bose bakozweko n’iyi nkuru kandi nibaza ko dushobora gukorera hamwe tukihweza iyindi nzira twofata”.	https://www.bbc.com/gahuza/articles/c51wezx7xgyo
sports	Ayavugwa mu mupira w'amaguru : Sterling, Vlahovic, Zidane, Pochettino, Rangnick, Perisic	"Manchester City igiye kwongereza inguvu kugira ngo ishobore kugumana umukinyi wayo wo ku ruhande, umwongereza Raheem Sterling, 26, mu masezerano ashobora kumara igihe kirekire, ni mu gihe hari amakuru avuga ko ariko araronderwa na Barcelona. (Telegraph - subscription required) Paris St-Germain yagiriraniye ibiganiro na Zinedine Zidane mu gihe yitegurira igenda ry'umumenyereza wayo Mauricio Pochettino ariko araronderwa na Manchester United. (Le Parisien, via Metro) Ralf Rangnick ashobora kuba agiye kumenyereza vy'agateganyo Manchester United, ariko akaba yari yabanje kwanka amasezerano Old Trafford yashaka kumuha, imbere y'uko bumvikana ku yandi mashasha.  (Manchester Evening News) Manchester United yahambije iyindi mirwi itari mike, harimwo na Tottenham hamwe na Newcastle United, mu rugamba rwo kurondera umusatirizi wa Fiorentina umunya Serbia Dusan Vlahovic w'imyaka 21. (Mail) Manchester United iracipfuza ko Pochettino ayibera umumenyereza kuva mu ci riza, n'aho yiteze umuzo wa Rangnick. (90 Min) Umukinyi wo hagati wa Lazio Sergej Milinkovic-Savic, 26, ariko araronderwa na Manchester United nk'uwushobora gusubirira umufaransa akina hagati Paul Pogba, 28, kuko amasezerano afitaniye na Old Trafford azorangira mu ci riza. (Fichajes - in Spanish) Barcelona iriko iraraba ko yogura umusatirizi wa Basel umunya Bresil Arthur Cabral, 23, ariko bikazoba ngombwa ko ibanza kugurisha bamwe mu bakinyi kugira ngo ishobore kumugura.  (Goal) Amasezerano umukinyi wo ku ruhande umunya-Croatia Ivan Perisic, 32, afitaniye na Inter Milan arangira mu kwa gatandatu 2022, uyu mukinyi akavuga ati ""vyose birashoboka, tuzobiraba mu ndwi nkeya ziri imbere"", aho yari abajijwe ku bijanye na kazoza kiwe.  (Mediaset Infinity, via Football Italia) Inter Milan irafise ivyizigiro ko umuninyi wayo wo hagati, umunya-Croatia Marcelo Brozovic, 29, azotera igikumu ku masezerano mashasha, ni mu gihe ayahari azorangira mu ci riza. (90 Min) Kuri uyu wa gatanu, vyitezwe ko umumenyereza wa AC Milan Stefano Pioli, 56, atera igikumu ku masezerano mashasha y'imyaka ibiri iri imbere ari kumwe n'uyu murwi wo mw'ihiganwa ry'Ubutaliyano, Serie A. (Calciomercato, via Football Italia)"	https://www.bbc.com/gahuza/imikino-59427249
business	Burundi: Kwugara ububare 21h 'birababaje kubura ico ukeneye mu mwanya wipfuza'	"Inyuma y'igisagara ca Bujumbura, ubu na Gitega eka no mu ntara ya Muyinga - ihana urubibe n'u Rwanda -  ububare bwose butegerezwa gupfunga isaha zitatu z'ijoro, abanyagihugu bamwe barabishimye abandi bavuga ko ari ihohoterwa. Buramatari w'intara ya Muyinga na musitanteri wa komine Gitega intara ya Gitega ubu nabo nyene batangaje izi ngingo bavuga ko ari izo kubungabunga umutekano. Abo bategetsi bompi batangaza ko ""amasaha yo kwugurura ubunywero ku minsi y'ikirimo ari kuva isaha cumi n'imwe z'umuhingamo gushika isaha zitatu z'ijoro"". Izo ngingo ziriko zirafatwa mu gihe ubutegetsi bw'u Burundi bubandanya bumenyesha ko igihugu cose kirangwa mwo umutekano. Izo ngingo zifashwe inyuma y'igitero mu ntara ya Cibitoke, abategetsi bavuze ko cagizwe n'abavuye mu Rwanda bateye ikirindiro c'abasirikare bagasubira muri ico gihugu. Abo bategetsi ntibavuga nimba izo ngingo zifitaniye isano n'ico gitero co mu ntara ya Cibitoke. Umukuru w'igisagara ca Bujumbura wewe, Freddy Mbonimpa, avuga ko ata sano rihari, ahubwo izo ngingo zatangajwe bahejeje ukwisuzuma bagasanga harabayeho ukudebukirwa mu gucungera umutekano. Ku biraba ivyo kwugara akabare vyovyo, Bwana Mbonimpa yavuze ko yafashe izo ngingo kubera ko hari abantu bata akazi, bakigira mu kabare aho kuba bari ku kazi. Muri Komine Gitega bamwe bishimira izo ngingo mu gihe abandi babona ko bahotowe. Ntibipfuje gutangazwa amazina yabo. Umunyagihugu umwe avuga ko izo ngingo zari zaratevye, akabona ko zigiye gushira ku murongo ibitari bike, hampande y'umutekano. Agira ati: ""Ubu nta muntu azokwiraza ahantu atamvo iboneka ihari, nta n'uwuzoraza umuntu mukinyegero, ahubwo lmana yakoze gukoresha izo ndongozi kugira bagire ico ciyumviro "". Uwundi abona ko gufata izo ngingo bifise imvo, ariko kwugara akabare isaha zitatu hakiri kare cane. Ati: ""Ntivyumvikana ukungene isaha zitatu ubunywero bwose buzoba bwugaye. Izo ni ingorane kandi abantu benshi bagiye guherera mu gasho"". Eka n'abadandaza inzoga babona ko bagiye kuhahombera, na rirya ngo isaha betegekwako kwugara ariho abakiriya baba batanguye kunywa. Uwundi munyagihigu abona ko abafashe iyo ngingo bibagiye ko hari vyinshi bituma umuntu aja mukabare, atari uko aba agira ate umwanya gusa. Ati: ""Murashobora kuba muri no kwi'jambo ryofasha benshi, canke uvuye ahantu. ""Ubundi twizera abarongozi bacu ko ingingo badufatira baba babona ko ari zo zikwiriye, ariko si ukuvuga ko bihimbaye kubura ico ufata wari ugikeneye mu mwanya wipfuza""."	https://www.bbc.com/gahuza/amakuru-50591751
sports	Jose Mourinho muri Tottenham: Uwusubiriye Mauricio Pochettino yoba ari we abereye?	"Jose Mourinho ari mu mayira atamenyereye mu gihe atanguye akazi ko kumenyereza Tottenham Hotspur nyuma y'iyirukanwa rya Mauricio Pochettino. Kuja kwa Mourinho mu kipe nshasha mu bisanzwe bizana icizere kuko ni umuntu yama azana ibikombe, kandi Spurs vyarayankiye kuva yatwara igikombe ca League Cup mu 2008. Ariko ubu hoho siko biri. Ubu asubiriye umumenyereza yari akunzwe cane kandi iyirukanwa ryiwe rikaba ryashavuje abakunzi benshi ba Tottenham, baciye mbere bongera ishavu mu kubaza niba koko uyu munye Portugal abereye gusimbura Pochettino. None Mourinho ni we muntu abereye Spurs? Umuyobozi mukuru wa Tottenham Daniel Levy yakoze ibiri mu vyifuzo vyiwe mu guha akazi Mourinho, uyu nawe akaba yaratangaje ko yigeze gusabwa kuza muri Spurs mu 2007. Ico gihe yavuze ko umuyobozi w'iyo kipe yagerageje no kwemera kuriha indishi zijanye n'amasezerano yari afise y'uko avuye muri Chelsea mu 2006, yari kumara imyaka ibiri adakora muri Premier League. Birakunze aronse umuntu yarondera ariko azobona y'uko - nk'uko vyagendeye abandi - mu gihe Mourinho ashobora kuzana ibikombe banyotewe, ni umuntu kandi azimvye, atwarira hejuru kandi ukugenda kwiwe kwama kuzana amarira. Amarira menshi. Canke hoho Mourinho azovyifatamwo gute mu gihe bizwi ko Levy adapfa kurekura ifaranga? Ni ikintu camye giteza uruhagarara na Pochettino, yakora afise uburyo bukeyi cane ugereranije n'amenyereza bakeba biwe. Spurs nta mukinyi yigeze igura mu masoko abiri y'abakinyi akurikirana, kandi uyu munye Argentine yari yashikirije ko mu ntango z'iri higanwa inyito yiwe yohinduka ntibe umuyobozi ahubwo ikaba umumenyereza mukuru, vyerekana ko ata jambo rinini yari afise hanze y'umukino. Mourinho ntazimbutse guhemba. Kandi ntakoresha abakinyi bagura make. Tottenham yishimiye cane ishure ryayo ry'umupira w'amaguru kandi ikabona abakinyi nka Harri Winks akina hagati nk'ikimenyetso ca kazoza; Mourinho wewe asa nk'uko atanezwe no kubaho kw'ishure ry'umupira. Biragoye kubona ukuntu Levy yorekura amahera imiriyoni £89 kuri Paul Pogba, £75 kuri Romely Lukaku, canke £52 kuri Fred, nk'uko Ed Woodward yabikoze muri Manchester United. Igihe nashikiriza izina Mourinho ku kipe imwe ejo bundi, inyishu baciye bampa ni iyi: ""Yoshaka imiriyoni £250 zo kugura abakinyi bashasha imbere y'uko twicara ku meza tukaganira."" Spurs na Levy si uko bakora - canke tuvuge ko atariko bakoranye na Pochettino. Nyuma yo gushika muri Southampton mu kwa gatanu 2014, yakoresheje amahera imiriyoni £394 ku bakinyi, ariko agaruza miriyoni £295. Pochettino yari yiteguriye gukora, n'imiburiburi mu gihe c'umwanya muto, mu buryo yahawe kuko yashoboye gushikana ikipe muri zine za mbere inshuro zine yikurikiranya muri Premier League anashikana iyo kipe ku nshuro ya mbere mu rukino rwa nyuma rwa Champions League. Ariko Levy arashobora gukebera Mourinho kanini kurusha Pochettino. Iyi kipe ya Tottenham ni kipe ikeneye cane guhindura kandi uyu mumenyereza mushasha akorana gusa n'abakinyi babushitse, kandi bazimvye. Baca umugani ngo ubukwe bwiza bukenera ko impande zose zakira ariko kandi zigatanga. Mu vyerekeye kugura abakinyi, Mourinho yamye ashaka ko ba nyene ikipe batanga nawe akakira - mu gihe, muri ubwo buryo, Levy yamye yiyubara gutanga. Umuyobozi mukuru wa Tottenham arashobora kuba ari mu mwuka wo gutanga ka natsinda yamye ashaka Mourinho, ariko bitwara kwiyumvira cane kugira wemere ko uku gukorana kuzoshoboka hagati y'aba babiri kuko basanzwe ari abantu badatamikwa ijambo. Icivugo ca Tottenham ni iki: ""Kwubahuka ni ugukora."" Vyanditse hose ku kibuga cabo gishasha ciza cane catwaye umuriyaridi umwe w'amadolari. Mourinho si umunyereza yubahuka, kandi ico ni ikintu gisanzwe kiraje ishinga abafana ba Spurs - naho yavyitwayemwo neza mu gutwara Premier League gatatu, hamwe n'ibikombe nk'ivyo mu bindi bihugu bitatu, co kimwe na Champions League. Ibibonwa nko kunanirwa muri Manchester United birimwo ibigombe vya Carabao Cup hamwe na Europa League mu mwaka wiwe wa mbere. Ubu hari ubudasa. Niko, abafana benshi ba Spurs bari batewe impungenge n'umukenyuro wa Pochettino hamwe n'uko ikipe yari ihagaze, ariko uwo mugabo w'imyaka 47 aracakunzwe cane kubera ivyo yashitseko. Kuza kwa Mourinho ntikwakirijwe gusa amakenga mu bafana benshi, ariko kandi hari n'abavyiyamirije kubera ibintu bibiri. Asubiriye umumenyereza yari umuhuza ku bafana benshi ba Spurs. Mourinho arahangana kandi ntahurizweko. Akeneye kandi kwerekana ko atari umuntu yaheze, umuntu yasizwe n'ibihe ugereranije na Pep Guardiola na Jurgen Klopp. Pochettino yari yegeranye cane n'abafana ba Spurs, bamukundiye uko ameze n'uko yifata. Mourinho ntanezwe no gukundwa canke ibishobisho - intsinzi niyo nyamukuru. Nta kinya agira kandi akora ibifatika - ibi rero bica bidushikana ku mukenyuro wiwe mu gukina. Abafana ba Tottenham bamenyereye umupira unyaruka, ufise umurindi, urimwo gusatira nk'uko Pochettino yakinisha abakinyi. Bahora bakina umupira ubereye ijisho nk'uko bavyerekanye mu makipe akomeye i Buraya. Umukenyuro wa Mourinho usa n'uwanditswe mw'ibuye kandi, ibi ni ivya nkenerwa, vyaramuhiriye - ariko ibi bihushanye na Pochettino. Gukomera, gutegura neza, akazi kakarangu bihagije. Abafana ba Spurs barashobora kwemera ibigiye kuza - ariko none bizomara igihe kingana gute?"	https://www.bbc.com/gahuza/imikino-50492760
