politics	Anambra: Zabe bai kammala ba - INEC	Hukumar zabe mai zaman kanta a Najeriya ta dakatar da sanar da sakamakon zaben gwamna da aka yi a jihar Anambra, saboda rashin yin zaben a karamar hukuma daya saboda dalilai na tsaro. Tun da fari an tafi hutun minti 30 kafin a ci gaba da sanar da sakamakon zaben, amma daga bisani mai bayyana sakamakon zaben Farfesa  Florence Obi ta sanar da cewa an karbi sakamakon kananan hukumomi 20 cikin 21 da ake da su a jihar, ba kuma za a ci gaba ba sai an kammala na karamar hukuma daya. Mai Magana da yawun hukumar Hajiya Zainab Aminu ta shaida wa BBC cewa matsalar tsaro ta janyo ba a yi zabe a karamar hukumar Ihiala ba. ''Hukumar zabe ta samu damar tattara sakamakon zaben kananan hukumomi 20 cikin 21 da ake da su a jihar Anambra. Kamar yadda yake a kundin tsarin mulkin kasa da na dokokin zabe, to dole a bai wa duk dan Najeriya da ya kai shekaru da cika ka'idojin zabe damar kada kuri'a don haka muka ga dacewar a bai wa mutane damar kada kuri'a a wannan karamar hukuma guda daya wato Ihiala mai runfunan  zabe 326, domin su yi zaben nan. An kuma sanya ranar Talata 9 ga watan Nuwambar shekarar nan a matsayin ranar da za a gudanar da wannan zabe, kafin daga bisani a tattara sakamakon da kuma sanar da dan takarar da ya yi nasara a zaben gwamna na jihar Anambra,'' in ji hajiya Zainab. Hajiya Zainab ta kara da cewa matsalolin tsaro da aka samu a wannan karamar hukumar su suka janyo rashin gudanar da zabe baki daya a runfunan zaben da ake da su, amma yanzu hukumar 'yan sanda da sauran jami'an tsaro, sun ba da tabbatacin kara matakan tsaro domin ganin an yi zaben cikin lumana. Tun da fari wasu rahotanni sun ce an dakatar da sanar da sakamakon zaben baki daya, saboda wasu dalilai da ba a bayyana ba. Amma Hajiya Zainab ta ce babu wata matsala da aka samu, an dai tafi hutun minti 30 ne kamar yadda aka saba kafin a dawo a ci gaba da sanar da sakamakon, to sai kuma batun rashin sakamakon karamar hukuma daya ya taso da dole a dakata har sai an samu cikakken sakamakon kananan hukumomi 21 kafin hukumar zabe INEC ta ci gaba da sanar da sakamakon da ayyana dan takarar da ya yi nasara. Sai dai duk da cewa hukumar zaben ta samu sakamakon zaben kananan hukumomi 20 daga cikin 21, mai magana d yawun hukumar ta ki ta ce uffan game da dan takarar da ke kan gaba a sakamakon da yake hannu zuwa yanzu.	https://www.bbc.com/hausa/labarai-59202118
health	Coronavirus: Me ya sa ya kamata 'yan Afirka su yarda da gwajin riga-kafin korona?	"An yi ta yaɗa labarai masu tayar da hankali game da allurar riga-kafin annobar cutar korona da aka ce za a yi gwajinta a Nahiyar Afirka. Sai dai kuma masana sun yi amanna cewa yana da mahimmanci idan Afirka ta shiga aka dama da ita, suna masu cewa rashin yin hakan ka iya kawo tsaiko ga yunkurin samar da riga-kafin ga duniya baki ɗaya. Tun a watan Maris ne shugaban Hukumar Lafiya ta Duniya (WHO) Tedros Adhanom Ghebreyesus ya bayyana cewa ""duniya ta dunƙule wuri guda"" wurin neman maganin cutar da ake yi wa laƙabi da Covid-19. Ganbin ncewa har yanzu ba a samu maganimnta ba, riga-kafi zai taka muhimmiyar rawa wurin bayar da kariya tare da kula da masu cutar idan sun kamu, a cewar WHO. Za ta ƙarfafa garkuwar jikin dan Adam ta yadda zai yaƙi cutar. Ya zuwa yanzu an fara gwajin riga-kafi ɗaya a Afirka ta Kudu - sannan ana jiran umarnoin fara gwakjin wani a Kenya. Sai dai harkokin gwajin na cike da ce-ce-ku-ce. Yayin da aka saba ƙyamar kowanne irin riga-kafi a Afirka, yanzu kuma ce-ce-ku-cen wariyar launin fata ce kan gaba. Duk wannan ya fara ne lokacin da wasu likitoci a Turai da Australia suka fara tunanin ko riga-kafin tarin fuka zai yi aiki a kan cutar korona. Yayin da suke muwara a talabijin, dukkansu sun yi amannr cewa ya kamata a yi gwajin maganin a Afirka. Kalaman da daktocin suka yi amfani nda su ya janyo zazzafar muhawara da Allah-wadai. ""Abin kunya ne a ji irin waɗannan kalamai a cikin ƙarni na 21 daga masana kimiyya,"" in ji  Dr Tedros, shugaban WHO wanda ɗan ƙasar Habasha nbe wato Ethiopia. ""Muna tabbatar muku cewa hakan ba za ta saɓu ba. Wajibi ne wannan tunanin na mulkin mallaka ya tsaya haka."" Sauran taurari daga Afirka ma sun tofa albarkacin bakinsu a wannan magana, ciki har da tsohon ɗan ƙwallon Ivory Coast Didier Drogba da na Kamaru Samuel Eto'o - waɗanda da ma aka saba yi musu kalaman wariya a filayen wasanni. Fushin da mutane ke nunawa yana da tushe, domin kuwa akwai hujja cewa wasu kamfanonin magani sun sha yin gwajin magani a Afirka ba tare da mutunta haƙƙin dan Adam ba ko kuma bin dokoki. Kamfanin Pfizer ya taɓa yin gwajin wata mamugunciyar ƙwaya a Jihar Kano da ke arewacin Najeriya a shekarar 1996. Bayan tsawon lokaci ana tafka shari'a, kamfanin ya biya wasu iyaye diyyar yaransu da aka gwada maganin a kansu yayin wata annobar cutar sanƙarau a Kanon. Yara 11 ne suka mutu sanna wasu gommai suka samu lalurori daban-daban. Hakan ya jawo tambayoyi iri-iri cewa ko ma an nemi izinin jama'a kafina a yi gwajin a kansu. Fiye da shekara 20 kenan, sai dai wani ƙwararre a ƙasar Uganda ya ce yanzu al'amura sun sauya. ""Yanzu ɗaiɗaikun mutane na kulka da kansu,"" in ji  Dr Kyobutungi, shugabar cibiyar African Population and Research Center (APHRC) a hirarsa da BBC. ""Idan masanin kimiyya ne kai da ke samar da riga-kafi, ba za ka so a ce bayan wasu 'yan shekaru riga-kafijnka na kashe mutane ba. ""Saboda haka mutane na ɗari-ɗari da kimarsu yanzu saboda suna yawan sadaukar da ayyukansu."" Ta ƙara da cewa a gwamnatance ma yanzu akwai sa ido - ƙasashe na da hukumomi da ke sa ido kamar National Council of Science and Technology ta Uganda. Shi ma Richard Mihigo, wani mai sa ido kan riga-kafi na WHO a Afirk, ya yarda cewa an samu sauyi yanzu. ""Yayin gwajin, akwai sa ido da kuma tallafi ta yadda da wuya a jefa 'yan Afirka cikin haɗarin magungunan da ba su da inganci."" Ya ƙara da cewa waɗanda suka yi gwajin ba a ba su damar shiga harkokin sayar da maganin a kasuwa. Irin waɗannan maganaganu na cin karo da ɗaruruwan labaran ƙarya da ake yaɗawa a intanet da kafafen yaɗa labarai cewa za a yi gwajin magani kan baƙaƙen fata da zummar kashe su. Misali, akwai wani labari da aka yaɗa cewa yara bakwai suyn mutu a ƙasar Senegal bayan an ba su wani riga-kafin cutar korona, abimn da ya jawo tayar da jijiyoyin wuya a Facebook. Sai dai abin da ake mantawa shi ne yadda kiwon lafiya a Afirka ya daɗe ba tare da samun kyakkyawar kulawa ba. Wannan kuwa duk da alƙawarin da shugabannin nahiyar suka yi a shekarar 2001 na ware aƙalla kashi 15% na kasafin kuɗin kasashensu domin bunƙasa ɓangaremn lafiyar. Zuwa yanzu ƙasa biyar ne kacal suka cimma wannan fatan cikin 54 da ke nahiyar - wanda ya jawo koma-baya a ɓangaren binciken lafiya na tsawon shekaru. Afirka na da ƙwarewa iri-iri amma ma'aikatanta kan gwammace su tafi aiki wasu nahiyoyi saboda ƙarancin kuɗaɗen aiki - hakan na nufin matsalolin binciken lafiya a Afirka ba a fiya yin maganinsu ba. Waɗanda suka zauna kuma ba sa iya haɗa tarukan ƙara wa juna sani, yayin masu ɗaukar naiyin irin waɗannan shirye-shiyen sun fi son zuwa ƙasashen da suke da kayan aikin lafiya - shi ya sa aka fi yin gwaji a Masar (Egypt) da Afirka ta Kudu. Kazalika an fi yin gwajin a ƙasashe masu arziki kamar na Turai da Arewacin Amurka, saboda haka ba a fiya damuwa da yadda ya kamata a yi amfani da magungunan a Afirka ba. Gabashin Turai da Asiya da Gabas ta Tsakiya ma ba a fiya kula da su wurin yin gwaji ba - duka da cewa al'mura sun sauya a yankunan matuƙa cikin shekaru. Masana sun yi ta gargaɗin cewa idan har ana son kawo ƙarshen wannan annoba to dole ne a samar wa duniya bakmi ɗaya riga-kafi. Suka ce idan Afirka ta sake ta juya baya ga gwajin magungunan to za a iya ware ta. Dr Kyobutungi ta ce: ""Ba zai yi kyau ba a ce an yi gwajin magani a Birtaniya misali, sannan a akwo shi Afirka saboda muna bambancin yanayi da bambancin halittunmu, wanda ka iya shafr yadda maganin zai yi aiki. ""Muna da mabambantan abubuwa; muna kuma da sauran cutuka ma. Misali, akwai masu cutar HIV da yawa."" Sai dai abin da ya fi damunta shi ne, ko ma dai ya aka yi sai an nuna wa Afirka wariya saboda nahiyar na da matsalolin gwajin cutar korona ""yayin da ƙasashe ke mayar da kayan yaƙinsu sannan ba sa son sayen kayan aiki"". ""Saboda babbar matsalar a nan ita ce, ga riga-kafin nan amma ƙasashe masu arziki za su saye shi duka su bar Afirka,"" in ji ta. Yayin da ake ci gaba da yin gwajin riga-kafi a faɗin duniya, shugabanni da masana sun rubuta wata wasiƙa suna kira da a samar da riga-kafi ""ta jama'a"". An ambato Shugaban Afirka ta Kudu Cyril Ramaphosa a cikin wasiƙar yana cewa Afirka na buƙatar riga-kafi ""cikin gaggawa kuma ta kyauta ga kowa da kowa"". ""Bai kamata a mayar da wani ƙarshen layin karɓar riga-kafi ba saboda nahiyarsa da yake zaune ko kuma arzikinsa,"" in ji shi."	https://www.bbc.com/hausa/labarai-52705492
technology	Amurka ta nemi tsawaita takunkumin hana Iran mallakar makamai	"Amurka ta buƙaci Kwamitin Tsaro na Majalisar Ɗinkin Duniya ya tsawaita takunkumin hana mallakar makamai ga ƙasar Iran har illa masha Allahu. Sakataren wajen Amurka, Mike Pompeo ne ya yi wannan kira watanni ƙalilan kafin ƙarewar wa'adin haramcin mallakar makaman da aka sanya wa Iran. Ya dai yi gargaɗin cewa Iran, barazana ce ga zaman lafiya da tsaron al'ummar duniya. Takunkumin wanda wani ɓangare ne na yarjejeniyar ƙasashen duniya kan shirin nukiliyar Iran yana ƙarewa ne a cikin watan Oktoba. China da Rasha sun ce gwamnatin Trump ba ta da 'yancin neman a tsawaita takunkumin, tun da ta janye daga yarjejeniyar shekara biyun da ta wuce. Shi ma da yake jawabi yayin wani taron Majalisar Ɗinkin Duniya, ministan wajen Iran Mohammad Javad Zarif ya zargi Amurka da ci gaba da razanarwa, da kuma tursasa Majalisar Duniya game da batun Ya ce ""Amurka da abokan laifukan yaƙinta a Yemen sun ci da gaba da hanƙoronsu da ya yi ƙaurin suna yanzu na razana hukumomin duniya"". Mohammed Zarif ya ce abu na baya-bayan nan shi ne sun tursasa wa Sakatariyar Majalisar wajen dogaro kan zarge-zargensu da kuma takardun jabu don samar da wani rahoto da kwata-kwata babu ƙwarewa cikinsa kuma har ya sa ta fita daga huruminta"	https://www.bbc.com/hausa/labarai-53245680
health	Gwajin farko ya nuna riga-kafin malaria yana matukar aiki	"Allurar riga-kafin cutar zazzabin cizon sauro  ko maleriya da masana suka kirkiro a Birtaniya, ya nuna nasarar kashi 77 bisa dari na inganci a gwaje-gwajen da aka yi a kasar Burkina Faso. Masana kimiyya ne suka kirkiro ruwan allurar riga-kafin a Cibiyar Jenner ta Jami'ar Oxford da ke kasar Birtaniya. Sakamakon ya nuna cewa yana da matukar inganci fiye da ainihin ruwan riga-kafin cutar ta malaria kadai da ake da shi. An yi gwaje-gwajen ne a kan jarirai da kananan yara masu ta-ta-ta dari hudu da hamsin a kasar Burkina Faso, wanda aka shafe watanni 12 ana gudanarwa. Yanzu haka za a fara gudanar da gagarumin gwaji kan kananan yara kusan dubu biyar a fadin kasashen Afirka. Masanan sun ce ruwan riga-kafi ya nuna matukar inganci a gwaje-gwajen, wanda akwai tabbacin yiwuwar rage yawan mutuwar mutane musamman kananan yara da 400,000 da cutar zazzabin cizon sauro ko maleriya ke kashewa a ko wace shekara. Masana kimiyya a fadin duniya sun jima suna fafutikar ganin sun kirkiri sabbin riga-kafin cutar ta malaria da galibi ta fi addabar nahiyar Afirka. An jima ana gwaje-gwaje kan nau'in ruwan riga-kafin cutar ta zazzabin cizon sauro ""Mosquirix"" da kamfanin harhada magunguna na GlaxoSmithKline ya kirkiro, amma kuma ba a samu wata gagarumar nasara wajen kare yaduwar cutar a Afirka cikin shekaru hudu. Hukumar Lafiya ta Duniya WHO ce ta jagoranci shirin a yankunan kasashen Kenya, da Ghana da kuma Malawi. Sabon ruwan riga-kafin na Oxford shi ne na farko da ya cimma muradan WHO din na ingancin kashi 75 a kan kwayar cutar ta zazzabin cizon sauro. Zazzabin cizon sauron na kashe mutane fiye da dubu dari hudu a ko wace shekara - akasari kananan yara a Afirka. Farfesa Adrian Hill, daraktan Cibiyar ta Jenner, inda aka kirkiro ruwan riga-kafin cutar korona ta ce Oxford/AstraZeneca, ya shaida wa jaridar Gaurdia ta Birtaiya cewa yana da yakinin sabon ruwan riga-kafin na zai iya rage yawan mace-macen da ake samu saboda cutar ta zazzabin cizon sauro a kasashen Afirka. Yaran da aka yi gwaje-gwajen ruwan riga-kafin cutar ta malaria a kan su, da aka wallafa a mujallar Lancet ta Birtaniya, 'yan watanni biyar zuwa sha bakwai ne da ake zaune a yankin Nanoro, yankin da ya kunshi kauyuka 24 da kuma yawan al'umma 65,000 . Masana kimiyya a Birtaniya sun shafe shekaru suna kasancewa kan gaba-gaba wajen lalubo hanyoyi, da gwaje-gwaje a kan kwayar cutar ta zazzabin cizon sauron."	https://www.bbc.com/hausa/labarai-56858753
business	Zaftare albashi zai sa ma'aikata da dama cikin hali na kunci - NLC	"Kungiyar kwadago ta Najeriya ta gargadi gwamnatin tarayya da ta dakatar da yunkurin da take yi na rage albashin ma'aikata, tana mai cewa irin wannan mataki zai sa ma'aikata su shiga cikin wani hali na ha'u'la'i. A ranar Talata ne minister kudi ta Najeriya Zainab Ahmed Shamsuna ta bayyana cewa gwamnati na nazari akan yadda za ta zaftare yawan kuɗaɗen da take kashewa ta hanyar rage albashin ma'aikata. Rahotanni sun kuma ce ministar ta umarci hukumar albashin ma'aikata ta yi nazari akan albashi da  yawan ma'aikatun gwamnati da ke kasar. Sai dai shugaban kungiyar kwadago ta Najeriya, Ayuba Wabba ya yi kira ga gwamnati a kan ka da ta zaftare albashin mafi kankanta na naira dubu talatin na ma'aikata, yana mai cewa albashin masu karbar albashi mai tsoka ne kawai ya kamata a rage musamman masu rike da mukaman siyasa. ""Abu ne da ba za a taɓa tsammani ba cewa gwamnati za ta yi niyya ta rage albashin ma'aikatan Najeriya a wannan lokacin''. ''Tambayar anan ita ce shin wani albashi ne gwamnati za ta zaftare? Ko shakka babu ba albashi mafi kankanta na naira dubu talatin ba ne wanda halin yanzu ba ya iya sayan buhun shinkafa. Shugaban kungiyar kwadagon, yayin da yake bayyana matakin a matsayin ""rashin tausayi"" da ""rashin tunani"", ya ce ma'aikatan Najeriyar na bukatar a gaggauta janyewar matakin tare da neman afuwa daga Ministan Kudin kasar."	https://www.bbc.com/hausa/labarai-57004343
religion	Ku San Malamanku tare da Malam Jamil Muhammad Sadis	"Latsa hoton da ke sama domin kallon bidiyon hira da Malam Jamil Muhammad Sadis: Wani malamin addini a Najeriya Jamil Muhammad Sadis ya ce babu abin da ya taɓa faranta masa rai a duniya kamar mafarkin da ya yi da Annabi Muhammad, SAW. Ya ce duk bakin ciki da damuwa da yake ciki a duniya idan ya tuna mafarkin yana sa masa farinciki da hawaye. Ya ce mafarkin yana girgiza zuciyarsa da sanyaya masa zuciya duk lokacin da ya tuna. Sannan wani abin da ke sa shi farin ciki bayan wannan sai wata gasa da suka taba yi a Madina bayan zanen cin mutunci ga annabi, to mutum sama da dubu biyar suka shifa takarar sai dai shi ya zama na daya. Ya ce manzon Allah ya gina masa gida, saboda da abin da ya samu a wannan gasar ya saye gidansa na biyu. Malamin ya ce an haife shi a layin Rediyo da ke tundun wada Zariya ranar 17 ga watan 8 a shekara ta 1980 Kuma a nan ya tashi ya yi rayuwa da karatu. Ya ce mahaifinsu ya taka rawa sama da yada ake tunani wajen iliminatar da su a matakin farko. Ya soma ne da makantar dare a nan Zariya da kuma na la'asar kuma bayan ya kammala karataun sakadaren sai ya tafi birnin Madina a 1999, idan ya shiga tsangayar ilimin kura'ani da fasahohinsu kuma duk anan ya yi digiri na ɗaya har zuwa na uku. Sannan daga baya ya tafi birnin Landan inda ya kanatar harkar kasuwanci duniya da tsare-tsaren ayyuka tsakanin 2016-2017. Daga nan ya je wani gari da ke kusa da Newcastele a Ingila inda ya karanta harkar tattali kan musulunci da tsare-tsare. Yanzu haka Dr. Sadis shi ne mataimakin darakta kan harkokin kudi a American University of Nigeria, Yola. Malam Sadis ya ce son sa da Al-kur'ani ya samo asali ne tun yana yaro da kuma rawar da mahaifinsa ya taka a rayuwarsa. Ya ce ""a galibin lokouta tsakiyar dare mahaifina ke tashina daga bacci ya ce na saurari karatun kur'ani, wanda hakan ya taimakamun wajen son kur'ani. Da farko da kamar wuya wani lokaci nayi da gyan-gyanɗi, har abin ya zame mun jiki, idan ban ji karatun ba bana iya bacci"". Sannan musabakar ta taka rawa sosai a rayuwarsa don suna zagaye gari-gari har akwai lokacin da shi kansa ya shiga musabakar a 1998. Dukka hakan na da alaka da abin da ke zuciyarsa da ƙauna Malamin ya kuma shaida cewa ya fi son suratun An-Nisaa, haka zalika yana jindadin sauraron Az-Zukhruf da Al-An'aam. Ya ce bashi da buri da ya wuce ciyarwa, kuma hakan na faranta masa musamman wanda ba a san cewa shi ya aikata ba. Sannan yana son ya karanta kur'ani da muryarsa daga farko har karshenta. Yana da mata biyu da ƴaƴa shida Sannan ƙasar da ya fi sha'awar zuwa ita ce can wata kasa gaba da Denmarki inda ake rana ta wata 6 da dare na wata shida. A cewar Malamin zuwa irin wadanan wurare na ƙara imani da tsoron Allah. Malam Sadis ya ce ɗanwake ne abinci da ya fi so, a baya yana son taliya amma a yanzu ɗanwake ya yi fintinkau. Ya ce yana farinciki idan aka bashi ɗanwake amma fa mai taushi da tsantsi cakude da dambun kaza."	https://www.bbc.com/hausa/57931884
health	Lafiyar jarirai: Yadda yi wa jarirai tausa ke cetar rayuwarsu	"Tausar jarirai wani lamari ne da aka jima ana yinsa a Kudancin Asia shekaru ɗaruruwa. A yanzu masana kimiyya sun soma gano yadda wannan tsohuwar al'ada ke ceton rayuka. A wani dare mai sanyi a watan Oktoba, Renu Saxena ta dawo daga asibiti da jaririyarta a birnin Bengaluru da ke kudancin Indiya. Abin ya dame ta ganin yadda ƴarta take kamar ta kare ga ta siririya ga jijiyoyi ɓaro-ɓaro sun fito ana gani. An haife ƴar da wuri lokacin haihuwarta bai yi ba, an haife ta cikinta na makonni 36 kuma tana da nauyin kilo 2.4 Iyalan Saxena sun buƙace ta da nan take ta soma wata tsohuwar al'ada ta ƙasar Indiya da ake yi wa sabbin haihuwa domin su warware: wato tausar da ake yi musu kullum. Sai dai likitocin da ke duba ƴar na ɗar-ɗar da wannan lamarin inda suka ce mahaifiyar ta dakata har sai yar ta ɗan ƙara nauyi kafin ta soma yi mata tausar. Amfanin nau'in tausar jariraida ake yi a Kudancin Asia Bincke iri-iri da aka yi a baya ya nuna cewa amfani da mai wajen tausa idan aka yi tausar da kyau zai iya haɓaka girman jarirai da kuma kare su daga kamuwa daga cututtuka da kuma rage mutuwar yara da kashi 50 cikin 100. Iyayen da suke da ra'ayin irin wannan tausar, akwai buƙatar su tattauna da likitocinsu tukuna, domin tabbatar da cewa yin hakan babu wata matsala ga jariransu. Ga iyalan da suke ɗaukar wannan daɗaɗɗiyar al'ada da muhimmanci, bincike ya gano abubuwan da aka lura da su. Saxena, wadda tsohuwar shugabar wani rukuni na tallace-tallace ce, asali daga jihar Uttar Pradesh take ta Indiya, kuma jihar ta yi fice wajen yi wa uwa da jaririnta tausa bayan haihuwa. Danginta sun shafe shekaru aru-aru suna yin hakan. ""A lokacin da muka soma girma, mahaifiyarmu na yawan faɗa mana yadda ta yi saurin farfaɗowa bayan ta haife ni, da ɗanta na uku da kuma yadda na yi saurin girma, inda ta ce duk sakamakon yadda ta rinƙa yi mani tausa ne tun bayan da ta dawo gida bayan ta haife ni,"" in ji Saxena. Unguwarzoma ta nuna mata yadda za a rinƙa ɗumama man, ana sauyawa tsakanin man kwakwa da kuma na gyaɗa, inda za a bi a hankali wajen shafawa a jikin ƴar a kullum inda za a shafe minti talatin ana yi, bayan nan kuma sai a yi wanka na ruwan zafi. ""Mun soma ne a hankali daga kan cikin jaririyar inda muka faɗaɗa zuwa sauran sassan jikinta,"" in ji ta. ""Inda a hankali muka rinƙa lanƙwasa hannayen suna tabo ƙafafuwa ana kuma taɓo kai domin fitar da duk wani iska."" Yi wa yara tausa na taimaka musu ta fannin lafiya da zai taimaka musu har su girma, kamar ydda masu bincike suka bayyana. ""Fata ita ce ɓari mafi girma a jikin ɗan adam, sai dai ba mu cika ba gyaran fata muhimmanci ba idan ana batun lafiya,"" in ji Gary Darmstadt, farfesa ne a ɓangaren kula da jarirai a jami'ar koyon aikin likitanci ta Stanford. A tafiye-tafiye na farko da ya yi zuwa Bangladesh da Indiya, Darmstadt ya lura da cewa musamman iyaye mata da kakanni mata, suna ɗaukar lokaci mai tsawo suna yi wa jarirai tausa. ""Abin ya bani sha'awa bayan da na gano cewa an shafe shekaru ɗaruruwa ana wannan al'ada, inda daga nan ne na fara bincike a kai,"" in j ishi. A 2008, a wani bincike da aka yi kan jarirai bakwaini 497 da aka yi waɗanda aka rinƙa yi wa tausa a kullum a wani asibiti da ke Bangladesh, Darmstadt da kuma abokan aikinsa sun nuna cewa wannan tsohuwar al'adar kan ceto rayuka. ""Mun samu raguwa da kashi 40 cikin 100 a barazanar da ake da ita ta kamuwa da cututtuka haka kuma an samu raguwa da kashi 25 zuwa 50 cikin 100 a barazanar da ake da ita ta mutuwa wanda hakan abu ne mai kyau,"" in ji shi. Cikin gwaje-gwaje da dama da aka yi, masu binciken sun gano cewa yawan yin tausar na taimakawa wajen gina microbiome - wanda wuri ne a jikin mutum da hanjinsa da ƙwayoyin cuta ke zama. Mircobiome na taka muhimmiyar rawa wajen ƙara ƙarfin garkuwar jikin ɗan adam, ta hanyar zama wata makami da za ta yaƙi cututtuka. ""Jarirai waɗanda ba su samun abinci mai gina jiki waɗanda aka yi wa tausa da mai suna samun mircobiome wanda na daban ne,"" in ji Darmstadt. ""Mai irin wannan na gyara fata wanda hakan ke yi wa ƙwayoyin cuta wahala su shiga jikin mutum ta fatar shi, inda idan suka shiga za su shiga jini ne su jawo mutum ya kamu da cuta."" Waɗannan abubuwan da aka gano na da fa'ida matuƙa ga jarirai bakwaini. ""A bakwaini, katangar da ke tsakanin fata da cikin jikin ɗan adam ba ta aiki sosai wanda hakan kuma na ja ana rasa ruwan jiki ta fata. Ruwa yana fita daga jiki cikin sauri kuma ruwan da ke fita yana da zafi. Hakan zai iya sa zafin jikin jariri ya yi ƙasa fiye da kima,"" in ji shi. Idan zafin jikin mutum ya yi ƙasa sosai, hakan zai iya barazana ga lafiyarsa. ""Yaro na rage kuzari matuƙa idan jikinsa na yaƙi da batun raguwar zafi. Wanda zafin zai iya taimakawa wajen watakila girmansa da sauran sassan jikinsa,"" in ji shi. A wani bincike da hr yanzu ba a wallafa shi ba wanda Darmstadt da kuma abokan aikinsa suka yi, masu bincike sun bi diddiƙin jarirai 26,000 ba wai waɗanda aka haifa bakwaini kawai ba, a arewacin jihar Uttar Pradesh. Rabin su an yi musu tausa ne ta hanyar amfani da man sunflower da kuma man da aka yi da mustard. Masu binciken sun lura da cewa an samu ci gaba ta ɓangaren girman jarirai. ""Ganin cewa bbu wani tasiri na yawan mce-mace ga jariran da aka haifa masu madaidaicin nauyi, a cikin ƙananan jarirai, akwai raguwa da aka samu da kashi 52 cikin 100 na raguwar barazanar mutuwa,"" in ji shi. Sauran masu binciken sun samu gano irin wannn fa'idar."	https://www.bbc.com/hausa/labarai-59316993
religion	Riga-kafin coronavirus: Akwai wata maƙarƙashiya da ake son yi wa Musulunci kan riga-kafin korona ne?	"Masana kiwon lafiya sun ce yaɗa jita-jita kan riga-kafin cutar korona ba ƙaramar illa ba ce ga al'umma. Tun bayan da aka fara yi wa mutane allurar riga-kafin kariya daga cutar korona da ta addabi duniya, mutane musamman a ƙasashe masu tasowa irin Najeriya ke yaɗa jita-jita iri-iri kan riga-kafin. Wasu daga cikin labaran jita-jitar da ake yaɗawa sun haɗa da cewa so ake a rusa Musulunci da Musulmai a faɗin duniya. Sai dai a wata hira da BBC ta yi da Dr Umar Jibrin Madugawa, wani likita ɗan Najeriya da ke aiki a Landan, wanda aka riga aka yi ma allurar, ya ce jahilci ne ke sa wasu yaɗa jita-jita ta ƙarya. Tuni dai aka fara yi wa mutane riga-kafin a ƙasashe irin su Burtaniya da Jamus da Faransa da Saudiyya da Rasha da Qatar da Kuwait da sauran su da yawa. Dr Madigawa ya yi kira ga dukkan mutanen da suke tababa kan riga-kafin da su bai wa allurar muhimmancin gaske don su yarda a yi musu ita. ""Ya fi alheri ƴan uwana baƙar fata su samu a yi musu allurar maimakon su ƙare da kamuwa da cutar Covid-19. Don ita wannan cuta ba ruwanta da yanayin fatarka ko arziƙinƙa, idan ta zo gaba ɗaya za ta yi maka. ""Don haka ina kira ga mutane su guji yarda da yaɗa jita-jita da raɗe-raɗi marasa amfani da za su cutar da mutane,"" in ji Dr Madigawa. Tun bayan da aka sanar da cewa an amince da alluran riga-kafin da wasu manyan ƙasashen duniya suka samar aka fara baza jita-jita a ƙasashe irin Najeriya. Ana tura saƙonni ta manhajar Whatsapp da Facebook inda ake gargaɗin mutane da cewa su guji yin allurar riga-kafin ko da ta shigo Najeriya ""domin kuwa hanya ce da ake son bi a kashe mutane,"" kamar yadda wasu saƙonnin ke cewa. A ɗaya daga cikin saƙonnin da BBC Hausa ta gani yana cewa: ""Bill Gate Mai kudin duniya ya kawo tayin wannan allurar riga kafi ta hannun shugaban majalisar wakilai na tarayayyar Najeriya Hon. Gbajabiamila da sauran 'yan majalisarsa akan kudurin doka da yake so ya samar na tilasta wa dukkan 'yan Nigeria karbar allurar rigakafin cuta mai yaduwa wanda Bill Gate ya dauki nauyi. Bayanin ya ci gaba da cewa: ""Wanda duk wanda aka saka masa wannan allurar ba zai wuce wata biyar mai kyau yana rayuwa ba, manufarsu ita ce su rage mutanen duniya su gusar da dukkan wasu addinai musamman addinin Musulunci daga nan su ɗaɓɓaka bauta wa shaiɗan."" Baya ga waɗannan akwai wasu tarin saƙonnin da ke zargin manyan masu kuɗin duniya kamar su Bill Gates da Ellon Musk da hannu a son rusa duniya ta hanyar yi wa mutane rigakafin cutar. Kuma ga dukkan alamu sun yi tasiri wajen saka shakku a zuƙatan mutane kan ko za su bari a yi musu allurar a lokacin da aka fara yin ta a Najeriya ko a'a. Dangane da batun da ake yaɗawa na cewa rushe Musulunci da Musulmai ake son yi, BBC ta tuntuɓi wani fitaccen malamin addini a Najeriya Dr Mansur Sokoto, kan yadda yake kallon lamarin, inda ya ce bai kamata mutane su dinga yaɗa abin da ba su da tabbaci a kai ba. Sheikh Dr Sokoto ya ce matsayarsa a nan ita ce a miƙa wannan batu ga masanan ɓangaren kimiyya. ""Ƙwarai ya kamata malaman addini su bayar da fatawa amma sai bayan sun zauna da masana kimiyya sun fayyace musu komai. ""Kamata ya yi kamar yadda muka yi ta rubutu lokacin ɓullar cutar, yanzu ma kwamitin malamai a Najeriya sai su fitar da bayanai ga al'umma bayan gamsuwa da bayanan masana kimiyya. ""Muna buƙatar mu san yaya riga-kain kee aiki, mece ce illarsa da tasirinsa, daga nan sai mu fitar da matsaya a kai,"" in ji malamin. Dr Sokoto ya kuma ce akwai matsalar da ake fama da ita na wasu masu faɗa da duk abin da kimiyya ta zo da shi gaba ɗaya. Waɗannan maganganu na cewa tuggu ne sun yi yawa dole sai an zauna an fayyace yadda za a shawo kansu, a cewar malamin. ""Ni a yanzu ba ni da wata matsayar da zu iya yayatawa. Ina kira ga malaman addini da su haɗa kai su fitar da fatawa. ""Batun a yi ko kar a yi ba namu ba ne mu kaɗai, sai mun yi bincike na ƙwarai tare da la'akari da waɗanda ake binciken a kansu."" ""Duk masu magana a kan batun da masu yaɗa maganganu ba masana ba ne. ""Mutane kuma suna son yaɗa labari da suka danganci haka, a dinga cewa ai so ake a kashe mu, so ake a ƙarar da mu, shi ya sa masu shirya irin waɗannan bayanai ke karkata ga hakan,"" kamar yadda malamin ya ce. Ga wani bidiyon da Sheikh Dr Ahmad Mahud Gumi kuma ke bayani kan halaccin riga-kafin ko da an haɗa shi da sinadaran da haramun ne cin su a Musulunci. Wasu manyan duniya da ƙasashen da suka fara allurar Tuni dai wasu manyan masu faɗa a ji na duniya suka karɓi wannan allurar riga-kafin kamar su Yarima mai jiran gadon Masarautar Saudiyya Muhammad Bin Salman, wanda Musulmi ne kuma shugaban masarautar da ta zam tushen Musulunci. Akwai irin su zaɓaɓɓen shugaban Amurka Joe Biden da Fira Ministan Isra'ila Benjamin Netanyahu da mataimakin shugaban ƙasar Amurka Mike Pence da Fira Ministan Kuwait Sheikh Sabah Khaled Al-Hamad Al-Sabah, wanda shi ma Musulmi ne. Ƙasashen da aka fara allurar: Dr Madigawa wanda tuni aka yi masa allurar ta farko kuma za a yi masa ta biyun ranar 20 ga watan Janairun 2021, ya ce tun da aka yi masa allurar bai ji wani illarta ba ta kowane ɓangare a jikinsa. ""Garas nake jin kaina. Kuma dama ina son na shaida wa mutane cewa kowace irin allura ko magani kan yi wa wasu mutane ƴar ƙaramar illa, abin da ake kira side effect. ""Amma dai za ka gwammace sau 100 gara wannan ƴar ƙaramar illar ta maganin fiye da kamuwa da cutar."" Likitan ya ƙara da cewa kamata ya yi a ce gwamnati ta yi isasshiyar faɗakarwa kan muhimmancin wannan allura da duk wani bayani da ya shafe ta. ""Bai kamata ma a ce gwamnati ta bar irin waɗannan miyagun mutane suna yaɗa bayanai munana na ƙarya a kan allurar ba. ""Hakan zai sa su yi nasara wajen cusa tunanin da bai dace ba a zuƙatan mutane,"" a cewar Dr Madigawa."	https://www.bbc.com/hausa/rahotanni-55496812
politics	Kafin 12 na rana zan lashe zaɓen gwamna a Kano - Sha'aban Sharada	"Yayin da zaɓukan Najeriya na 2023 ke kara karatowa, masu neman takara na ta bayyana aniyarsu ta fafatawa da su a zaɓukan da ke tafe. Kamar sauran jihohi, a Kano ma masu neman takarar kujerar gwamna na ta kara kaimi wajen jan ra’ayin magoya baya su mara musu a zaɓukan da ke tafe a cikin kasar. Hon. Sha’aban Sharada na daga cikin wadanda ke neman tsayawa takarar kujerar gwamna a jihar Kano, ya kuma bayyana ficewa daga jam’iyarsa ta APC zuwa ADP wacce a ciki zai yi takarar gwamna na Kano. A wata tattaunawa da BBC, ya ce ba gudu ba ja da baya kan aniyarsa ta yin takara. Sha’aban Sharada ya ce ya sauya sheƙa ne saboda rashin adalci da jam’iyyarsa ta APC ta yi masa wanda kuma bai ji dadin abubuwan da suka faru ba. Ya kuma yi ikirarin cewa da yardan Allah za a yi tarihin kafa jam’iyya kasa da wata shida, ta kuma zo ta ci zaɓen gwamna a Kano. ""Ni gwamna Abdullahi Ganduje zai miƙawa ragarmar mulki domin kafin 12 na ranar zan lashe zaɓe"". Ɗan majalisar wakilan ya kuma ce al’ummar Kano ce ta bukaci ya fito ya yi takara ba wai raɗin kansa ba ne. ""Babu ruwana da jam’iyya a zaben da ke tafe domin cancanta za su bi wajan zabar mutum"". Hon Sha’aban Sharada ya ce matakin da ya dauka na ficewa daga jam’iyyar APC ba ya na nufin ya daina mu’amala da ‘yan jam’iyyar ba ne, illa ya yi hakan ne domin cika burinsa na siyasa a wata jam’iyya. Ya ce barin jam’iyyar ba alama ba ce ta cin amanar shugaba Buhari ba, saboda a cewarsa cin amanarsa shi ne ka ki zabar ɗan takararsa na shugaban kasa. Ɗan siyasar ya ce har gobe ba shi da wani mai gida da kuma ya ke jin maganarsa kamar shugaban kasa. Ya kuma ce Buhari mutum ne da baya katsalanda a harkokin mutane kuma da ke ganin idan ba a yi maka adalci ba ka nemi hakkinka. Sha'aban Ibrahim Sharada, ya sha kaye a zaɓen fitar da gwanin gwamna a hannun mataimakin gwamna mai-ci, Nasir Yusuf Gawuna."	https://www.bbc.com/hausa/articles/cd1j13x9jylo
technology	Najeriya ta bullo da tsarin koyarwa da harsunan gida a firamare	Majalisar ministoci ta gwamnatin Najeriya ta amince da wata manufa kan amfani da harsunan kasar wajen koyar da dukkan daliban kasar a matakin firamare a fadin kasar.  Ministan Ilimi Adamu Adamu ne ya sanar da haka  ga manema labarai, bayan taron majalisar ministoci da aka yi a ranar Laraba cewa majalisar ta amince a aiwatar da sabon tsarin amfani da harsunan gida da ake kira National Language Policy wanda ma’aikatarsa ta kirkiro.  Ministan ya bayyana cewa ” ka'idojin koyarwa na shekaru shida na farko a makaruntun firamare za su kasance cikin harshen gida.”  Tun kafin  Najeriya ta samu 'yancin-kai daga Birtaniya take amfani da Ingilishi  a matsayin  harshen hukuma inda cibiyoyin  ilimi a kowa ne mataki suke amfani da shi a matsayin harshen gama-gari na koyarwa.  Haka kuma wasu al’ummomi  na amfani da harsunan gida  tare da Ingilishi  a azuzuwa.  A yanzu mahukunta sun ce za a fi ba harsunan gida fifiko a makarantun  firamare. A cewar ministan ilimin  Najeriya: ''Yara sun fi koyon abu da sauri,  idan aka koyar da su a cikin yarensu na gida.” Ministan Ilimin  ya amince cewa aiwatar da sabon tsarin na iya zama kalubale domin,  “ yana bukatar aiki tukuru wajen samar da kayayyakin koyarwa da malaman da za su yi wannan aiki da sauransu.”  Wani kalubale da za a iya fuskanta shi ne  yawan harsunan da ake amfani da su  a  Najeriya, wadanda sun kai 625 a cewar mahunkan kasar. Wannan na nufin cewa zabar yarukan da za a yi amfani da su na iya zama wani abu mai wahala a kasar da ta fi yawan al’umma a Afirka. Ministan  ya ce ba za a takaita koyarwar a kan manyan harsuna uku na kasar ba ‘’Akwai harsuna 625 a Najeriya kuma idan muka sami kayayyakin koyarwa, za a rika koyar da makarantu da ke kowa ce al’umma da harsunan gida, kuma ba za mu takaita koyarwar  ga manyan harsunan kasarnan uku ba wato Hausa da Ibo da na  Yarabanci”.  “ Sannan yayin da ake koyar da su darussa cikin  harsunan iyayen nasu, za a kuma ba su damar koyon wasu harsunan Najeriya da suke sha’awa, baya ga koya musu manyan harsunan kasa da kasa kamar Turancin Ingilishi da Faransanci da Larabci da sauransu” in ji shi.  Sai dai babu cikakken bayani a kan lokacin da sabon  tsarin zai soma aiki. Mahukuntan ilimi a Najeriya sun ce da farko za su so su fara samar da kayayyakin  koyarwa da malaman harsunan na gida kafin shirin ya soma aiki gadan-gadan.	https://www.bbc.com/hausa/articles/c9e1gvjn978o
business	Ribar tarukan kasuwanci da zuba jari da Buhari ke halarta	"Shugaban Najeriya na halartar taron koli kan zuba jari da Birtaniya ta shirya tsakaninta da kasashen Afirka da nufin kulla sabbin huldodin kasuwanci domin kara bunkasa tattalin arzikinta. Taron wanda shi ne irinsa na farko da Birtaniya, mai neman ficewa daga Tarayyar Turai a karshen watan Janairun da muke ciki ta shirya, ya gayyato gwamnatoci da 'yan kasuwa da ma cibiyoyin kasa da kasa domin su tallata irin albarkatun da Afrika ke da su. Sannan su tallata damar da 'yan kasuwa ke da ita na bunkasa harkokinsu ta hanyar zuba jari da samun riba a nahiyar. Firai Minista Boris Johnson zai yi amfani da damar wajen tallata kasarsa a matsayin wadda ta fi dacewa kasashen Afirka su runguma wajen yin huldar cinikayya, musamman bayan ficewar kasarsa daga Tarayyar Turai. Ana ganin taron a matsayin daya daga cikin matakan da Birtaniya ke dauka masu alaka da ficewarta daga Tarayyar, wanda zai haifar da sauye-sauye a huldodinta na cinikayya da kasashe. Taron na Birtaniya ya mayar da hankali ne kan batun cinikayya tsakanin bangarorin da bunkasa tattalin arzikinsu da tallafa wa ci gabansu da kuma samar da makamashi maras gurbata muhalli. A baya ma an gayyaci shugaban Najeriya Muhammadu Buhari wanda ke cikin shugabannin Afirka 15 da suka samu halartar taron, zuwa ire-iren wannnan taro a wasu manyan kasashe. A lokacin tarukan na baya Buhari da gwamnatoci da kuma kamfanonin kasashen sun kulla yarjejeniyoyi da nufin jawo karin masu zuba jari zuwa Najeriya da kuma kawo wa kasarsa ci gaba. Bayan haka kasar ta kuma dauki wasu karin matakai da suka hada da fito da wasu tsare-tsare a kan hajoji da kamfanoni na 'yan kasashen waje da nufin ba su kwarin gwiwar yin kasuwanci a Najeriya. Kusan dukkan manyan kasashen duniya sun mika wa Najeriya irin wannan gayyata, kama daga China da Rasha da Jamus da Amurka da kuma Birtaniya a yanzu. Shin wace riba kasar ta samu daga yarjejeniyoyin da ta sanya hannu a kai? Masu sharhi da masana tattalin arziki na cewa halartar irin wadannan taruka na da muhimmanci ga Najeriya. Gayyatar da shugaban ke samu zuwa tarukan na nuna yadda manyan kasashe ke ganin kimar Najeriya da Shugaba Buhari tare da tunanin za su amfana ta hanyar huldar kasuwanci da Najeriya. Ta fannin diflomasiya kuma, shugabanni masu kima ne manyan kasashe kan gayyata domin su tattauna. Bayan haka halartar tarukan da shugaban kasar ke yi zai taimaka wajen tallata kasar a idon duniya. 'Yan kasar sun sha bamban game yadda suke ganin tasiri ko ribar da kasar ta samu daga irin wannan ziyarar da ake gayyatar shugaban kasar. Daga cikinsu akwai masu korafi cewa har yanzu ba a aiwatar da akasarin yarjejeniyoyin da shugaban ya kulla da kasashen ba a lokacin irin wadannan ziyara. Daga cikin akwai wadanda suka kosa cewa har yanzu ba a fara aiwatar da yarjejeniyar samar da wutar lantarki da kasar ta kulla da Jamus yadda ya kamata ba. A fahimtarsu, yarjejeniyar wutar lantarkin na cikin wadanda kasar za ta fi amfana da su idan aka aiwatar da ita kamar yadda aka kulla. Suna kuma nuni da cewa ba a aiwatar da yarjejeniyar da Najeriyar ta kulla da China kan amfani da kudaden kasar China maimakon dalar Amurka a wajen huldar cinikayya ba. Kazalika 'yan China ba su zo sun kafa kamfanoni a kasar kamar yadda aka yi alkawari ba. Amma kuma wasu 'yan kasar na ganin cewa yarjejeniyar samar da takin zamani da kasar ta kulla da Moroko ta biya bukata, domin a cewarsu sun gani a kasa, inji Farfesa Garba Ibrahim Sheka, masanin tattalin arziki. Farfesa Sheka ya bayyana cewa akwai alamun batun aiwatar da yarjejeniyar wutar lantarkin za ta taso nan ba da jimawa ba idan aka yi la'akari da yadda gwamantin kasar ke magana kan batun a baya-bayan nan. A cewarsa, yawancin manyan kasashen da ke neman kulla alakar cinikayya da kasashen Afirka na yin haka ne domin samun ciniki idan aka yi la'akari da yawan mutanen nahiyar. ""Bayan haka 'yan kasuwar kasar da ke halartar irin wadannan taruka kan samu riba ta yadda suke samun damar kulla huldar kasuwanci a kasashen. ""Kasashen da ke gayyatar Najeriya na da manufofinsu da kuma bukatun da suke nema cimmawa daga kasashe masu tasowa irin Najeriya. ""A don haka sun fi mayar da hankali wurin cika alkawuran da suka ga bukatunsu za su biya. ""A wani lokaci kuma yarjejeniyoyin na tattare da wasu sharudda ko ka'idodi masu wuyar cikawa, wanda sakamakon haka ba a iya aiwatar da su yadda aka tsara,"" in ji shi. Farfesa Sheka ya ce yawanci in ban da China wadda kan bayar da kudaden da ta yi alkawari da sauransu, abin da sauran kasashen ke ba wa kasashe masu tasowa bai wuce lamuni ko bashi ba. Ya ce ""duk da haka kasashen ba su fiye zuwa Afirka domin bude kamfanoni da masana'atu domin samar da ayyuka yadda kasashen nahiyar ke bukata ba."" Gaskiyar magana ita ce duk kasashen da ke neman kulla alaka da Najeriya ko sauran kasashen Afirka, makasudinsu shi ne samun riba ta kai tsaye ko a kaikaice. Don haka su kasashen masu neman a kulla irin wannan alaka kan ayyana bukatun da suke neman cimmawa gwargwadon manufofin kasashensu da kuma matakan aiwatar da su tun kafin su kira taro. Su ke da cikakkiyar sani da shiri game da abun da taron ya kunsa da yadda za su bijiro da abin da suke bukata ga mahalarta. Akasari masu masaukin baki ne ke tsara yarjejeniyoyin da sharudda da kuma ka'idojinsu sannan su gabatar wa baki a lokacin tattaunawa domin rattaba hannu. Ana iya cewa mahalarta taron ba su da wadataccen lokacin yin nazari mai zurfi da ma tuntubar juna ta a cikin kurarren lokacin. Duk da cewa a wasu lokutan kasashe masu tasowa kan gabatar da nasu bukatun, masana na ganin bukatunsu ya fi karkata ne a neman tallafi. Bayan haka manyan kasashe ke da wuka da nama domin sun fi bayar da kaso mai yawa na kudaden na hadin gwiwa da ake bayarwa domin ci gaba a kasashe irin Najeriya. Shi ya sa yawancin ake ganin tamkar kasashe masu tasowan kan halarci irin wadannan tattaunawa ne dauke da kokon bara, inji Farfesa Sheka. A wasu lokuta kuma kasashe irin Najeriya ba su cika nasu bangaren alkawarin da zai ba wa turawa kwarin gwiwan cika nasu bangaren. Akwai kuma yiwuwar Manyan kasashen su ki mayar da hankali a kan duk huldar da suka ga ba za su samu ribar da suka yi tsammani ba a kai. Bugu da kari kasashe irin Najeriya ba su da karfi ta fuskar masana'antu da sarrafa albarkatun kasashensu ta yadda za su iya kwadaita wa manyan kasashe su shigo cikin natsuwa. Kazalika ci gaba ta fuskar fasahar zamani wanda shi ne babban abin da duniya ke bukata a yanzu na da karanci a kasashen Afirka idan aka kwatanta su da takwarorinsu. Ya ce saboda haka akwai yiwuwar manyan kasashe su ne za su fi cin moriyar irin wannan alaka duba da yadda kasuwancin zamani ke tafiya. Za su ci gaba da shigo da kayakin da suka sarrafa a kasashensu, ko da kuwa daga Najeriya aka samu kayan da ake bukata domin hakan. Rahoton da kasuwar hada-hadar hannun jarin Najeriya ta fitar a baya-bayan nan ya ce 'yan kasashen waje sun janye hannun jarin naira biliyan 491 daga kasuwar a tsakanin Janairu zuwa Nuwamban shekarar 2019. Rahoton ya ce adadin hannayen jarin da 'yan kasashen wajen suka janye ya haura kashi 20.4% na adadin da suka janye a bara. Farfesa Sheka ya ce hakan na da ban mamaki ganin cewa babu wata babbar barazanar tsaro a fili a kasar. ""Baya ga zuba jari domin samun riba kai tsaye, 'yan kasuwa kan zuba jari domin cin riba daga darajar kudin kasashen da suka zuba jari. ""Neman daidaita farashin naira da Najeriya ke yi na iya kasancewa dalilin da ya jawo janyewar 'yan kasuwar. ""Irin wadannan 'yan kasuwa kan sayi hannun jari a kasashen da darajar kudinsu ta fadi, ta yadda cikin dan lokaci kudin za su samu riba mai yawa. ""Yanayin tattalin arzikin kasashensu na iya zama dalilin mayar da kudadensu gida. ""A yayin da mutane ke fitar da dukiyoyinsu daga kasashensu zuwa wasu kasashe domin samun riba, rashin samun riba fiye da na kasashensu na iya sa su mayar da kudadensu gida. ""Bayan haka tafiyar hawainiya da tattalin arzikin wasu kasashen Turai ke fama da shi kan sa wasu 'yan kasashen waje mayar da kudadensu gida domin kishin kasa da zummar taimaka wa wajen farfado wa da tattalin arzikin kasashensu,"" in ji Farfesa Sheka masanin tattalin arzikin. Ga jerin matakan da masana tattalin arziki suka ce ya kamata kasar ta yi:"	https://www.bbc.com/hausa/labarai-51178228
sports	Morocco ta kori kocin da ya sama mata gurbin Kofin Duniya	Moroko ta sallami mai horad da 'yan wasanta Vahid Halilhodzic wata uku kafin gasar cin Kofin Duniya da za a yi a Qatar. Hukumar kwallon kafa ta kasar ta ce an dauki matakin raba gari da kociyan ne sakamakon rashin jituwa kan yadda za a shirya tawagar kwallon 'yan wasan kasar Atlas Lions yadda za ta je gasar ta duniya. Wata sanarwa da hukumar ta fitar ta ce an rabu ne cikin ruwan sanyi, ba dutse hannun riga ba. Tun a watan Agusta na 2019 Halilhodzic, mai shekara 69, ya karbi aikin horad da tawagar 'yan wasan kasar da ke Afirka ta Arewa. Kociyan dan kasar Bosnia ya kai kasar zuwa wasan dab da na kusa da karshe (wato quarter-finals) a gasar cin Kofin Kasashen Afirka a Kamaru. Sannan kuma ya samar wa kasar gurbi a gasar cin Kofin Duniya bayan nasara a kan Jamhuriyar Dumukuradiyyar Kongo da ci 5-2, jumulla wasa gida da waje. Yanzu dai ana ganin tafiyar kociyan ta share hanyar komawar dan wasan gaba na gefe na Chelsea Hakim Ziyech tawagar kasar ta Moroko, saboda 'yar tsamar da ke tsakaninsu, kasancewar shugaban hukumar kwallon kasar Fouzi Lekjaa ya ce kofa a bude da ke ga dan wasan ya koma. Daman tuni ake rade-radi game da makomar kociyan saboda an ruwaito Lekjaa  na cewa dan wasan na Chelsea zai kasance cikin tawagar da za ta je gasar Kofin Duniya. Moroko za ta kara da Crotia da Belgium da kuma Kanada a rukuni na 6 wato  Group F a gasar ta duniya. Wannan shi ne karo na uku da wata kasa da kociyan ya sama wa gurbin gasar Kofin Duniya ke sallamarsa kafin a tafi wasan. A baya Halilhodzic ya sama wa Ivory Coast da Japan tikitin zuwa cin Kofin Duniya, amma kuma kasashen suka sallame shi kafin tafiya gasar.	https://www.bbc.com/hausa/articles/cl57gdd5n9qo
health	Gwamnatin jihar Kano ta rufe asibitin yara	"Gwamnatin jihar Kano da ke arewacin Najeriya ta rufe ayyukan asibitin yara da ke titin Gidan Zoo a cikin birnin Kano bayan shafe kusan shekaru uku da fara aiki. Matakin gwamnatin na Kano ya dai kawo tsaiko wajen harkokin duba marasa lafiya, sakamakon yadda ma'aikatan asibitin suka gaza sanin makomarsu yayin da marasa lafiya ke kokawa. Abokin aikinmu a Kano, Khalifa Shehu Dokaji, wanda ya ziyarci asibitin yara na Isyaka Rabi'u da ke hanyar gidan adana namun daji, ya ce a sabanin yadda asibitin ke cika makil da marasa lafiya da koke-koken yara, a yanzu shiru kake ji. Wasu daga cikin marasa lafiya da ke jiyya da kuma ba a sallame su daga asibitin ba, sun yi tagumi suna tunanin a makomar rayuwa, sakamakon fargabar halin da za su shiga idan likitoci da malaman jinya suka daina zuwa aiki. A cewar daya daga cikin jagororin asibitin da ya nemi a sakaya sunan sa, suna tsaka da yin aiki ne sai suka sami wani umarnin kotu cewar kamfanin da ke kula da ayyukan wannan asibiti mai suna Northfield Health Services ya ba da umarnin kwashe kayansu  daga asisbitin tare da ma'aikatan sa baki daya. ""Ba mu san makomar mu ba, saboda babu wani bayani da akai mana, wadanda ke kula da asibiti da shugabannin asibitin ne suka samu sabani, don haka sai an warware matsalar,"" in ji shi. Sai dai shugaban hukumar da ke kula da asibitoci a Kano, Dr Nasiru Kabo, ya shaida wa BBC cewar gwamatin Kano ba ta rufe asibitin ba, amma ta janye yarjejeniyar kawance aiki tsakanin ta da kamfanin Northfield Health Services saboda rashin gamsuwa da yadda yake kula da asibitin. Bai dai yi karin bayani dangane da inda aka sami umarnin kotun ba tare da yin cikakken bayani kan makomar asibitin."	https://www.bbc.com/hausa/labarai-57576520
sports	Barcelona ta amince za ta dauki Kounde daga Sevilla	Barcelona ta amince za ta dauki dan kwallon tawagar Faransa, mai tsaron baya, Jules Kounde daga Sevilla kan kudi da aka ce ya kai fam miliyan for 41.85. Koda yake Barcelona ta ce za ta kammala cinikin idan an kammala auna koshin lafiyar dan kwallon mai shekara 23. Mai tsaron bayan ya yi wasa 133 a Sevilla da lashe Europa League a kakar farko, bayan da ya koma Sifaniya daga Bordeaux a 2019. Ya kuma buga karawar da tawagar Faransa ta doke Sifaniya 2-1 a bara a wasan karshe a Nations League. Bayanda Kounde zai koma Camp Nou a kakar nan, tuni Barcelona ta dauki 'yan wasa da suka hada da Robert Lewandowski daga Bayern Munich kan fam miliyan 42 Ta kuma dauki dan wasan Brazil, Raphinha daga Leeds United kan fam miliyan 55. Haka kuma ta dauki dan wasan da yarjejeniyarsa ta kare a AC Milan, dan kwallon Ivory Coast, Franck Kessie. Ta kuma dauki dan wasan tawagar Denmark mai tsaron baya, Andreas Christensen, wanda kwantiraginsa ya kare a Chelsea. Tuni kuma dan wasan tawagar Faransa, Ousmane Dembele ya sa hannu kan tsawaita zamansa a Barcelona.	https://www.bbc.com/hausa/articles/cjken3027kko
entertainment	Ƙayatattun hotunan Afrika: Daga 14 ga watan Janairu zuwa 20 ga wata	Wasu daga cikin zaɓaɓɓun hotunan Afrika da ƴan Afrika daga nahiyar da wasu ƙasashen: Duka waɗannan hotunan suna da haƙƙin mallaka	https://www.bbc.com/hausa/labarai-60080388
business	Najeriya ba ta da kuɗin da za ta shigo da abinci daga ƙasashen waje - Buhari	"Shugaban Najeriya Muhammadu Buhari ya ce dole manoman a kasar su kara dukufa wajen noma isasshen abincin da zai wadatar da kasar, saboda gwamnati ""ba ta da kudin da za ta iya shigo a abinci daga wajen."" Shugaba Buhari ya ba da wannan shawarar ne lokacin da yake tattaunawa da manema labarai a fadar gwamnatin kasar bayan idar da sallar Idi. Bayanin nasa na zuwa ne lokacin da ake ci gaba da nuna damuwa kan karancin abinci da ake fama da shi a wannan lokacin a annobar korona, da kuma tashin farashin kayan abincin a kasar mafi yawan jama'a a Afrika. A cewar Hukumar Abinci ta Majalisar Dinkin Duniya, tun kafin annobar korona manoma ba sa iya samar da abincin da zai ciyar da al'ummar kasar miliyan 200. Ko da yake noma shi ne babbar sana'ar da 'yan kasar suka fi yi, amma gwamnatoti daban-daban sun yi watsi da shi inda suka mayar da hankali kan man fetur wanda kasuwarsa ta yi muguwar faduwa saboda annobar korona. Gwamnatin Shugaba Buhari ta dade wajen bunkasa aikin gonan shinkafa inda ta rika yi wa masu shigo da shinkafa 'yar Thailand ta hanyar fasa-kauri dirar mikiya  sannan ta rufe iyakokinta. Kafin wannan lokacin, Najeriya tana shigo da shinkafa fiye da tan miliyan daya daga Thailand duk shekara. Yanzu tana bari a shigo da shinkafa 'yar-waje ne kawai ta hanyar iyakokin ruwanta - inda take sanya haraji mai yawa. Farashin abinci ya yi matukar tashi a Najeriya tun da annobar korona ta barke kuma kudin shigar da ake samu daga man fetur ya yi matuar raguwa saboda farashinsa da ya fadi. Asusun Bayar da Lamuni na Duniya ya yi hasashen cewa tattalin arzikin Najeriya zai tsuke da kashi 1.5 a 2020."	https://www.bbc.com/hausa/labarai-52799433
technology	Google outage: Manhajojin Google na Gmail da Youtube sun daina aiki na ɗan lokaci	"Manhajojin Google da suka haɗa da YouTube da email da Docs sun tsaya cak, wanda abu ne da ba a saba gani ba, inda masu amfani da shafukan suka kasa amfani da su. Manhajojin sun daina aiki ne na sama da mintuna 30 kafin suka dawo suna aiki, kuma hakan ya faru kafin karfe 12:00 na rana agogon Birtnaniya. Masu amfani da manhajojin a faɗin duniya sun yi ta ƙorafin cewa suna samun tsaiko da manhajojin Gmail da Google Drive da Android Play Store da Maps da sauransu. Sai dai shafin matambayi ba ya ɓata na Google da ake zuwa duba bayanai bai fuskanci wata matsala ba. Tsaikon da manhajojin suka samu ya yi tasiri matuƙa ga miliyoyin mutanen da ke amfani da su waɗanda suka dogara kan Google ɗin domin yin ayyukansu na yau da kullum, musamman tura saƙon email da kuma kalanda. Wannan matsalar ta shafi har wasu na'urorin Google da ke amfani da intanet, kamar sifiku na jin waƙa - inda wasu suka yi ƙorafi a kafefen sada zumunta cewa sun kasa kunnawa da kashe fitulun ɗakinsu. Haka kuma wasu da ke gudanar da wasan game na Pokémon Gosun sun yi ta ƙorafin cewa sun kasa bugawa. A wata sanarwa da Google ɗin ya fitar, ya ce ""Muna sane da matsalar da manhajar Gmail ke fuskanta da ke damun miliyoyin masu amfani da shi. ""Waɗanda lamarin ya shafa sun kasa shiga Gmail ɗinsu,"" in ji sanarwar, inda kalmar ta ""Gmail"" ɗin ta maye gurbin sauran manhajojin. Google ɗin ya ce bai da tabbacin abin da ya jawo matsalar, an kuma nemi kamfanin na Google ɗin domin jin ta bakinsa, sai dai wani mai magana da yawun kamfanin ya ce su ma sun kasa ganin saƙon email ɗinsu a lokacin da lamarin ya faru. Ba a cika samun irin waɗannan abubuwan ba, sai dai wasu matsaloli da aka samu na kamfanin sun jawo cikas ga masu amfani da manhajojin na Google a Amurka a Yunin 2019."	https://www.bbc.com/hausa/labarai-55305536
sports	Barcelona za ta sake daukar dan bayan Arsenal Hector Bellerin	Dan wasan bayan Spaniya Hector Bellerin zai sake komawa Barcelona bayan karewar kwantaraginsa a Arsenal. Yarjejeniyar za ta hada da biyan wasu kudi ga duk kungiyar da za ta dauki dan wasan idan zai bar Nou Camp. Dan wasan ya koma Arsenal ne daga Barcelona a 2011, ya kuma buga wasa a kakar da ta kare a Real Betis a matsayin aro. Dan wasan mai shekara 27 ya buga wa Arsenal wasan share fagen shiga kakar wasanni, amma bai buga mata ko wasa guda ba a wasannin Premier da ta yi. Bellerin ya buga wa Arsenal wasa 239 a zamansa a kungiyar ta Landan. A gefe guda kuma dan wasan da yake buga gefen dama a Barcelona Sergino Dest yana AC Milan ana duba lafiyarsa zai koma kungiyar a matsayin aro. Dan wasan kasar Amurkan Dest mai shekara 21 ya koma Barcelona ne a 2020 daga Ajax ya kuma bugawa kungiyar wasa 73.	https://www.bbc.com/hausa/articles/c294x04l2xpo
politics	Gane Mani Hanya 27/03/2021	A Najeriya, duk da cewa da sauran tafiya dangane da babban zaben kasar na shekara ta 2023, za a iya cewa an fara kada gangar siyasa. Kuma a halin da ake ciki, manyan jam`iyyun siyasar kasar biyu, APC da PDP na neman yadda za su tunkuri batun shiyyar da za su ba da takarar shugaban kasa. Tsohon gwamnan jihar Kano, Senata Rabi`u Musa Kwankwaso, jigo ne a jam`iyyar PDP, wanda kuma kan yi gaba-gadi wajen fadar ra`ayinsa na siyasa. A filin gane-mani-hanya na wannan makon, Ibrahim Isa ya tatattauna da tsohon gwamnan na Kano a kan maganar takarar shugaban kasa, musamman ma shiyyar da ya kamata jam`iyyar PDP ta kebe wa kujerar. Amma ya fara ne da bayyana ra'ayinsa a kan wadansu batutuwa da suka shafi jihar ta Kano, musamman ma shirin rancen naira biliyan ashirin da gwamnatin jihar za ta karba domin gina wata gada da za ta hada birnin Kano da hanyar zuwa Wudil, da ya ce ba dai-dai ba ne:	https://www.bbc.com/hausa/shirye-shirye-na-musamman-56549146
religion	Zakatul-Fitr: Yadda ake Zakkar Fid-da-kai	"Mun soma wallafa wannan labarin a watan Mayun 2021. Danna hoton sama domin kallon bidiyon bayanin Malam Malamin addinin Musulunci a Najeriya, Dr Jabir Maihula, ya yi bayani dalla-dalla kan yadda ake Zakkar Fid-da-kai kwanaki kadan kafin gudanar da karamar Sallah. Malamin ya bayyana tasirin da Zakkar Fid-da-kai ke yi a tsakanin Musulmi: Dr Jabir Maihula ya ce ana fitar da Zakkar da dukkan wani nau'in abinci da al'ummar da mutum ke rayuwa cikinta ke ci, musamman tsaka-tsakin abincin da aka fi ci, ko kuma abincin da suka fi ci gwargwadon hali. Malamin ya ce an fi son abin da mutum yake ci ya fitar da zakkar da shi, amma ba ""wajibi ba ne don mutum yana cin shinkafa a gidansa ace sai ya yi zakkar da ita. Idan mutum yana da wadata zai fitar wa kansa ya kuma fitar wa da wadanda ke karkashinsa wato mutanen da yake ciyar da su. Zakkar tana kan dukkan Musulmin da ya wadatu, wadata ta bangaren abincin da za a ci da kuma wadata ta bangaren kudaden da zai iya bayarwa a sai abincin da su. Tana kan dukkan musulmi, babu mace babu namiji, babu babba babu yaro, ana fitar wa ga yaran da suke da kudi. Wasu yaran marayu ne ana iya fitar musu cikin duniyarsu, wasu kuma irin kyautar da ake musu ko kuma wadanda iyayensu ke buɗe musu asusun banki, duk za a fidda zakar cikin kudinsu. Idan 'ya'yan mutum maza sun balaga kuma lafiyarsu kalau to zakkarsu ta sauka daga kan mahaifansu. Amma idan ya ce zai ci gaba da fitar musu duk da haka, to babu laifi a Musulunce. Idan kuma mata ne 'ya'yan mutum ko sun balaga zai ci gaba da fitar musu har sai sun yi aure sun yi tarayya da mazajensu, a lokacin ne zakkar take sauka daga kan mahaifinsu."	https://www.bbc.com/hausa/labarai-57060442
business	Masarautu 10 mafiya ƙarfin tattalin arziki a duniya	Babu shakka duniya ta tara hamshakan masu arziki, sai dai kuma akwai wasu rukunin mutane ko zuri'a da arzikinsu abin jinjinawa ne, hakazalika karfin ikonsu da faɗa aji a duniya. Daga tsarin mulki irin na soja zuwa tsari na dimokraɗiya har zuwa masarautu. Amma fa akwai wani abu guda da kusan za a iya cewa na da kamanceceniya ga duk mutumin da ke burin iko, wato karfin mulki da tattalin arziki. Daukar hankalin duniya da Qatar ta yi a karbar bakuncin gasar cin kofin duniya na 2022 na irin dumbin arzikinta, ya sa mutane a fadin duniya na mararin son jin labarin arzikin sauran kasashe masu tsarin masarauta kamar ta. A wannan maƙala za mu duba wasu hamshakan mutane ko masarautu 10 da ke da ƙarfin faɗa a ji kuma mafiya ƙarfin tattalin arziki a duniya. Waɗannan mutane iyalai ne na gidan sarautun da ke da ƙarfin faɗa a ji a duniya. BBC ta duba karfin tattalin arzikinsu da kuma daga inda suke samun kuɗaɗensu, bisa bincike da bayanai da muka tattaro daga mujallar Forbes da Economic Times da kuma ƙididdigar tattalin arziki ta duniya. Masarautar Saudiyya ita ce ta ɗaya mafi karfin tattalin arziki a duniya. Iyalan gidan sarautar sanannu ne a kowace kusurwa ta duniya, kuma arzikinsu ba ɓoyayyun abu ba ne. Masarautar zuri'ar 'Saud' kamar yada ake kiranta, ta ba da tazara sosai in dai aka zo batun tattalin arzikinta a duniya. Zuri'ar ke mulkar ƙasar ta Musulunci, kuma hoton sarkinsu na farko ne tambarin kuɗin da ake kashewa a ƙasar wato 'Riyal' tun 1744. Masarautar a yanzu na hannun Sarki Salman Bin Abdul'aziz, wanda ake cewa ya fi kowa a zuri'arsu arziki. Mujallar Forbes ta kiyasta cewa karfin tattalin arzikin masarautarsa ya kai dala tiriliyan ɗaya da miliyan hudu ($1.4 tiriliyan). Tattalin arzikin Saudiyya ya dogara kacokan kan ɗanyen man fetur da suke fitarwa. Ita ce ƙasa ta biyu mafi arzikin fitar da mai a ƙungiyar ƙasashe masu arzikin man fetur ta OPEC. Saudiyya ke fitar da kashi 18 cikin 100 na ɗanyen mai a duniya, hakan ya sa ake daraja ƙasar sosai a kasuwannin duniya. Zuri'ar Al Sabah ce ke mulkar ƙasar Kuwait. Karkashin mulkin Sarki na yanzu Sabah IV Ahmad Al-Jaber Al-Sabah. Zuri'ar Al Sabah ke mulkin Kuwait tun 1752, kuma ta kasance ta biyu a duniya cikin masarautu mafiya karfin tattalin arziki. Karfin tallalin arzikin iyalan ya kai dala biliyan 360 ($360 biliyan) inda kusan suke da tarin hanayen jari a kowanne kamfanin na faɗa a ji a Amurka. Ƙasar mai yawan al'umma miliyan uku da rabi ita ce kuma ta biyu mafi karfin tattalin arziki a ƙasashen Musulunci a duniya. Kuwait na da ɗanyen mai ganga miliyan 104 jibge a kasa, wanda kusan ta mallaki kashi 10 cikin 100 na man duniya. Ana hasashen cewa a wannan shekara ta 2022 man da take haƙowa zai karu da ganga miliyan hudu. Sauran kadarorin da masarautar ta mallaka sun haɗa da manyan jiragen ruwan alfarma da na dakon kaya, akwai gine-gine da harkokin kuɗaɗe. Qatar ce daula ta uku mafi karfin tattalin arziki a duniya. Suna kiran masarautar ƙasar da Gidan Thani, wanda Sheikh Tamim bin Hamad Al Thani ke mulka a yanzu bayan hawa mulki a 2013. Zuri'arsu ke mulkar Qatar tun tsakiyar karni na 19. Tattalin arzikin masarautar ya kai dala biliyan 335 a 2022, sun kuma gina kansu ne daga ayyuka daban-daban kamar zuba hannu jari a fanin gine-gine. A ciki akwi irin su dogon ginin alfarma na London Shard, da katafaren yankin da aka taɓa yin wasannin Olympics da ake kira 'UK capital Olympic village', da yankin rukunin shagunan alfarma na Harrods. Iyalan na kuma da hannun jari mai karfi a kasaitaccen dogon ginin nan na 'New York Empire' da bankin Barclays da kamfanin jirgin Burtaniya na 'British Airways' da kuma kamfanin ƙera motoci na Volkswagen. Shekaru aru-aru baya, a 1922 Qatar 'yar karamar kasa ce a yankin Gulf da girman ƙasar bai zarta kilomita dubu 12 ba. Tana da yawan al'umma miliyan uku wanda akasarinsu makiyaya ne da suka yada zango a ƙasar bayan fitowa daga wasu yankunan Larabawa. Sai dai a yau, Qatar na ɗaya daga cikin kasa mafi karfin tattalin arziki na duniya, godiya ga amfani da damarsu ta arzikin mai da iskar gas. A 1970, yawan al'ummar ƙasar ya ƙaru daga kasa da dubu 25 zuwa mutum dubu 100, inda ma'aunin tattalin arzikinsu ya zarta dala miliyan 300. A wannan lokacin ne ƙasar ta samu cikakken ƴanci, bayan kasancewa karkashin mulkin Burtaniya tun 1916. Yanzu haka Qatar na da ɗanyen mai jibge a ƙasar da ya haura gangan miliyan 25, kuma ita ce ta 13 da ke wannan mataki a duniya. Wannan na daga cikin dalilan da suka sa ƙasar ba ta ji ko ƙyashin kashe kuɗi, kamar yadda aka gani wajen shirya gasar cin kofin duniya na 2022. Duk inda aka jiyo Haɗaɗɗiyar Daular Larabawa, abin da ke zuwa zuƙatan mutane ko tunani shi ne rayuwar jin daɗi ta alfarma da ƙasaita. Sai dai ƙasar ta wuce batun yawon buɗe ido da shakatawa da tsarin rayuwar alfarma. Kasa ce da ke fitar da mai da gas da ke taka gagarumar rawa wajen tattalin arzikinta, musamman a Abu Dhabi. Hada-hada ta manyan gine-gine da faɗaɗa ayyukan kamfanoni na taimakaw a ƙasar wajen buɗe sabbin hanyoyin samun kuɗin shiga. Zuri'ar Al Nahyan ita ke mulkin Abu Dhabi. Sheikh Khalifa bin Zayed Al Nahyan ke mulkin masarautar Abu Dhabi kuma shi ne shugaban ƙasar ta Hadaddiyar Daular Larabawa tun 2004. Sarkin ke kuma jagorantar majalisar nazarin zuba jari da ke kula da kadarorin da suka zarta dala biliyan 696 ($696 billion). Masarautar da ke ta haɗu a karfin tattalin arziki a duniya an kiyasta cewa ta mallaki kuɗaɗen da yawansu ya kai dala biliyan 150. Kaso mafi yawa na wannan kuɗaɗe an same su ne daga fannin mai, sannan sarkin na ɗaya daga cikin waɗanda suka fi yawan gidajen haya a Landan da yawan gine-gine da kuɗaɗensu suka zarta dala biliyan bakwai da miliyan 100 ($7.1 biliyan). Abin mamaki ko!.. Masarautar Burtaniya da Sarki Charles III ke mulka a yanzu, ba su ba ne mafi karfin tattalin arziki a cikin masarautun duniya ba, sai dai suna da karfin faɗa a ji da tasiri sosai a duniya. A cewar mujallar Forbes, tattalin arzikin masarautar ya kai dala biliyan 88, wannan ya sa suke mataki na biyar a duniya a jerin masarautu masu arziki. Galibin dukiyar wannan masarauta ya fito ne daga rukunin gine-gine na crown estate da zuba jari a harkokin gine-gine da dama. Sai dai marigayiya Queen Elizabeth ita ce mafi tarin arziki a zuri'ar masarautar inda kadarorin da ta mallaka ita kaɗai suka kai dala biliyan 428 da miliyan uku ($428.3 biliyan). Zuri'ar Chakri ita ce masarauta da ke mulki a Thailand, kuma ta shida mafi karfin tattalin arziki a duniya. Wannan zuri'a ke tafiyar da harkokin wannan masarauta tun kafata a 1782. Sarki na yanzu sunansa Maha Vajiralongkorn wanda ya hau mulki a 2016 bayan mutuwar mahaifinsa, Sarki Bhumibol Adulyadej. Duk da cewa akwai kokonta kan yawan arzikin wannan zuri'a, mujallar Forbes ta kiyasta cewa arzikin masarautar ya kai dala biliyan 30 zuwa dala biliyan 60 a shekara ta 2022. Burnei ƙasar Musulunci ta uku mafi karfin tattalin arziki tsakanin ƙasashen Musulmi, kuma ta bakwai a jeren masarautu mafiya karfin tattalin arziki a duniya. Burnei ta samu haɓɓaka sosai saboda karfin arzikinta na fetur da iskar gas. Kusan fetur da gas ne suka mamaye komai na tattalin arzikin ƙasar sama da shekaru 80 yanzu, sannan wannan hanya ko fitar da ɗanyen mai ke sama mata kashi 90 cikin 100 na kuɗaɗen shigarta ko ma'auninta na tattalin arziki. Sarki Hassanal Bolkiah ke mulkin ƙasar da ke bin tsarin mulki na masarauta. Sarkin na rayuwa a fadar da ta kasance irinta mafi girma da alfarma a duniya, fadar da har a kundin bajinta na Guinness an yi maganarta. Zuri'ar Masarautar Burnei sun tara akasarin dukiyarsu, ko mu ce baki ɗaya dala biliyan 28 na tattalin arzikinsu na ɗanyen mai. Sarkin ya mallaki jiragen alfarma da dama da dubban motocin ƙasaita irinsu Rolls Royce 600 da Ferarri 300. Abin tu'ajjubi ko?.. Masarauta ta takwas mafi karfin tattalin arziki a duniya, ita ce masarautar Sarkin Dubai da Sheikh Mohammed bin Rashid Al Maktoum ke mulka. Shi ne babba a zuri'ar iyalan da ke mulkin Dubai, kuma mutum mafi arziki a masarautar Al Maktoum. Kuma a yanzu sarkin shi ne mataimakin shugaban kasa kuma firaministan Haɗaɗɗiyar Daular Larabawa. Zuri'ar da ya fito sun shafe tsawon shekaru wajen gina masarautar da miliyoyin daloli. Wannan zuri'a ta samu kuɗaɗenta ne ta hanyoyin zuba jari, ciki har da rukunin kamfani na Dubai Holdings, da gidan gonar Darley Stud mafi girma a duniya wajen harkokin dawakai. Baya ga waɗannan kasuwanci, iyalan masarautar sun mallaki kadarorin alfarma a ko ina a faɗin duniya. Masarautar Alaouite ita ce ta zuri'ar da ke mulkin Moroko. Sarki Mohammed VI, ke mulkar masarautar tun 1999. Zuri'ar Alaouite ta kasance ta tara mafiya karfin tattalin arziki cikin masarautun duniya. Sun mallaki dukiyoyi sakamakon zuba jarin biliyoyin daloli a fanni daban-daban na rayuwa. Mujallar Forbes ta ce a 2022 karfin tattalin arzikin iyalan masarautar ya kai dala biliyan takwas da miliyan biyu, ($8.2 billion0. Wannan arziki shi ma ya kai ya kawo... Masarauta ta goma mafi karfin tattalin arziki a duniya ita ce ta Liechtenstein da Yarima Hans-Adam II ke mulka. Iyalan masarautar ke mulkar Liechtenstein ta tsarin mulki na masarautu, kuma idan ana maganar karfin arzikinsu, dukiyar da wannan masarauta suka tara ya wuce tunani, don haka ba abin mamaki ba ne kasancewarsu ta 10 a duniya. A wannan lokaci da muke cikin shekara ta 2022, arzikin iyalan wannan masarauta ya kai dala biliyan huɗu da miliyan 400, ($4.4 biliyan). Iyalan dai sun tara dukiyarsu ce ta hanyoyi daban-daban kama daga zuba jari a fannonin gine-gine da kuma zane.	https://www.bbc.com/hausa/articles/c7216y7vxpzo
technology	Yadda za ku kalli jeruwar duniyoyi biyar a sararin samaniya	"Watan Yuni zai bai wa masu sha'awar dube-dube a sararin samaniya wata dama da ba a faye samu ba ta kallon yadda duniyoyin unguwar rana biyar za su jeru a lokaci guda tare da watan duniyar Earth. Daga arewacin duniya, za a hango duniyoyin Mercury da Venus da watan duniyar Earth da Mars da Jupiter da Saturn da asuba, inda za su jeru reras a layi ɗaya.\nAmma za a fi ganin wannan al'ajabi ne a ranar 23 da 24 ga watan Yuni. Ana kiran irin wannan haɗuwar ""celestial conjunction"", wato haɗuwar duniyoyi a sararin samaniya da daddare, kuma ana iya ganin su da ido ƙuru-ƙuru. Lokaci na ƙarshe da hakan ya faru shi ne a shekarar 2004. Daga kudancin duniya, za a ga duniyoyin Mercury da Venus da safe, kuma tauraruwar Aldebaran za ta kasance a tsakanin su. Aldebaran wadda kalmar Larabci ce da ke nufin ""Fure"" - na daga cikin taurari mafiya haske da za mu iya gani daga duniyarmu. Faɗinta ya nunka na rana sau 44 kuma da ɗan shuɗin launi a jikinta. Idan har kuka tashi da daddare don kallo, to duniyar Saturn za ku fara gani. Za ta bayyana ne da tsakar dare. Zuwa ƴan sa'o'i kafin faɗuwar rana kuma, duniyoyin Jupiter da Mars ma za su bayyana a gan su. Sai gabanin fitowar alfijir Venus kuma za ta bayyana, sannan sai Mercury ta ɓullo a daidai fitowar rana. A ƙasa za mu yi muku bayanin yadda za ku gane kowace duniya idan kun ganta.  Masana ilimin taurari sun yi amannar cewa wannan haɗuwa ta duniyoyi za ta zama gagaruma. Wasu kuma sun yi amannar cewa haɗuwar duniyoyin na da alaƙa da wani gagarumin sauyi, da ke shigar da mutane wani yanayi na nutsuwa da kwanciyar hankali daga bala'o'in yaƙi.\n\nHakan na nufin masifun da suka addabi ɗan adam ka iya gushewa a samu soyayya da haɗin kai. Za a samu damar ganin duniyar Saturn sosai a lokuta irin da ba bazara ba ba hunturu ba da kowane yammaci a bana. Amma a yanzu, tana ɓullowa ne kafin tsakar dare. A idon masu kallo, Saturn na kama da wata tauraruwa mai haske fara-fara kuma launin ɗorawa- ɗorawa. Amma idan aka yi amfani da madubin hangen nesa na telescope za a iya ganin zobunan da suka zagaye duniyar Saturn ɗin, waɗanda a yanzu suke ƙanƙancewa. Suna ƙara faɗi ta kudu da arewacin duniyar. Da asuba kuwa ana iya ganin Saturn a sauƙaƙe a Kudu maso Gabas zuwa Kudu maso Gabashin sararin samaniya. An fi ganin duniyar Mars  da tsakar dare, musamman a watan Yuni. Ta kan fito ne daga Gabas zuwa Kudu maso Gabashin samaniya jim kaɗan bayan gotawar ƙarfe biyu na tsakar dare, kuma ta kan yi haske irin na tauraruwa Achernar, tauraruwa ta tara mafi haske da ake iya gani daga duniyar Earth. Ana iya ganin launin ruwan goro da ɗorawa na duniyar Mars. Watanmu na duniyar Earth zai wuce ta gaban Mars ranar 22 da 23 ga watan Yuni - inda zai zama abu na shida da za su jeru a layin da za a ga duniyoyin sararin samaniyar. Da yawanmu tuni muna gane duniyar Jupiter a sararin samaniya da duku-duku. Haskenta ya kan nunka na tauraruwa Sirius sau biyu, wato tauraruwa mafi haske da muke iya gani daga Earth. Ta hanyar amfani da madubin hangen nesa, ɓarin yammacin duniyar ya kan fi ɓarin gabashinta haske a watan Yuni. Daga ranar 22 ga watan Yuni ma za a fi ganinta da kyau. Venus kan fito gabanin alfijir kuma ta fi Jupiter haske. Za a fi ganinta sosai minti 30 kafin rana ta fito a ranar 30 ga watan Yuni. Madubin hangen nesa zai taimaka wajen ganin tauraruwa Pleiades daga gefen hagu kafin gari ya waye haske ya fito sosai. Ita ma duniyar Mercury ana iya ganinta a sauƙaƙe minti 30 kafin fitowar rana ran 30 ga watan Yuni kuma ita ce wacce aka fi ganin a kurkusa daga ƙurewar gani. Sai dai takan yi nisa sosai kuma takan dusashe yadda take wahalar gani da asuba idan watan Yuni ya kama. Tun 16 ga watan Yuni ake iya ganinta da ido ƙuru-ƙuru a gabas zuwa arewa maso gabas, minti 30 kafin fitowar rana. Ana iya ganinta daga gefen duniyar Venus ta ƙasa-ƙasa. Mercury kan ɓullo ta saman Arewa maso Gabas a ƙarshen ganin awa guda kafin rana ta fito ranar 27 ga watan Yuni."	https://www.bbc.com/hausa/articles/cw4p7gg5zjvo
entertainment	Mahangar Zamani: Sabon shirin BBC na matasa	"Latsa hoton da ke sama don kallon somin taɓin shirin. BBC za ta fara wani sabon shiri mai suna ""Mahangar Zamani"" wanda zai yi duba kan rayuwar matasa a wannan zamanin. Shirin zai rika zuwa a shafin BBC na Youtube da sauran shafukan sada zumunta."	https://www.bbc.com/hausa/media-58699567
health	Coronavirus: Likitoci na ba da wasiyya kan rashin tabbas	A yayin da kasashen duniya ke ci gaba da yaki da annobar cutar korona ana iya cewa jami'an lafiya su suka fi shiga cikin barazana ganin cewa suke sahun gaba a fagen dagar dakile bazuwar annobar. Likitoci da ma'aikatan jinya da na sa kai na cewa suna shiga cikin mawuyancin hali a asibitoci da kuma gidajensu bayan tashi aiki. Dr. Hadiza Sulaiman Gachi, wata likita ce 'yar Najeriya da ke aiki a asibitin George Elliot da ke Birtaniya ta shaida wa BBC irin fargabar da yanayin da jami'an lafiya ke kwana da tashi a ciki. Ta ce suna ganin marassa lafiya da dama wanda kullum karuwa suke cikin yanayin bukatar iskar da ke taimakawa numfashi, wasu kuma iskar ba ta isar su sai an dangana da basu kulawar gaggawa. Likitar ta ce akasarin wadanda jikinsu ke tsanani maza ne da shekarunsu ke tsakanin 40 zuwa 60, 'yan shekaru 70 kuwa ba a cewa komai. Dr Hadiza ta ce akwai fargaba sosai domin kullum tunaninsu shi ne suna iya kamuwa da cutar, kuma ta ya ya za su je gida cutar ba ta makale a jikinsu ko tufafi ba. '' A kullum idan na tashi aiki ina cikin fargaba saboda muna kula da masu dauke da wannan cuta kuma za mu koma gida cikin iyali, ina tunanin ya zan shiga gida kar na yadawa diyata'' Likitar ta ce suna kokarin ganin yadda za su rage kai cutar gida ta hanyar goge komai a cikin motarsu, kuma ba ta amincewa 'yarta ta taba ta sai ta yi wanka ta cire suturarta. Ta ce ''Ya ta kullum tana cikin fargabar kar na kamu da cutar, kullum tsoro ne a fuskarta''. Likitar ta ce iyalanta na tsorata sosai saboda ana yawaita maganar cewa basa samun isashshen kayayyakin kariya a yayin aikin kula da masu dauke da cutar korona. Likitoci da dama na rubuta wasiyyar su saboda fargabar ba lallai su tsira daga wannan cutar ba, in ji Dr Hadiza. Karin labaran da za ku so ku karanta	https://www.bbc.com/hausa/labarai-52319946
sports	Real Madrid za ta buga wasan karshe a La Liga ranar Juma'a	Mahukuntan da ke gudanar da gasar La Liga, sun sanar da cewar Real Madrid za ta buga wasan mako na 38 ranar Juma'a 20 ga watan Mayu. Real Betis  ce za ta ziyarci Real Madrid, domin buga wasan karshe a bana a La Liga da za su kece raini a Santiago Bernabeu. Shi ne wasan karshe da Real Madrid za ta kara daga nan a rufe labulan babbar gasar tamaula ta Sifaniya. Tuni Real Madrid ta lashe kofin bana kuma na 35 jumulla, ba kungiyar da ta kama kafarta a yawan cin kofin La Liga a Sifaniya. Ranar 28 ga watan Agusta, Real Madrid ta je ta ci Betis 1-0, kuma Daniel Carvajal ne ya samar mata da maki ukun da take bukata a ranar. Real Betis mai fatan samun gurbin shiga Champions League a badi tana ta hudu a kan teburin La Liga da maki 64 da tazarar maki uku tsakaninta da Sevilla ta hudu. Real Madrid mai jan ragamar teburin La Liga na kakar nan ta hada maki 85 ta ci karawa 26 da canjaras bakwai da rashin nasara a fafatawa hudu a gumurzu 37 da ta yi a La Liga ta bana. Ranar 28 Real Madrid za ta kara da Liverpool a wasan karshe a Champions League da za su yi a Faransa - Real tana da kofin 13, ita kuwa Liverpool tana da bakwai jumulla. Wasannin mako na 37 da za a buga a La Liga. Ranar Juma'a 20 ga watan Mayu Ranar Asabar 21 ga watan Mayu Ranar Lahadi 22 ga watan Mayu	https://www.bbc.com/hausa/wasanni-61482712
politics	Zaben 2023: Za a yi ta ta kare a zaben fitar da gwani na dan takarar shugaban kasa a APC	"A ranar Talatar nan ne jam'iyyar APC mai mulkin Najeriya za ta fitar da gwani da zai kasance ɗan takararta na shugaban ƙasa a zaɓen 2023. Sai dai za ta shiga fagen zaɓen fitar da gwanin ne dai-dai lokacin da ta shiga ruɗani da rarrabuwar kai game da batun ɗan takarar masalaha da goyon bayan mafi rinjayen APC. An kasa samun jituwa kan batun, abin da kuma ya yi matuƙar yamutsa hazo sa'o'i kafin babban taron na ranar Talata. Ga dukkan alamu dai wankin hula ya kai dare ga jam'iyyar mai mulkin Najeriya. Ƙoƙarin haɗa kan tsintsiya, ya nemi wargaza 'ya'yanta. APC dai ta gaza cimma masalaha wajen fitar da ɗan takara shugaban ƙasa na masalaha. A ranar Litinin, an yi ta samun bayanai masu cin karo da juna game da wane ne mutumin da shugaban ƙasar ke so a mara wa baya. Gwamnonin jam'iyyar sun yi taro da Shugaba Muhammadu Buhari, inda shugaban gwamnonin arewa Mista Simon Lalong ya ce Buhari ya faɗa musu cewa ba shi da ɗan takara, amma su sun haƙiƙance cewa a cikin masu neman takara daga kudu ne ya kamata APC ta darje ɗan takarar shugaban ƙasa. Sanarwar fadar shugaban ƙasa ta ƙara tabbatar da matsayin Buhari cewa ba shi da ""ɗan gaban goshi,"" kuma bai nuna wani ""shafaffe da mai"" ba. Ya kuma sha alwashin cewa ""ba za a ƙaƙaba wa APC wani ɗan takara ba."" Gwamnonin dai sun ce duk da ra'ayinsu ya saɓa da na shugaban ƙasa, amma masalahar Najeriya suka duba kan matsayarsu, kamar yadda Gwamnan jihar Kebbi, Abubakar Atiku Bagudu ya faɗa. Gwamna Bagudu ya ce su mutane suke dubawa, kuma ba lallai ya kasance abin da suke fada ya farantawa wasu rai ba. ""Mutum 13 cikin 14, mun fadi ra'ayinmu, amma ba mu tilasta wa kowa ba, mu dai muna kiran wanda bai amince ba ya yarda, idan kuma ba haka ba shi kenan sai a hadu a fili. ""Amma ko da kana da niyyar takara ka ji shugabanni na cewa a yi hakuri, a samu hadin kai, saboda mutum 23 ba za su taba zama 'yan takarar shugaban kasa na jam'iyyar APC ba, mutum guda ne kadai zai iya zama."" Tuni ɗaya daga cikin gwamnonin APCn, ya sa ƙafa ya shure wannan matsaya. Gwamnan jihar Kogi Yahaya Bello ya yi tsalle ya dire cewa sai an fafata da shi a filin neman takarar shugaban ƙasa na APC a yau. Ana tsaka da wannan dambarwa kuma sai ga wata ƙurar ta turnuƙe. Bayanin da aka ambato shugaban APC Abdullahi Adamu na yi wa 'yan kwamitin zartarwar jam'iyyar cewa Shugaban Majalisar Dattijan Najeriya Ahmed Lawan ne ɗan takararsu na maslaha, ya janyo tayar da jijiyoyin wuya. Magoya bayan wasu masu neman takara sun cika da guna-guni da ɓacin rai, har ma suna nuna shakku kan tabbacin samun adalci daga shugaban na APC, kamar yadda Mustapha Yunusa Mai Haja, jigo a tafiyar Bola Ahmed Tinubu ya shaida wa BBC. Cikin yanayi na rarrabuwar kai tsakanin shugabancin APC da gwamnonin jam'iyyar da kuma fadar shugaban ƙasa, alƙibla a yanzu dai ta karkata kan daliget. Masu wuƙa da nama kenan, kan mutumin da zai yi wa APC takarar shugaban ƙasa a zaɓen 2023 cikin manema kimanin 20. Abin da har yanzu nuna cewa takarar shugaban ƙasa a APC dai sai mai tsananin rabo."	https://www.bbc.com/hausa/labarai-61714616
entertainment	...Daga Bakin Mai Ita Tare da Azeema ta Gidan Badamasi	Ku latsa hoton da ke sama don kallon bidiyon: Daga bakin mai ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 37, shirin ya tattauna da 'yar fim Azeema ta shirin Gidan Badamasi, inda ta amsa tambayoyin da suka shafi rayuwarta. Ta amsa tambayoyi a kan yadda aka yi ta shiga harkar fim da tasirin da mahaifiyarta a kanta. Ɗaukar bidiyo: Yusuf Yakasai Tacewa: Fatima Othman	https://www.bbc.com/hausa/media-56188708
business	Black Friday: Wasu sun bullo da sana'ar kama wa wasu layi	"Wasu ma'aurata 'yan kasar Amurka sun yi tayin kama wa mutane layi musamman wadanda suke da sha'awar samun rahusa a ranar garabasar kayayyaki ta Black Friday da farashin kayayyaki ke sauki. Alexis Granados ta ce mijinta, Steven Velasquez  mutum ne mai basirar bullo da dubarun samun kudi. A cewarta, a baya-bayan nan, mijin nata ya rasa aikinsa a wani kamfanin sake sarrafa kayayyaki. Ma'auratan na karbar dala 50 domin kama wa mutum layi wanda zai sa su jira a wajen kowane shago a Upland da ke California, kafin ranar ta Black Friday. Wannan ba sabon abu ba ne sai dai wani tsarin aiki ne na wani don lokaci ba mai tsawo ba. A shafukan Task Rabbit da Bidvine, wasu shafukan Burtaniya da ke wallafa tallace-tallace na masu aikin yi, mutane suna samun tsakanin £15 da £20 lokaci guda. A gefe guda kuma, an kirkiri wata manhaja a Amurka domin kawai taimakawa mutanen da ba sa iya bin layi kuma suke da niyyar biyan wasu su kama musu layi. Ana sa ran kimanin mutane sama da miliyan 165 ne za su yi tururuwa zuwa shaguna a Amurka tsakanin Juma'a da Litinin, a cewar hukumar da ke kula da masu sayar da kananan kayayyaki. Wannan rana ta garabasa a ranar Juma'a, da ta samo asali daga Amurka, inda ake ciniki a lokacin da ma'aikata a Amurkan suke hutu. Su dai ma'auratan mazauna California sun ce suna aiki domin biyan bukatunsu. Ba su taba gwada irin wannan sana'a ba amma Alexis ta ce ""tana da yakinin wannan ba zai zamo karshe ba saboda a cewarta hanya ce ta samun kudi cikin sauki."" Ma'auratan dai suna da mota inda suke dan hutawa lokacin da suke kamawa wasu layi. Suna kuma tallata wannan aiki nasu ta kafafen sada zumunta kuma mutane da dama sun nuna sha'awarsu ta son su bi musu layi. Suna kuma ba kwastamominsu tabbacin samun waje a gaba-gaban layin sannan kuma suka ce idan har abokan huldarsu ba su gamsu ba, ba za su karbi ko Kobo ba. ""Bamu da gida a da, a don haka ba abin takaici ba ne, a cewar Ms Granados tana mai cewa kudi yana da matukar amfani a gare su. Ma'auratan dai 'yan shekara 20 ne kuma a cewar Ms Granados, wannan kamar sun taka wani mataki ne na gina rayuwarsu."	https://www.bbc.com/hausa/labarai-50581655
entertainment	...Daga bakin mai ita tare da Hadizan Saima: Ba ni da ranar yin ritaya daga harkar fim	Latsa hoton da ke sama don kallon bidiyon: Daga bakin mai ita wani shiri na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na tara, fitacciyar jarumar fina-finan Hausa, Hadiza Muhammad wadda aka fi sani da Hadizan Saima ce ta amsa tambayoyin da aka yi mata game da ita. Bidiyo: Fatima Othman	https://www.bbc.com/hausa/labarai-51033239
politics	Ibrahim Mantu: Tsohon mataimakin shugaban majalisar dattijan Najeriya ya rasu	Allah Ya yi wa tsohon mataimakin shugaban Majalisar dattijan Najeriya Ibrahim Mantu, rasuwa. Wata majiya daga iyalan mamacin ta tabbatar wa BBC cewa Sanata Mantu ya rasu ne bayan fama da gajeriyar rashin lafiya. Majiyar ta ce ya rasu a wani asibiti a babban birnin tarayyar Najeriya, Abuja, bayan ya shafe kwana 10 a kwance. Za a yi jana'izarsa da misalin ƙarfe 10 na safiyar yau Talata a Masallacin Sheikh Imam Nuru Khalida da ke Rukunun gidajen 'yan majalisar dokoki da ke Apo. Sanata Mantu ya yi suna sosai a lokacin da yake mataimakin shugaban majalisar dattijai daga tsakanin shekarar 2003 zuwa 2007. An haifi Sanata Ibrahim Nasiru Mantu a shekarar 1947 a jihar Filato da ke yankin tsakiyar Najeriya. Ya yi karatunsa da Najeriya da kuma Birtaniya. Ya fara shiga harkokin siyasa tun a shekarar 1978, sannan a 1993 ya zaman darakta janar na yaƙin neman zaɓen shugaban ƙasa na jam'iyyar National Republican Convention-NRC. Sannan ya yi kakakin jam'iyyar United Nigeria Congress Party- UNCP. Ya zama sanata a shekarar 1999 a ƙarƙashin jam'iyyar PDP mai mulki a wancan lokacin, sannan ya zama mataimakin shugaban majalisar dattijai daga shekarar 2003 zuwa 2007.	https://www.bbc.com/hausa/labarai-58241588
religion	Bidiyon Ku San Malamanku tare da Malam Muhammad Nasir Adam	Bidiyon Ku San Malamanku tare da Malam Muhammad Nasir Adam, limamin Masallacin Shehu Tijjani na Kofar Mata.	https://www.bbc.com/hausa/articles/cxe5lx6gmyro
sports	An tsawaita zaman Southgate matsayin kocin Ingila	Kocin Ingila Gareth Southgate zai cigaba da jan ragamar tawagar Three Lions har sai an kammala gasar Euro 2024 da za a yi a Jamus.\n\nAn nada kocin mai shekaru 52 ne a 2016, kuma ya kai Ingila wasannin kusa da karshe a gasar kofin duniya ta 2018 da kuma gasar nahiyar Turai ta Yuro 2021.\n\nA yanzu aikin Southgate zai kare ne a watan Disamban 2024 bayan an kammala gasar kofin nahiyar Turai da Jamus za ta karbi bakunci.\n\nHukumar kwallon kafa ta Ingilar ce ta fitar da sanarwar cewa ''ta gamsu da aikin Southgate da mai taimaka masa Steve Holland'', kuma tana so su cigaba da namijin kokarin da suke yi.\n\nFaransa ce ta cire Argentina a zagayen quarter finals na gasar kofin duniya ta Qatar 2022 da aka kammala jiya.\n\nA yanzu Gareth Southgate yabi sahun Koci Walter Winterbotton da Sir Alf Ramsey da kuma Sir Bobby Robson, wadanda suka kafa tarihin dadewa kan karagar kocin Ingila a tarihi.	https://www.bbc.com/hausa/articles/ckr755y0eg1o
religion	Yadda aka damfari masu son zuwa aikin hajji a Najeriya	Hukumar alhazai ta jihar Neja da ke tsakiyar Najeriya ta ce akwai gwamman maniyyata na wannan shekarar wadanda ba za a yi hajjin da su ba sakamakon fadawa hannun wani dan damfara.  Maniyyatan sun shiga wannan halin ne bayan da suka ce sun biya wani jami’in hukumar kula da alhazai ta jihar kudinsu na sauke farali, sai dai hukumar ta ce ba a saka kudin a asusunta ba.  Bayanai sun ce maniyyatan da lamarin ya rutsa da su sun kai kimanin dari da hamsin.  Daya daga cikin wadanda lamarin ya shafa a karamar hukumar Bida ta ce ta yi burin gudanar da aikin Hajjin a bana kuma tun shekaru biyun da suka gabata ta fara biyan kudin amma saboda cutar korona hakan bai yiwu ba.  Ta ce “Ban sani ba, ina ta wahala muna yin training, muna yin komai tare da su amma jami’in da muka bai wa kudi bai fada mana cewa bai biya kudin ba.”  Ta kara da cewa tun da ta samu labarin cewa kudinta ba su isa wurin hukumomi ba take fama da rashin lafiya saboda girgiza ta da labarin ya yi. Hukumar jin dadin alhazai ta jihar Neja ta tabbatar da cewa ta samu irin wadannan korafe-korafe.  Ta kuma ce ta kafa kwamitin bincike kan abin da ya faru bayan wasu maniyyata sun yi ikirarin cewa sun biya kudinsu ga wani jami’inta.  Shugaban hukumar, Alhaji Umar Maku Lapai, ya ce sun umarci shugaban karamar hukumar Bida ya kafa kwamiti domin gudanar da bincike.  Ya kuma ce ba za su iya daukar wani mataki ba sai an ga abin da bincike ya nuna.  Sai dai ya kara da cewa yanzu haka jami’in da ake zargin yana hannun jami’an tsaro.  Ana sa ran rahoton binciken ya fito nan ba da jimawa ba.	https://www.bbc.com/hausa/articles/c518983w240o
entertainment	Daga Baƙonmu na Mako: Mene ne ke faruwa tsakanin Aminu Saira da Arewa24 kan Labarina?	Aminu Saira daraktan shiri mai dogon zango na Labarina shi ne baƙonmu na wannan makon, inda ya warware zare da abawa kan ainihin abin da ke faruwa tsakaninsada tashar Arewa24 kan nuna shirin. Tun bayan da aka kammala nuna zango na biyu na fim ɗin Labarina mai dogon zongo, na yi rubutu a shafina na Facebook cewa za mu sanar da lokacin da za a ci gaba da nuna zango na uku da kuma tashar da za a nuna, mutane da dama ke yin sharhi a kan lamarin daidai gwargwadon fahimtarsu. Sai dai abin da ya fi shahara a bakunan mutane har ma da wasu kafofin watsa labarai shi ne kamfanin Saira Movies ya samu matsala da gidan talabijin din Arewa24 masu nuna Labarina, wasu ma har cewa suke yi ba za a ƙara nuna fim ɗin a tashar ta Arewa24 ba. Tun daga lokacin muke samun tambayoyi da dama ni da abokan aikina a Saira Movies kan gaskiyar lamarin da kuma jita-jitar da ake yaɗawa. Kuma hatta wasu ma'aikatan tashar Arewa24 sun tambaye ni wai me ke faruwa ne? Ta wata fuskar lamarin ya kan ba ni mamaki, musamman ganin yadda jama'a suke kitsa labarin ƙala-ƙato su ringa yaɗa shi bayan sun san ƙarya suke yi. A wasu lokutan kuma ba na mamaki, domin hakan na nuna irin karɓuwar da shirin na Labarina ya samu a wajen masu kallo da kuma irin zumuɗin da suke yi na ganin ci gabansa. To amma a wani lokacin na kan yi takaici ganin cewa wasu kafofin watsa labarai na shiga cikin wannan yuyumar ta yaɗa labaran ƙanzon kurege, su yaɗa abinda ba su da tabbas a kai, kawai don sun ga mutane na magana a kai. Tabbas irin waɗannan sun ci amanar aikin jarida. Na yanke hukuncin yin wannan rubutu ne a BBC bayan tashar ta tuntuɓe ni don jin haƙiƙanin abinda ke faruwa da kuma jin gaskiyar lamari, tamkar dai sunan wani shiri na tashar ta BBC Daga Bakin Mai Ita. Zance na gaskiya shi ne, mun shiga yarjejeniya da tashar Arewa24 don nuna fim ɗin na Labarina mai dogon zango wanda kamfanin Saira moveis ne yake da haƙƙin mallakarsa. Kamar yadda ake irin wannan yarjrjeniya a ko ina a duniya, mun amince cewa ba za mu bai wa kowa fim ɗin zango na ɗaya da na biyu ba tsawon shekaru biyu, ita kuma tashar ta Arewa24 za ta ringa nuna shi ne a talabijin da kuma sanya shi a manhajar Arewa24 on Demand. Idan mu da Arewa muna buƙatar sabunta yarjejeniyar bayan shekara biyu za mu iya sake ƙulla wata, idan kuma ba ma bukata to shi kenan, magana ta kare. A yanzu haka dai ba a naɗi zango na uku da na huɗu na fim ɗin Labarina ba, don haka babu wata yarjrjeniya tsakaninmu da kowa kan sabbin zangon da za a ɗauka. Kuma ko da ita tashar ta Arewa24 ba mu da wata yarjejeniya ko wata magana kan fim din, tun da ba za a yi maganar abin da babu shi a ƙasa ba. Ba za mu yi maganar inda za a nuna ci gaban shirin ba har sai mun kammala ɗaukarsa, muka kuma kammala aiki a kansa. A lokacin ne za mu iya shiga yarjejeniya da duk waɗanda suka ga ya burge su kuma ya kai irin mizanin da suka ajiye kafin su nuna wani shiri a kafarsu. Sannan idan mun yi magana da su muka fahimci juna, sai mu sanar da jama'a cewa ga inda za a kalli sabon shirin. Amma hakan ba ya nuna cewa mun samu wata matsala da tashar Arewa24 ko kuma ba za a ƙara nuna fin ɗin a tashar ba. A iya sanina a matsayina na mai shiryawa da ba da umarnin shirin ban san muna da wani saɓani da Arewa24 ba, ko kuma rashin jin daɗin mu'amalar da muka yi a baya ba. Zan iya bugar kirji in ce dukkanmu mun ji daɗin mu'amala da juna kuma ma zan iya cewa babu abinda zai hana mu sake kulla alaƙa nan gaba idan dukkanmu mun amince da sharaɗan da za mu gabatawa juna. Yaushe za a fara nuna ci gaban shirin Labarina? Kawo yanzu dai ba mu sa rana ko lokacin da za a fara nuna ci gaban Labarina ba, domin kuwa har yanzu ba mu fara naɗarsa ba. Amma dai nan da makwanni biyu masu zuwa muke sa ran fara naɗar sabon shirin, kuma sai mun yi wata guda muna naɗarsa sannan za mu iya samun haske kan yaushe za mu iya samar da fim ɗin na adadin makwannin da za mu iya fara nunawa. Amma dai duk da haka muna tabbatarwa da masu kallo cewa za ku ji daɗin sabon shirin na Labarina, musamman ganin irin karɓuwar da ya samu a wajenku, kuma muna tabbatar muku cewa za mu yi kokari mu fara kawo muku shi ba tare da ɗaukar dogon lokaci ba.	https://www.bbc.com/hausa/rahotanni-55594637
technology	BBC ta kaddamar da sabon shiri don masu nakasa	"Shugaban BBC Tony Hall, ya sanar da wani sabon shiri ga 'yan jarida masu lalurar nakasa mai suna ""Aim High"" a kasar Kenya. An bullo da shirin ne bayan wasu sabbin tsare-tsaren horar da 'yan jaridar Afirka masu tasowa. Tony Hall, wanda ke ziyara a ofishin BBC a Kenya, ya ce sabon shirin zai bai wa 'yan jarida uku masu nakasa damar aiki tsawon wata uku daga watan Afrilun 2020. 'Yan jaridar za su yi aiki a ofishin na Nairobi tare da ma'aikata daban-daban daga sassan Afirka, kuma za su yi aiki a talabijin da bangaren intanet. Tony Hall ya ce ""BBC ta dade da burin kawo labarai daga Afirka, inda take kai labarai ga fiye da mutum miliyan 100 duk mako."" Ya ci gaba da cewa ""Muna so mu inganta da kuma tabbatar da aikin jarida na kashin kai a nahiyar, da kuma tallafa wa wadanda ba a cika bai wa damar bayar da labarai ba. ""Mun san cewa abu ne mai wuya ga mutane masu nakasa su samu dama a bangaren aikin jarida. ""Shirin Aim High zai bai wa 'yan jarida masu nakasa horo da ilimin aiki da shawarwari, kuma ina kira ga mutane da su nemi wannan damar."" Za a fitar da karin bayani nan gaba kan yadda za a shiga shirin. Tony Hall dai ya je Kenya ne don murnar nasarorin da BBC ta samu a Afirka. Kafar yada labaran na aiki ne a harsuna 13 a fadin nahiyar kuma ta kaddamar da sabbin shirye-shiryen talabijin 20 a watanni 18 da suka gabata ciki kuwa har da shirin Africa Eye mai binciken kwakwaf."	https://www.bbc.com/hausa/labarai-49907719
