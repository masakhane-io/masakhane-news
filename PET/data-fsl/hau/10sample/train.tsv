technology	Abin da ya sa kamfanin LG zai daina kera wayoyin hannu	"Kamfanin kera kayan lataroni LG ya bayyana a ranar Litinin cewa zai daina kera wayoyin salula da yake tafka asara a kai. A cikin watan Janairu ne katafaren kamfanin lataronin na kasar Korea ta Arewa ya ce yana duba duka zabin da yake da shi bayan shafe kusan shekaru shida yana tafka asarar da ta kai  $4.5bn. Kamfanin na LG ya kirkiri abubuwa daban-daban da suka hada da na'urorin daukar hoto, da ya kai ga zama mafi girma wajen kera wayoyin salula a shekarar 2013. Amma shugabannin sun ce kasuwar wayoyin salular ta kasance ''ike da gagarumar gasar kasuwanci"". Yayin da kamfanonin kera kayan lataroni na Samsung da Apple ne manyan masu tashe a kasuwar wayoyin salular, LG ya gamu da cikas na matsalolin da suka shafi manhajojin sarrafa wayoyinsa. Bayan da LG din ke fama da asarar da ya tafka, ya gudanr da tutuba da tattaunawa game da sayar da wani bangare na kasuwancin na shi, amma haka ba ta cimma ruwa ba. Har yanzu yana mataki na uku cikin masu tashe a Amurka ta Arewa amma tagomashinsa ya yi kasa a sauran kasuwanni. A cewarsa: ""Matakin LG na yanke shawarar na ficewa daga kasuwar bangaren wayoyin salula zai bai wa kamfanin damar mayar da hankali a wuraren da zai bunkasa bangarori kamar na kayan lataroni na motoci, da mutum-muutmi, da gidajen tafi-da gidanka."" Kamfanin ya yi ta kirkirar wayoyin don fafatawa da sauran kamfanoni manyan abokan gasar shi, bayan da a bara ya kaddamar da wata samfurin wayar mai mai fadin fuska. Har yanzu LG na da kasuwancin lataroni mai karfi, musamman na kayyainin lataroni na amfanin gida da akwatunan talabijin. LG shi ne na biyu mafi girma wajen sayar da akwatunan talabijin baya ga Samsung. A cikin watan Disamba ne ya kaddamar da bikin hadin gwuiwa da kamfanin Magna International mai kera motoci da zai rika kera masu kayyakin hada motoci masu aiki da lantarki. Za a cigaba da sayar da sayar da wayoyin salular na LG, kana zai rika samar da bayani game da manahjojinta ga masu saye. Ana sa ran kamfanin zai rufe bangaren a karshen watan Yuli. ""Nan gaba kadan, LG zai ci gaba da amfani da kwarewarsa a fannin kera wayoyin salular ya kirkiri fasaha mai alaka da sufuri don kara karfin gasar kasuwanci a sauran bangarorin kasuwancinsa,"" a cewar mai magana da yawun kamfanin. Masu sharhi sun ce akwai yiwuwar abokan gasar kamfanin na LG wato Samsung da kamfanonin kasar China kamar su Oppo, da Vivo da Xiaomi za su amfana da ficewar kamfanin na LG. Masu kera wayoyin tafi-da-gidanka sun sha fama a lokacin barkewar annobar korona da ya haifar da koma-baya ga kasuwanci na kashi 10 bisa dari a shekarar 2020 a kasar saboda kullen da ya takaita bude manyan shaguna."	https://www.bbc.com/hausa/labarai-56639302
sports	Alexander-Arnold ba zai buga wa Ingila karawa da Jamus ba	Dan wasan Liverpool, Trent Alexander-Arnold baya cikin 'yan wasan tawagar Ingila da za su kara da Jamus a Nations League ranar Litinin a Wembley. Alexander-Arnold, wanda jinya ta hana shi buga wasan karshe a Euro 2020, ya yi wa Ingila karawa daya a shekarar nan, ya kuma yi zaman benci a ranar Juma'a da Italiya ta ci 1-0. Sauran da ba sa cikin wadanda za su buga wasan na hamayya sun hada da Fikayo Tomori da Jarrod Bowen da kuma James Ward-Prowse. To sai dai dan kwallon Brentford, Ivan Toney yana daf da fara buga wa Ingila wasan farko. Wannan shi ne karon farko da tawagar Ingila ta gayyaci Toney, wanda ya ci kwallo biyar a gasar Premier ta bana, amma ba a saka shi a karawa da Italiya ba. Yana cikin 'yan kwallo Ingila 23 da aka bayyana don fuskantar Jamus a wasan ranar Litinin, sai dai dan wasan Manchester City, Jack Grealish yana hutun hukuncin dakatarwa. Tuni Ingila ta bar gasar Nattions League mai daraja ta daya, bayan da ta yi ta karshe a rukunin da take ciki a wasa biyar da ta kara a kakar nan.	https://www.bbc.com/hausa/articles/cevkq9dnn00o
entertainment	Hotunan Afirka na wannan makon: daga 7 zuwa 13 ga watan Agusta 2020	Zababbun hotunan Afirka da 'yan Afirka a wata nahiyar na wannan makon: Hotuna daga Reuters, AFP da EPA.	https://www.bbc.com/hausa/labarai-53782342
religion	Ku San Malamanku tare da Malama Tasalla Nabulusi	"Latsa hoton sama domin kallon bidiyon Wata Malamar addinin Musulunci a jihar Kano da ke Najeriya Fatima Lawan Aliyu  da ake kira Malama Tasalla Nabulusi ta ce babban ƙalubalen da ta fuskanta shi ne na ƙarancin ilimin mata a jihar kano wanda ya zama gwagwarmaya a gare ta kuma gwagwarmayar ta taimaka wajen janyo hankalin mata waɗanda ba musulmi ba zuwa ga addinin. Malamar ta shaidawa filin Ku San Malamanku cewa tun tana shekara 18 take karantarwa a Islamiyya, kuma matasalolin da ta ci karo da su sun haɗa da yadda wasu mazan da ke hana matansu zuwa neman ilimi. ta ce babban abin da ta sa a gaba shi ne tabbatar da ganin mata sun fahimci ilimin addini tun daga tarbiya har zuwa yadda mace za ta kula da kanta da gidanta da sanin haƙƙin aure. Malamar ta ce babban tashin hankalin da ta ji shi ne wata matar da taba zuwa ta ce ta gama haihuwa amma ba ta taɓa sanin yadda ake wankan janaba ba. Yar asalin  jihar Kano ce da aka haifa a unguwar Hausawa ta Galadanci. Malamar ta ce ta yi karatun addini da na boko. Ta yi firamare ta unguwar Dandago. Ta fara karatun laitattafai a wajen mahaifin mijinta  har zuwa karatun Al Kur'ani da tafsirinsa Sai dai ta ce ba ta ci gaba da karatu zuwa sakandare ba aka yi mata aure tana da shekara 14 duk da ta ci makarantar sakandare ta mata WATC. Amma ta ci gaba da karatu inda ta yi difloma kan ilimin Hadisi da kuma babbar difloma a kwalejin ilimi ta Kano. Kamar sauran malamai, Malama Tasalla Nabulusi  ma ta ce tambayar da ta shafi matsalolin mata ne aka fi yi mata musamman aurayya da gado da rashin lafiyar mata. Malamar ta ce ta haifi ƴaƴa 12 maza biyar da mata shida amma ɗanta na farko ya rasu Tana da jikoki 25. Ta ce ita kadai ce a gidan mijinta, amma ta so ya auri wata mata saboda tausayinta da ya kamata sakamakon mutuwar iyayenta da mijinta. ""Amma da muka zo sai ta ce ba ta son shi, shi kuma ya ce duk matar da ta ce ba ta son shi har abada ba ya sonta."""	https://www.bbc.com/hausa/labarai-59773034
entertainment	Kotu ta daure mawaki AGY saboda cin zarafin Ganduje	Wata kotu a Kano ta yanke wa wani mawaki hukuncin daurin shekara biyu a gidan yari bayan da ta same shi da laifin bata wa gwamnan jihar suna. Mawakin Mohammed Yusuf, wanda aka fi sani da AGY, ya yi wata waka mai cike da zambo da habaici, inda ya yi magana kan kirkirar sabbin masarautu a jihar da kuma zargin magudin zabe. Batun rikicin Gwamna Abdullahi Umar Ganduje da Sarki Muhammadu Sanusi na II da kuma zaben gwamnan da aka yi a watan Maris ya rarraba kawunan 'yan jihar, sannan ya jawo ce-ce-ku-ce a fannoni da dama. A zaman shari'ar da aka yi ranar Laraba, kotun ta samu Yusuf da laifuka uku da suka shafi yin waka, da sakin bidiyo ba tare da samun amincewar Hukumar tantance fina-finai ta Kano ba, da kuma cin zarafin Gwamna Ganduje. Rahotanni daga Kano sun ce a ranar Litinin ne aka kama mawakin, sannan aka gurfanar da shi a gaban mai Shari'a Aminu Gabari na kotun majistiri da ke unguwar Noman's Land. Alkalin kotun ya yanke masa hukuncin daurin wata shida kan laifi na daya da na biyu ko kuma biyan tarar naira 50,000 kan kowanne, sannan kuma aka yanke masa daurin shekara daya ba tare da zabin biyan tara ba. Kawo yanzu mawakin bai bayyana matakin da zai dauka ba kan hukuncin. Wakar, wacce aka yi da manufar koda Sarki Sanusi, na kunshe da zambo ga Gwamna Ganduje. Ana yawan samun mawaka da ke yin wake-wake inda sukan yi maganganun da suka ga dama kan jama'a musamman shugabannin siyasa, amma ba kasafai akan kai su kotu ba.	https://www.bbc.com/hausa/labarai-48724568
business	An bukaci Najeriya ta rage darajar naira	"Bankin JPMorgan ya bukaci Najeriya ta rage darajar Naira da kashi 10 cikin dari nan da karshen watan Yuni bayan faduwar farashin man fetur, a cewar rahoton kamfanin dillancin labarai na Reuters. Reuters ya tuntubi Babban Bankin Najeriya na CBN amma bai mayar da martani ba. Sai dai CBN ya yi hasashen wasu matakai da suka fi na rage darajar naira girma idan har farashin man ya rikito daga dala 40 ko 30. A lokacin da farashin mai ya fadi a shekarar 2014, Najeriya ta kare darajar naira ta hanyar dakile zirga-zirgar kudaden kasashen waje, maimakon rage darajar kudin kasar. Jami'in bankin JPMorgan, Ayomide Mejabi, ya ce a wannan karon yana tsammanin CBN ya rage darajar naira da kashi 10 zuwa naira 400 a kan dala daya, ba kamar yadda take a yanzu ba na 366.3 a kan dala daya. Najeriya na daya daga cikin kasashe masu tasowa da suke kayyade darajar kudinsu, inda take tsara yadda dala za ta shiga ta fita daga kasar da kuma ajiyar kudin CBN. Sauran kasashe irinsu Angola da Venezuela sun saukaka matakansu domin bai wa takardun kudaden kasarsu damar yi wa kansu matsayi a kasuwa canjin kudi. Jami'in bankin JPMorgan, Ayomide Mejabi ya ce yana tsammanin CBN ba zai maimaita abin da y yi ba a shekarun 2014-2016, lokacin da aka samu faduwar farashin man. ""Muna ganin CBN ba zai maimaita kuskuren da ya yi ba a rikicin 2014-2017 lokacin da ya toshe hada-hadar kudaden kasashen waje ta hanyar kayyade darajar naira,"" in ji shi. Ya kara da cewa suna sa ran wannan karon bankin zai kyale kasuwar canjin kudaden kasashen waje ba tare da an dabaibaye ta da dokoki ba."	https://www.bbc.com/hausa/labarai-51844295
technology	Daliban Jami'ar Bayero Kano sun kirkiri gawayi maras hayaki	Ku latsa hoton da ke sama don kallon bidiyon Wasu dalibai uku a Jami'ar Bayero a Kano da ke Najeriya sun kirkiro wata fasaha ta samar da gawayi wanda ba ya hayaki. Suna hada gawayin ne ta hanyar amfani da sharar gona wadda bayan an girbe ake bari a gona irin su karare da su buntun shinkafa wadanda ba su da amfani sosai ga manoma. Suna sayen sharar ne kan kowane kilo sai su karba su kai masana'antarsu inda ake sarrafawa. Matasan dai sun hadu ne a wajen taro inda suka tattauna yadda za su kirkiro wannan fasahar. Da aka bude wata gasa ta kasar Ingila a Jami'ar Bayero, sai suka kirkiro fasahar sannan aka hada musu ita a Cibiyar Kyankyasar Fasaha da ke Kano, Technology Incubation Centre. Bayan an hada fasahar, sai suka halarci wannan gasar inda suka yi na daya, wanda hakan ya ba su damar zuwa birnin tarayya Abuja inda aka yi gasar yanki ta kasashen Afirka, kuma suka sake zuwa na daya. Don haka suka samu zuwa Ingila inda suka halarci wani shirin bunkasa da horar da mutane masu fasaha. Yanzu haka daya daga cikinsu ya koma Ingila inda idan suka yi sa'a zai ba su damar shiga cikin tawagar mutum shida da za su je Majalisar Dinkin Duniya a birnin New York na Amurka, domin gabatar da fasaharsu. Idan suka yi dace za su iya samun goyon bayan da zai bai wa mutum 10,000 damar samun aikin yi nan da shekara 10. Mata da yawa a Afirka suna fama da cututtuka ko suna mutuwa sakamakon hayakin da suke shaka wajen girke-girke. Haka zalika, sare bishiyoyin da ake yi wajen samar da gawayin itace na daya daga cikin dalilan da ke janyo kwararowar hamada da sauyin yanayi. Da wannan tunanin ne, tawagar daliban mai suna Brycoal ta ga wannan fasahar ta dace wajen bayar da gudunmowa a Najeriya. Bidiyo: Fatima Othman	https://www.bbc.com/hausa/labarai-49531404
religion	Yadda ƙasashen yamma ke hukunta dakarun Hisbah na Iran	Ƙasashen yamma na tsananta dokoki kan hukumomin ƙasar Iran, daidai lokacin da zanga-zanga ke ci gaba da yaɗuwa a faɗin ƙasar. Ciki har da dakarun tabbatar da ɗa'a na ƙasar waɗanda ake matuƙar tsoron su, waɗanda suka yi ƙaurin suna bayan da wata matashiya mai suna Mahsa Amini ta rasu a lokacin da take tsare a hannunsu. Dakarun Hisbah na Iran waɗanda a baya ake kiran su 'Gasht-e Ershad', wani ɓangare ne na dakarun ƴansandan ƙasar waɗanda aka ɗora masu alhakin tabbatar da dokar kiyaye al'adun al'ummar Iran, ciki har da yadda al'umma ke sanya tufafi. Babu cikakken bayani kan yawan dakarun da ke aiki a ɓangaren, to amma gwamnati ta mallaka masu makamai, sannan suna da wuraren tsare mutane, da kuma wuraren da ake kira cibiyoyin sake ilimantar da al'umma. Dakarun tabbatar da ɗa'a na da ikon tsare mace idan suka ga ba ta sanya hijabi, ko rufe gashinta yadda ya kamata ba. A cibiyoyin sake ilimantar da al'umma ana bai wa waɗanda aka tsare darussa kan amfanin hijabi, sannan kafin a saki mutum sai ya sanya hannu kan takardar cewa zai yi biyayya ga dokokin sanya kaya na ƙasar. Yawancin matan ƙasar kan yi yunƙurin turje wa kamen na ƴan hizba, dalilin haka ne ya sa a wasu lokutan ake amfani da ƙarfi wurin kama su. Kamen da aka yi wa Mahsa Amini a ranar 13 ga watan Satumba a birnin Tehran (ta mutu bayan kwana uku) saboda rashin sanya hijabi yadda ya kamata, shi ne na baya-baya makamancinsa. Wasu rahotanni sun ce ƴan hizban sun doke ta da katako a kai, sannan suka buga mata kai a jikin motarsu. Sai dai hukumomi sun ɗora alhakin mutuwarta a kan rashin lafiyar da take ɗauke da ita tun fil'azal, wani abu da iyalanta suka musa. Da alama takunkuman da ƙasashen yamma ke sawa za su fi tasiri ne a kan al'ummar Iran da ke da niyyar shiga aikin hizban. Wasu suna shiga aikin ne ba domin sun aminta da dacewar aikin ba, sai dai domin albashin da za su samu. Wasu ma ana tilasta masu ne a matsayin shirin yi wa ƙasa hidima na wajibi. Ƙaƙaba takunkumi zai iya yin illa ga yawan masu shiga aikin. Sai dai ƙoƙarin ƙasashen yamma na ƙaƙaba wa hukumomi kamar na hizba da gidanjen yari takunkumai, ana ganin da wuya ya sauya yadda ƙasar ke tafiyar da lamurranta. Wasu na ganin gara a ɗauki matakai na siyasa da za su tursasa wa Iran ɗin su daina tsarewa ko kisan al'ummar ƙasar. Wasu kuma na ganin sanya takunkumai kan ɗaiɗaikun mutane ba zai yi amfani ba, kasancewar da dama daga cikin waɗanda abin kan shafa ba su da wasu kadarori a ƙasashen Turai da za a iya ƙwacewa. A tsawon mako biyar da suka gabata, dubban iraniyawa sun hau kan tituna a sama da birane 100 na ƙasar domin nuna adawarsu da gwamnati. Bidiyoyin da aka wallafa a shafukan sada zumunta sun nuna yadda jami'an tsaro suka rinƙa amfani da alburusai a kan masu zanga-zanga, da cin zarafin su ta hanyar bugu ko kuma lalata. Wata ƙungiyar kare hakkin bil'adama ta Iran da ke da ofishinta a birnin Oslo ta ce aƙalla mutum 234 ne aka kashe sanadiyyar zanga-zangar, ciki har da yara 29. Sai dai ana da yaƙinin cewar ainihin yawan waɗanda aka kashen ya zarce haka. Hukumar kare haƙƙin bil'adama ta Iranm ta yi ƙiyasin cewa mutum 13,309 aka tsare, mafi yawan su kuma samari ne da kuma ƙananan yara. Hukumomin tsaro daban-daban na gwamnatin ƙasar ne bidiyoyin da aka wallafa suka nuno su suna ƙoƙarin murƙushe masu zanga-zanga, cikin su akwai ɓangarori daban-daban na rundunar ƴan sandan ƙasar, kamar dakaru na musamman da ake wa laƙabi da 'Naja', da 'Nopo', da kuma na dakarun juyin-juya-hali na ƙasar, da kuma jami'an tsaro na farin kaya. Ofishin kula da harkokin waje da na kasashe renon Ingila, na Birtaniya ya ce an ƙaƙaba takunkumi a kan shugaban hukumar hisba ta Iran Mohammad Rostami Cheshmeh Gachi, da shugaban hukumar reshen Tehran, Haj Ahmad Mirzaei a sanadiyyar mutuwar Mahsa Amini. An kuma ƙaƙaba wasu takunkuman a kan wasu mayan jami'an tsaron ƙasar bisa zargin su da taka haƙƙin bil'adama. Ita kuwa tarayyar turai ta ce ta ƙaƙaba takunkumai a kan wasu mutane 11 baya ga dakarun hisba na ƙasar ta Iran. Ita ma Canada ta sanya takunkumai a kan wasu hukumomin ƙasar ta Iran. Bankin Amurka kuma ya sanya takunkumi a kan jagororin hukumomin tsaron ƙasar guda bakwai, ciki har da hukumar hisba ta ƙasar, da ma'aikatar tattara bayanan sirri da na tsaro, da dakarun ƙasa na ƙasar da sauran su. A nata martanin, Iran ta sanar da sanya takunkumai a kan hukumomin Birtaniya da dama, waɗanda ta zarga da ingiza masu zanga-zanga da kuma goyon bayan ta'addanci. Takunkuman da Iran ɗin ta sanya sun haɗa da haramcin bayar da izinin shiga ƙasar, da ƙwace wasu kadarori da ke ƙasar. Waɗanda Iran ɗin ta sanya wa takukuman sun haɗa da cibiyar sadarwa ta Birtaniya, da sashin BBC na Persia, da kafar talabijin ta Iran International TV, da ƙaramin ministan tsaro na Birtaniya Tom Tugendhat.	https://www.bbc.com/hausa/articles/cjjvy629850o
religion	Zakatul-Fitr: Yadda ake Zakkar Fidda-kai	Malamin addinin Musulunci a Najeriya, Dr Jabir Maihula, ya yi bayani dalla-dalla kan yadda ake Zakkar Fidda kai kwanaki kadan kafin gudanar da karamar Sallah.	https://www.bbc.com/hausa/labarai-52747880
religion	Musulman Rohingya 'suna cikin tashin hankali'	"Kwana guda bayan isa tsibirin Bhasan Char, dab da tsakiyar dare, Halima, mai dauke da tsohon ciki, ta fara jin nakuda. Ita da danginta na cikin 'yan gudun hijirar Rohingya da ba su jima da komawa tsibirin ba, a bisa yardar gwamnatin kasar Bangladesh, don su fara sabuwar rayuwa. Ta shaida wa BBC cewa: ""Na tsorata tare da kasancewa abin tausayi. Na nemi taimako daga Allah"". Mahukuntan kasar Bangladesh sun haramta wa kungiyoyin bayar da agaji na kasashen duniya da masu kare hakkin bil adama da manema labari damar shiga tsibirin. Amma kuma BBC ta yi hirarraki ta wayar salula da wasu daga cikin 'yan gudun hijirar da ke zaune a sabon sansanin da aka tanadar musu a tsibiri, a kan gabar tekun Bangladesh. Wadannan hirarraki sun nuna karin bacin rai a tsakanin 'yan gudun hijirar saboda rashin ababen more rayuwa da damar samun ayyukan yi. Lokacin da Halima ta isa can, duhun dare ne, ga kuma tsananin sanyi a tsibirin na Bhasan Char. Ta san cewa babu yiwuwar samun likita ko ma'aikaciyar jinya. ""Na taba haihuwa, amma wannan karon shi ne mafi muni da na samu. Ba zan iya bayyana irin radadin wahalar ba."" Mijinta Enayet ya garzaya domin samun wata mata 'yar kabilar Rohingya da suke zaune a gida daya, wacce ta iya aikin ungozamanci. ""Allah ka taimake ni,""  in ji Halima. Ta haifi 'ya mace da aka sanya wa suna Fathima. A tilasta wa 'yan kabilar Rohingya ficewa daga Myanmar bayan da sojoji suka kai samame tare da kona kauyuka da dama a jihar Rakhine. Musulmai 'yan Rohingya kusan miliyan daya ne suka samu mafaka a Bangladesh, da akasarinsu  suka kasance a sansanin 'yan gudun hijira na Kutupalong mai cunkoso a gundumar Cox's Bazar. Kasar Bangladesh ta yi iya bakin kokarinta wajen mayar da 'yan gudun hijirar Rohingya kasarsu amma ta gaza. Yanzu haka ta kai mutane kimanin 100,000 tsibirin Bhasan Char don ""rage cunkoson sansanonin"". ""Ina ta mamakin yadda za mu iya rayuwa a nan,"" Halima ta ce, yayin da take tuna lokacin da suka isa tsibirin a farkon watan Disamba. ""Wani irin kebabben wuri ne. Baya ga mu, babu wani mahaluki da ke zaune a nan.'' Mijinta ya yi rijistar komawa tsibirin na Bhasan Char a boye ba tare da ya sanar da ita ba. Enayet ya ce ya rattaba hannu domin  su tashi daga can shi da iyalansa cike da fatan samun rayuwa mafi kyau. Ya shaida wa BBC cewa: ""Mahukuntan Bangladesh sun yi mana alkawarin samun abubuwa kamar filaye ga ko wane iyalai, da shanu da basussuka da za su fara kasuwanci."" Asalin tsibirin Bhasan Char ya samu ne daga tekun kimanin shekaru 15 da suka gabata, mai kimanin nisan kilomita 60 daga gabar tekun Bangladesh. Yana da fadin murabba'in kilomita arba'in, kuma kasa da mita biyu a saman tekun, kana kasar wurin turbaya ce hade da tabo da burbushin dattin da ke wankowa daga tsaunukan yankin. Masunta a yankin kan yi amfani da shi a matsayin wurin ya da zango da hutawa, amma ba a taba samun mutanen da suka zauna a tsibirin a baya ba. Kasar Bangladesh ta kashe kimanin $350m wajen gina matsugunai a kan tsibirin. ""A bisa tsarin Majalisar Dinkin Duniya ya kamata a bayar da fadin mita 3.5 na ko wace kusurwar fili ga ko wane mutum guda, amma a sansanoninmu nan muna samar da fadin mita 3.9,'' in ji Commodore Abdullah Al Mamun Chowdhury. Shi ne ya sa ido kan gina wa 'yan gudun hijirar matsugunai a tsibirin na Bhasan Char. Halima ta ce ta ji farin cikin na samun ruwan famfo, da gadajen kwanciya mai sama da kasa, da abin girki mai amfani da iskar gas da kuma wajen ba-haya na hadaka a matsuguninta a kan tsibirin. Amma kuma ta ce tana fargabar mahaukaciyar guguwar teku. Majalisar Dinkin Duniya da sauran kungiyoyin bayar da agaji na kasashen duniya sun nuna adawa da aikin gine-ginen kan tsibirin, don saboda yankin ka iya fuskantar barazanar mahaukaciyar guguwa da mummunar ambaliyar teku. Yankin yana da tarihin abkuwar mahaukaciyar guguwa mafi muni a duniya. Mutane kusan rabin miliyan ne suka hallaka a shekarar 1970 lokacin da daukacin yankin tekun ya gamu da mamayar mahaukaciyar guguwar. A shekarar 1985, an kara samun aukuwar bala'in guguwar da ta yi sanadiyyar mutuwar mutane 140,000 people a Urir Char, tsibirin da ke kusa da na Bhasan Char, inda aka rasa rayukan duka al'ummomin yankin. Mutanen Rohingya sun saba da abkuwar guguwar teku, amma a sabbbin matsugunansu a kan tsibirin, suna jin su a sarari ne. Mahukuntan Bangladeshi sun yi watsi da wannan farbagar. ""An samar wa da tsibirin kariya sosai ta hanyar gina dakali mai tsawon kafa tara wato fiye da mita miliyan biyu da rabi (2.7m) don haka ne yasa bamu samu wata matsala ba a guguwar tekun da ta faru a baya,'' in ji Commodore Abdullah Al Mamun Chowdhury. ""Muna kuma da halin samar da matsugunai ga mutane 120,000 a yankuna masu fama da guguwar.'' An samar wa da iyalai a tsibirin na Bhasan da kayan abinci da suka hada da shinkafa, da wake da kuma man girki. Amma kuma 'yan gudun hijirar na bukatar sayen sauran abubuwa kamar kayan marmari da ganyaye, da kifi da kuma nama. Babu kasuwa, amma wasu 'yan kasar ta Bangladesh sun bude shaguna a tsibirin. ""Mu talakawa ne. Ba mu da wata hanyar samnun kudi da za mu sayi abinci da sauran abubuwa,"" in ji Halima. Iyalan suna fuskantar matsaloli na kiwon lafiya. Halima ta shafe kwanaki bakwai a kwance babu lafiya bayan ta haihu. ""Ina shayar da jaririyata har na tsawon mako biyu. Daga nan sai ruwan nonon ya daina zuwa.'' Likita a karamin tsibirin da ke kan tsibirin y aba ta shawarar ta bai wa jaririyar madarar gwangwani, wacce kuma babu. Ana bai wa jaririyar Halima madarar gwangwanin da ake bai wa jariran da suka girme ta, sai dai ba ta iya sha sosai. Abin damuwa kuma, har ila yau Halima ba ta iya yi wa jaririyarta allurar riga-kafi ba. Yanzu haka kuma mijinta Enayet na fama da cutar sarkewar numfashi 'asthma'. Halima ta kira dan uwanta Noor, wanda ke zaune a sansanin Kutupalong, ta nemi taimako daga gare shi ya samo musu magunguna ita da mijinta. Noor ba zai iya aiko da magungunan ba; hanyar da ta fi ita ce, ya kawo da kan sa. ""Na yi rijistar sun ana don zuwa nan, don in samu in kai musu magungunan da suke bukata,'' in ji Noor. Amma kuma yanzu da yake ya kai musu kayan, ba dama Noor ya sake komawa. An kawo duka 'yan gudun hijirar kan tsibirin karkashin jagorancin sojojin ruwa, kuma babu wasu jiragen ruwan da za su sake mayar da su bakin titi. Har yanzu gwamnatin Bangladesh ba ta bayyana yadda 'yan gudun hijirar za su iya yin wani bulaguro daga kan tsibirin ba. Sakamakon kadaicin da ke tattare da tsibirin da kuma rashin wasu ababan bukatu, 'yan gudun hijirar bas a ganin wani cigaba game da dorewar samun kudaden shiga ba tare da tallafin gwamnati ba. Wata takaddama kan abinci kadan da aka bayar ta haifar da zanga-zangar farko a kan tsibirin, a mako na biyu a cikin watan Fabrairu. BBC ta kalli faifen bidiyon zanga-zangar, da ke nuna matan da mazan Rohingya na bayyana bukatunsu cikin damuwa kana suna ta guje-guje dauke da sanduna suna ihu. Mahukuntan sun boye faruwar al'amarin. ""Ba zanga-zanga ba ce,'' in ji Shah Rezwan Hayat, shugaban hukumar bayar da agaji da kuma mayar da 'yan gudun hijira (RRRC). ""Sun zo a kungiyance sun karbi taimakonsu na wata-wata, daga nan suka bayyana damuwa game da batun hanyoyin samun kudin shigarsu."" Gwamnati ta ce ba da dadewa ba za a bullo da tsarin da zai samar da hanyoyin samun kudin shiga, kuma kungiyoyi masu zaman kansu na cikin gida arba'in ne suka yi rajistar neman izinin yin aiki da 'yan gudun hijirar. Idan muka koma matsugunin Halima, ta gaji da jiran abubuwa su daidaita kana kasarta ta zama tamkar tarihi mai nisa. A cewarta: ""Mutane na cewa gwamnatin Myanmar ba za ta taba yarda mu koma ba. Amma ban damu ba, bana son komawa can."" Budadden kurkuku Idan akwai wani wuri da za ta so zama, to ba dai tsibirin Bhasan Char ba. ""Ban taba zama a wuri irin wannan ba, kewaye da teku. Mun makale a nan. Ba za mu iya zuwa ko ina ba."" Duka 'yan gudun hijirar da suka yi hira da BBC ta wayar tarho sun ce idan aka ba su zabi za su koma Cox's Bazar da ke bakin hanya. ""Idan kana son ka zauna a babban kurkuku tare da iyalanka,"" in ji I Enayet, ""wannan shi ne wurin."" An sauya sunayen a wannan labarin don karewa tare da boye ko su wane ne suka bayar da labarin."	https://www.bbc.com/hausa/rahotanni-56154037
religion	Masar ta dakatar da wani farfesa daga aiki kan sukar Annabi Muhammad	"An dakatar da wani Farfesan ilimin zamantakewa a Masar, bayan zargin da ake yi masa na yin ɓatanci ga Annabi Muhammad (SAW) yayin da yake gardama da ɗalibansa kan batun aure a Musulunci, da kuma bayyana ra'ayinsa a kafar sada zumunta kan zanen ɓatanci da Mujallar Charlie Hebdo ta yi ga Annabin. Ɗaliban koyon ilimin zamantakewar sun bayyana ɓacin ransu kan irin kalaman da Farfesa Muhammad Mahdali ya yi yayin da yake bayyana ra'ayinsa. Tun da farko dai, ɗaliban sun zargi farfesan da yin kalamai marasa daɗi kuma na cin mutuncin Musulunci yayin da yake koyarwa a aji. A wani bidiyo da aka yaɗa a kafofin sada zumunta, an ga Farfesa Mahdaly na caccakar ayoyin Al-Ƙur'ani a yayin da yake wata tattaunawa kan batun aure da biyan sadaki da kuma saki a Musulunci. Daga baya kuma sai ya yi sa-in-sa da ɗalibai a lokacin da yake koyar da su a ji a yayin da suka nemi su taka masa burki kan irin kalaman da yake yi, inda suka ja masa kunne kan cewa ya daina haɗa kalamansa da Al-Ƙur'ani. A wani bidiyo na daban kuma, an ga farfesan na caccakar yanayin zamantakewar Musulmai inda ya ce abin da suke yi ""ba shi da asali"". Har ma ya kawo misali da auren mata tara da Annabi Muhammad (SAW) ya yi kuma ya yi kakkausar suka ga Annabin kan hakan. Wannan katoɓarar da farfesan ya yi kan batun caccakar ayoyin Al-Ƙur'ani da kuma nuna goyon baya ga kalaman Shugaban Faransa Emmanuel Macron ya harzuƙa mutane da dama musamman a kafofin sada zumunta, inda suke ta caccakar farfesan. Wasu daga cikin masu amfani da shafin Twitter sun alaƙanta farfesan da mutum mai laLurar ""taɓin hankali"". Wasu kuma na da ra'ayin cewa kwata-kwata ba SHi da addini, kuma bai yaRda da Allah ba. Daga baya dai Farfesan ya bayar da haƙuri kan abin da ya yi kuma ya goge rubutun da ya yi. Sai dai ministan ilimin gaba da sakandare a ƙasar ya bayar da umarnin dakatar da Mahdali kuma ya bayar da umarnin ƙaddamar da bincike a kansa."	https://www.bbc.com/hausa/labarai-54811686
religion	Yahaya Aminu Sharif: Wanda ya yi wa Annabi SAW batanci a Kano ya daukaka kara	"Matashin nan da wata Babbar Kotun Shari'ar Musulunci ta yankewa hukuncin kisa a Kano bisa samun sa da laifin batanci ga Annabi Muhammadu SAW, ya daukaka kara zuwa babbar kotun jihar yana kalubalantar hukuncin da aka yanke masa. A ranar Alhamis din nan ne matashin ya daukaka karar kwanaki kadan gabanin cikar wa'adin da kotun da ta yanke hukuncin ta ba shi. Mai magana da yawun kotunan jihar Kano Baba Jibo Ibrahim ya tabbatar wa da BBC cewa lauyoyin Yahaya Shariff Aminu sun ba da sanarwar daukaka kara. ""Hakan na nufin cewa ya tsallake siradin zartar masa da hukunci matukar ya wuce kwana 30 bai daukaka kara ba kan hukuncin da aka yanke masa"", in ji Baba Jibo. A ranar Laraba shahararren lauyan nan mai kare hakkin bil adama Cif Femi Falana ya yi zargin cewa kotun ta Kano ta hana takardun shari'ar, wadanda za su ba da damar daukaka kara, duk da shafe kusan mako biyu ana neman takardun shari'ar. To sai dai Baba Jibo ya musanta zargin, inda ya ce a ranar Talata ne kawai ake nemi kwafin hukuncin, kuma aka bai wa lauyoyin Yahaya din ranar Laraba. Kakakin kotunan na Kano ya ce sai nan gaba ne babbar kotun za ta zabi alkalai biyu ko uku da za su saurari daukaka karar. A bayanan da suka gabatarwa kotun, masu daukaka karar sun bayyana dalilansu na daukaka karar, to sai dai Baba Jibo ya ce ba zai bayyana dalilan ba har sai masu shigar da karar sun bayyana su a gaban kotu. ""Sun shigar da karar ne suna kalubalantar gwamnan Kano da kuma kwamishinan shari'a na jihar, kan hukuncin da aka yanke"", a cewar Baba Jibo. A yanzu Kotun Daukaka Karar za ta yi amfani ne da Kundin Hukunta Laifuka na Kano na shekarar 2019 yayin shari'ar. Sai dai har kawo yanzu ba a tantance ranar da za a fara sauraron dauka karar ba. ""Ya danganta da irin yawan kararrakin da suke kan layi,"" a cewar Baba Jibo. ""To amma ina tabbatar maka tun da sun riga sun ba da sanarwar daukaka kara, ba za a dauki wani lokaci ba, za a sanya ranar da za a gabatar da ita, kana kuma a fara sauraronta."" A ranar Laraba jaridar Punch ta yi zargin cewa Kotun Shari'a ta hana Aminu Yahaya Sharif damarsa ta daukaka kara, wacce za ta kare ranar 10 ga watan Satumba. Amma mai magana da yawun kotunan jihar Kano, Baba Jibo Ibrahim ya karyata zargin, yana mai cewa sai jiya (ranar Talata) aka tuntube su da son su ba da kwafin shari'ar don daukaka kara. Me Cif Falana ya ce? Wani babban lauyan kare hakkin dan adam a Najeriya, Cif Femi Falana- SAN  ya shaida wa BBC cewa tun mako biyu da suka gabata yake tura dan aike Kotun Shari'ar Musuluncin ta Kano domin karbo kwafin shari'ar da za a yi amfani da shi wajen kai batun Kotun Daukaka Kara. ''Ko a ranar Talata ma na aika mutum amma kememe suka ce mana babu kwafin shari'ar, to ai ku 'yan jarida ne ku tambaye su su aiko muku da kwafin ku gani mana,'' in ji Mista Falana. Sai dai BBC ta tuntubi Baba Jibo Ibrahim wanda ya ce a ranar Talata ne kawai wani lauya ya je musu don neman kwafin shari'a da nufin daukaka kara, ''babu wanda ya tuntube tun mako biyu da suka wuce.'' ''A ranar Talata ne, kuma da ya je mun gaya masa ana shirya kwafin a kumfuta tare da tacewa, mun ce za a aika masa ranar Alhamis bayan na shigar da rubutun Larabci ciki. ''Za a yi kwafi uku, daya nawa, daya na atoni janar na jiha, daya kuma na shi lauyan da ya nema,'' in ji Baba Jibo. Binciken da BBC ta yi ya nuna cewa Aminu Sharif, wanda har yanzu yake tsare a gidan yari ba shi da wani lauya mai tsaya masa kan shari'ar. Amma Mista Falana ya tabbatar mana da cewa bayan da ya ga lokaci na kurewa sai ya nemi shiga lamarin, ''sai na ga ashe ma ba shi da mai tsaya masa, to shi ne nake ta aike don a samo kwafin shari'ar mu daukaka karar amma abu ya faskara.''. Babban lauyan ya ce a yanzu ya shiga cikin maganar dumu-dumu kuma ba zai hakura ba har sai ya samu kwafin shari'ar sannan ya tuntubi hukumar lauyoyi ta kasa don samar wa Yahaya lauyan da zai kare shi a kotu ta gaba. Ya kuma ce ya yi ta kokarin ganin an ba su damar gana wa da Yahaya Sharif amma hakarsu ba ta cimma ruwa ba. Me ya faru tun farko? A watan da ya gabata ne Kotun Shari'ar Musulunci ta yanke wa Aminu Sharif hukuncin kisa bayan samun sa da laifin yi wa Annabi Muhammad SAW batanci a wata waka da ya yi a bara. Sai dai kotun ta ba shi damar daukaka kara zuwa kotu ta gaba idan har hukuncin bai yi masa ba, kuma ko da Kotun Daukaka kara da ta Koli sun ta tabbatar da hukuncin, to dole sai gwamnan jihar Kano ya sanya hannu kafin a aiwatar da hukuncin kisan a kan Aminu Yahaya Sharif. To amma a makon da ya wuce gwamnan jihar Kano, Abdullahi Umar Ganduje ya ce a shirye yake ya sanya hannu kan aiwatar da hukuncin kisan da idan har bai ɗaukaka kara ba."	https://www.bbc.com/hausa/labarai-54002622
sports	Damben matasa da Shagon Inda ya yi waje da Shagon 'Yar biyat	Shagon Inda daga Arewa ya kai zagayen gaba a damben gasar motar matasa, bayan da ya yi nasara a kan Shagon 'Yar biyar Guramada a gidan wasa da ke Ado Bayero Square a Kano, Najeriya.	https://www.bbc.com/hausa/wasanni-61608875
politics	Zaɓen Edo: Tasirin zaben kaɗaici ga tsarin dimokradiyyar Najeriya	"Bisa al'ada a Najeriya akan hada zaben shugaban kasa ne da na gwamnoni a lokaci guda, sai dai akwai wasu jihohi shida, wadanda ba sa bin wannan tsari na zaɓe gama-gari, ciki har da jihar Edo da ake sa ran za a yi zaben gwamna a ranar Asabar mai zuwa. Jihohi shida ne a Najeriya suka zama ƙi-taro, wadanda ba sa tafiya da sauran jihohin kasar 30 a lokutun da ake babban zaɓe. Wato zaɓen da ake hada na shugaban kasa da gwamnoni da kuma 'yan majalisar dokoki. Kuma daga cikin guda shidan, jihar Kogi da takwararta ta Bayelsa ne 'yan tagwaye wadanda ke hada biki. Abin nufi akan yi zaben gwamnoninsu ne a lokaci guda. Amma ragowar huɗun, wato da jihar Ekiti, da Anambra, da Edo da kuma Ondo kowacce da ranarta. Mista Nick Dazang shi ne daraktan yaɗa labarai da wayar da kan jama'a na hukumar zaben Najeriya, wanda ya ce bai-daya ake zaben a dukkan jihohin Najeriya 36 a farkon komawar kasar ga turbar demokuradiyya, amma daga bisani shari'a ta raba. ""Da Kogi, da Bayelsa, da Anambra, Ondo, da nan Edo da kuma Ekiti, a baya idan an tuna kotun kolin Najeriya ta yanke hukunci cewa gwamnonin jihohin shida za su riƙa kammala wa'adin mulkinsu a lokaci da ya sha bamban da sauran jihohin ƙasar nan."" Ga wasu mazauna waɗannan jihohi, kewa kan rufe su a duk lokacin da ake gudanar da babban zabe, inda ala tilas ake taƙaita musu kaɗa ƙuri'a ga zaɓen shugaban kasa da ƴan majalisun dokokin tarayya. Sukan yi zaben gwamna daga baya, kamar yadda al'ummar jihar Edo za su yi a ranar Asabar mai zuwa. Wasu daga cikin jama'ar jihar sun bayyana cewa suna Allah-Allah Asabar ta zo, ciki har da wani matashi da zai yi zaɓe a karon farko, wanda ya ce jinkirta zaben abin nan ne da 'yan magana kan ce wani hanin ga Allah baiwa ne, saboda ya ba shi damar cika shekarun kada kuri'a. ""Gaskiya wannan shi ne karo na farko da zan yi zaɓe, kuma ina godiya ga Allah da ya ba ni damar ganin wannan rana."" Irin wannan zabe na kadaici kamar yadda masana da masu lura da al'amura ke cewa, yakan bai wa mahukunta damar yin kyakkyawan shiri ga zaben, musamman ma tanadin isassun jami'an tsaro don samar da kariya. Amma kuma wasu na zargin cewa ba a nan gizo ke saƙar ba, saboda yawan jami'an tsaron bai hana tashin hankali a jihohin Kogi da Bayelsa ba a zaben gwamnan da aka yi a watan Nuwamban bara. Wasu ma na zargin cewa raba zaben kan bai wa masu mulki damar amfani da ƙarfi wajen tanƙwara shi yadda suke so, amma suna musanta wannan zargin."	https://www.bbc.com/hausa/labarai-54172079
politics	Martanin gwamnonin APC na Najeriya kan zabar Shetima mataimakin Tinubu	Danna hoton da ke sama don kallon bidiyon: Gwamnonin jihohin arewacin Najeriya na jam'iyyar APC sun musanta rahotannin da ke cewa ba su ji daɗi ba da ɗan takaran shugaban ƙasa na jam'iyyar, wato Bola Tinubu ya ɗauki Kashim Shetima a matsayin abokin takararsa maimakon daya daga cikinsu. A tattaunawarsu da Ibrahim Isa, gwamnan jihar Gombe, Alhaji Muhammad Inuwa Yahaya ya ce suna goyon bayan zabin da aka yi wa Kashim Shetima, kuma za su tsaya wajen ganin jam'iyyar ta yi nasara a babban zaben da ke tafe. Sai dai ya fara ne da kare hadin da jam'iyyar APC ta yi na Musulmi da Musulmi a matsayin dan takaran shugaban kasa da mataimakinsa.	https://www.bbc.com/hausa/articles/c2vpg5d7x97o
health	Cutar Polio: An bai wa Afrika shaidar rabuwa da Polio	Wata hukuma mai zaman kanta dake bayar da shaidar rabuwa da Polio a Afirka ta bayyana cewa nahiyar ta rabu da kwayar cutar ta polio dake watsuwa a cikin al'umma. Kwayar cutar tana kama yara ne 'yan kasa da shekara biyar, inda a wasu lokutan take nakasa su. A wasu lokutan a kan rasa rai idan har ta kama gabobin numfashi. Shekara 25 da ta gabata, cutar ta nakasa dubban yara 'yan Afirka. A yanzu kasashen Afghanistan da Pakistan ne kawai ke fama da cutar a duka fadin duniya. Polio ba ta da magani, amma riga-kafin da ake digawa yara a baki na ba da kariya. Najeriya ce kasa ta karshe a nahiyar Afirka da ba a ayyana ta rabu da cutar ta polio mai watsuwa ba, da a turance ake cewa Wild Polio, kasancewar shekara goma da ta gabata fiye da rabin masu dauke da cutar a duka fadin duniya a Najeriya suke. A yanzu fiye da shekaru uku ba a samu ko da yaro daya da ya kamu da ita ba, yayin da aka kwashe shekaru da dama ana aikin riga-kafi. Kafin yanzu dai sai da jami'an hukumar Lafiya ta Duniya WHO suka ziyarci Najeriya domin tantance ayyukan da kasar ta yi. Muddin aka ba Najeriya shaidar, to a duniya baki daya zai kasance saura kasashen Afghanistan da Pakistan masu cutar. Da ma kasashen Najeriya da Afghanistan da Pakistan ne suka rage a duniya masu wannan nau'in a duniya a cewar WHO, amma kusan shekaru hudu ke nan Najeriya ba ta sake samun shi wannan nau'in ba abinda ya kawo ta ga matakin na gab da samun shaida rabuwa da ita. A tsakiyar wannan shekarar ne dai dama Hukumar Lafiya ta Duniya WHO ta ce ta amince da takardun neman shaidar rabuwa da cutar shan-Inna wato Polio da kasashen Najeriya da Kamaru da Sudan ta Kudu da kuma Jamhuriyyar Tsakiyar Afirka suka gabatar mata. WHO ta ce takardu da kuma bayanan da kasashen na Afirka suka gabatar sun cika dukkan sharudan ayyana su a matsayin wadanda ba su da cutar polio, amma dai ana bukatar karin bitar yanayin da suke ciki kafin a bayar da sanarwa ta karshe kan matsayinsu game da cutar mai nakasa yara. WHO ta ce wannan wani lokaci mai cikke da tarihi ga Afirka da kuma yunkurin kawar da cutar ta Shann Inna daga doron kasa. Sai dai kuma Hukumar bayar da shaidar rabuwa da polio ta Sashen Afirka za ta sake duba bayanan da kasashen suka gabatar, ana kuma sa ran hukumar bada shaidar mai zaman kanta ta zata bai wa nahiyar Afirka shaida ta rabuwa da polio a cikin watan Agusta, bayan an kammala tsare-tsaren masu wuyan sha'ani. Muddin a karshe aka ayyna Afirka a matsayin wadda ta rabu da cutar polio, haka zai kasance wata muhimmiyar gaba a yunkurin kawar da cutar a fadin duniya. A watan Agustan 2019 ne dai Najeriya ta cika shekara uku ba tare da samun wani mai dauke da kwayar cutar polio ba. Wannan ranar dai tana da muhimmancin gaske kasancewar a tsarin hukumar lafiya ta duniya (WHO), dole sai kasa ta shafe shekara uku ba tare da kamuwa da cutar ba kafin a iya ayyana ta a matsayin wacce ba kwayar polio a cikinta. To sai dai  dole sai WHO ta gudanar da bincike domin tabbatar da lamarin kafin ta iya bayyana cewa ba a samu bullar cutar a cikin shekaru uku ba a kasar. A shekarar 2012, Najeriya na da a kalla mutum 223 da suka kamu da polio wato rabin adadin wadanda ke da polio duk duniya kenan a cewar WHO. Kwararru dai sun alakanta wannan nasarar da raguwar rikice-rikice da ake yi da mayakan kungiyar Boko Haram. Rikicin da ake yi da kungiyar Boko Haram a arewa maso gabashin Najeriya ne ya sa magunguna ba sa isa wasu yankunan jihar Borno. Borno dai ita ce jiha wacce aka fi samun mutanen da suka kamu da Polio. A ranar 21 ga watan Augustar shekarar 2016 ne aka samu mutum na karshe wanda ya kamu da polio.	https://www.bbc.com/hausa/labarai-53897351
religion	Matar da ta gina rijiyoyin ruwa fiye da 1000 a karkara	"Hajiya Rabi’atu, wadda aka fi sani da Sarauniya, tana bi kauyuka tana gina rijiyoyi da burtsatse domin tabbatar da cewa mutanen garuruwan sun samu tsaftataccen ruwan sha. Hajiya Rabi’atu ta ce ta samar da rijiyoyin ruwa da na burtsatse fiye da guda 1000 a fadin arewacin Najeriya ta hanyar gidauniyarta mai suna Sarauniya Charity Foundation. ""Abin da ba zan taba mantawa da shi ba shi ne lokacin da wasu Maguzawa suka nemi na gina musu rijiya guda za su Musulunta. Na gina musu guda biyar kuma sun Musulunta din. Har ma na gina musu masallaci,"" in ji ta. Baya ga samar da ruwan sha da gidauniyar take yi, Hajiya Rabi’atu ta ce sun kuma tallafa wa marayu ta fannin karatu da tallafa wa zawara da sauran mata ta hanyar samun damar dogaro da kai."	https://www.bbc.com/hausa/articles/ced4x9wzngdo
politics	Gwamnatin Najeriya: Sheikh Ibrahim El-Zakzaky ya so kunyata Najeriya da Indiya a idon duniya	"Gwamnatin Najeriya ta ce wasu dabi'u da shugaban kungiyar harka Isalamiyya na Najeriya ya nuna a kasar Indiya da ka iya kunyata gwamnatocin Najeriya da India na daga cikin dalilan da suka sanya aka mayar da shi gida. A ranar Juma'a 16 ga watan Agusta ne dai Sheikh Ibrahim El-Zakzaky ya isa Najeriya bayan yunkurin kula da lafiyarsa da mai dakinsa Zeenat ya ci tura a kasar Indiya. Malamin dai a cikin wani sako da ya fitar ta faifan bidiyo gabanin komawarsa Najeriya, ya ce yana ganin ba zai samu kulawar da ta dace ba, kasancewar ba a bar shi ya gana da likitocin da suka cancanta ba. Sannan gabanin hakan ya yi zargin cewa an tsananta tsaro a asibitin da yake zaune, inda ya ce akwai matukar takura ga rayuwarsa. Sai dai bayan komawar malamin Najeriya, kamfanin dillancin labaru na Najeriya ya ruwaito cewa babbar sakatariyar ma'aikatar yada labarun kasar, Mrs. Grace Gekpe ta ce halayyar da Sheikh Zakzaky ya nuna a kasar ta India ne ta sanya dole a mayar da shi gida. A cewar wata sanarwar da ta fitar ""A wani yunkuri na wancakali da ka'idoji na kasa da kasa, jagoran na IMN ya fara tuntubar wasu lauyoyi a Indiya da nufin neman mafaka a kasar"". ""Ya kuma tuntubi wasu kungiyoyi masu zaman kansu kamar hukumar kare hakkin dan'adam ta muslunci, da wasu kungiyoyi masu alaka da akidar Shi'a domin ganin ya samu nasarar neman mafakar"". Sanarwar ta yi bayanin cewa inda Sheikh Ibrahim Zakzaky ya samu nasarar samun umurnin kotu a kasar Indiya na neman mafaka, to da hakan ya saba wa ka'idojin da kotu ta gindaya a Najeriya game da shari'ar da ake masa. Bugu da kari sanarwar ta zargi matar Sheikh Zakzaky, Zeenat, da laifin kokarin haifar da rashin jituwa tsakanin jami'an tsaron Najeriya da na Indiya, a lokacin da ta zargi jami'an tsaron Najeriya da laifin kisan 'yayanta. Ita dai gwamnatin Najeriya ta yi kokarin bin umurnin wata babbar kotu ne ta jihar Kaduna, wadda ta amince wa Sheikh Ibrahim El-Zakzaky da matarsa Zeenat su tafi kasar Indiya domin neman lafiya. Malamin yana fama ne da rashin lafiya tun bayan kama shi da aka yi da matarsa a shekara ta 2015, bayan wani artabu tsakanin mabiya malamin da kuma jami'an tsaron Najeriya. Sai dai an samu rashin jituwa bayan isar malamin kasar Indiya domin neman magani, inda malamin ya ki amincewa da likitocin da asibitin Medanta ta wakilta domin duba lafiyarsa. Tun a shekara ta 2015 ne dai ake tsare da malamin, inda ake tuhumarsa da wasu jerin laifuka a gaban kotu."	https://www.bbc.com/hausa/49379590
health	Abincin da ya kamata ku ci idan kun haura shekara 40 a duniya	Abinci wani sinadari ne da ke da matukar amfani ga bil adama wanda rayuwa ba za ta yiwuwa ba idan ba ka cin abinci musamman mai gina jiki. Sai dai duk da muhimmanci abinci ga jikin bil adama ƙwararru na yawaita jan hankali kan alfanun ilimin sarrafa abinci da ya dace ake ci, da adadin da ya kamata mutum ya ci saboda lafiyarsa. Haka zalika masana na yawaita gargadi da jan hankali kan irin abinci da ya kamata mutane suke ci bisa ga yanayin jiki da lafiyarsu da kuma batun shekaru. Kamar lokacin da mutum ke tasowa akwai nau'ukan abinci da ake shawarta ya rinka yawaita ci, idan kuma shekaru sun ja ana bayar da shawawari irin abinci da ya kamata mutum yake ci don kara masa lafiya da garkuwar jiki. A tattaunawarta da BBC, wata ƙwararriyar likita da ke aiki da asibitin koyarwa ta jami'ar Ilorin da ke Najeriya, ta ce galibi daga shekaru 40 ake son mutum ya sauya salon abincinsa. A cewar Dr Sadiya Musa yana da muhimmanci ga wanda shekarunsa suka kai 40 ya kula da lafiyarsa matuka saboda lokacin da shekarun mutum ke ƙaruwa ƙarfin jikinsa na raguwa. Sannan lokacin ne cututtuka suka fi kama mutum ko bayyana a jikin mutum. A dalilin haka ne masu wadannan shekaru suka fi bukatar cin abinci mai lafiya da zai ƙara musu karfi da kuma lafiya, in ji Dr Sadiya. To kuma ce rashin lura da abincin da ake ci a waɗannan shekaru barazana ne ga lafiyar a yayin da cututtuka kamar hawan jini da ciwon suga da ciwon kafa ka iya kama mutum. Dr Sadiya ta ce abincin da ya kamata mutum ya rinka ci da zarar ya cika shekaru 40 sun haɗa da: Abinci da ya kamata mutum ya rage ci da zarar ya kai shekara 40 Likitar ta kuma ce zayyana wadannan abinci ba yana nufin an ce a daina ci gaba daya lokaci daya ne ba amma za a iya fara rage ci a hankali har a daina ci musamman masu hawan jini da ciwon suga. Abinci gargajiya Duk da cewa ƙwarraru na shawartar cewa idan lafiyar mutum ƙalau ba a ce ya daina cin wani abu ba, amma dai ya kamata idan a kai waɗannan shekaru a rage cin abinci bisa shawarwarin masana. Sannan kula da shan magungunan gargajiya da sayen magani a kanti ba tare da likita ya umarci a sha ba duk suna da illa, a cewar likitoci. Sun kuma ba da shawara kan muhimmanci komawa ga abincin gargajiya kamar yawan cin tuwon gero da dawa da masara da cin miyar kuka da kubewa da sauransu. A guji cin abincin kanti masu sinadaran da ke da hana abinci lalacewa. Dr Sadiya ta ce, Idan aka duba mutanen da, ba sa cututtukan zamani da ake yawaita samu, saboda suna mutunta tsarin cimakarsu ba kamar yadda a wannan zamanin ake samun wadanda ke rungumar tsarin cin abincin zamani ba. Likitar dai na cewa cimakar gargajiya ta fi ƙara lafiya, kuma ƙaurace musu na daga cikin dalilan da suka sa a wannan lokaci ake samun yawaitar cututtuka masu hadari.	https://www.bbc.com/hausa/labarai-58769500
politics	Mahdi Aliyu Gusau: Majalisar Dokokin Zamfara ta tsige Mataimakin Gwamna	"Majalisar Dokokin Jihar Zamfara a ranar Laraba ta kaɗa ƙuri'a domin tsige mataimakin gwamnan jihar Barrista Mahdi Aliyu Gusau. Rahotanni sun bayyana cewa ƴan majalisa 20 cikin 24 sun zaɓi a tsige mataimakin gwamnan bayan wani rahoto da kwamitin shari'a  a jihar ya gabatar a kansa da ya same shi laifi kan zarge-zargen da ake yi masa. Ɗaya daga cikin ƴan majalisar da suka halarci zaman Honarabul Ibrahim Tudu Tukur mai wakiltar Bakura ya tabbatar wa BBC da cewa su 21 cikin 24 suka halarci zaman kuma mutum 20 sun amince da a tsige mataimakin gwamnan. Tsigewar ta biyo bayan amincewa da rahoton da wani kwamitin bincike da ya binciki zarge-zargen da ake yi wa mataimakin gwamnan na saba ka'idar aiki ya mika. Mataimakin gwamnan ya yi zargin cewa an yi masa bi-ta-da-kulli ne saboda ya ki sauya sheka zuwa jam'iyyar APC tare da gwamnan jihar. A wata hira da ya taba yi da BBC mataimakin gwamnan Zamfara Mahdi Aliyu Gusau ya ce gwamna Matawalle bai nemi shawararsa ba har zuwa lokacin da ya yi wanka zuwa jam'iyyar APC. Daga cikin dalilan da majalisar ta bayyana na tsige mataimakin gwamnan sun haɗa da rashin amsa gayyatar da aka yi masa ba, batun da Mahdi Aliyu Gusau ya ce  an saɓa doka wajen bin ka'idar tsige shi, kamar yadda kundin tsarin mulkin ƙasar ya yi tanadi. Honorabul Faruk Musa Dosara shi ne shugaban masu rinjaye a majalisar ya kuma shaida wa BB cewa:  ""Dama a baya an gabatar da tuhumar da ake yi wa shi mataimakin gwamna ga babbar mai shari'a ta jihar Zamfara. Ko da yake an gabatar da wannan rahoto na kwamitin kudi na jihar Zamfara, sai aka kafa kwamitin lauyoyi masu zaman kansu da ba su da alaƙa da gwamnati ko siyasa. Bayan an rantsar da su sun ci gaba da aikinsu. ""A wannan rana ce suka kawo mana rahotonsu a gaban shugaban majalisa. Honorabul Faruk ya ce laifukan da muke tuhumar sa da su duk sun tabbatar da su, bisa ga shaidun mutane daban-daban da suka karɓa. Sun binciki laifukan kuma sun tabbatar da cewa lallai sun faru, inda suka tabbatar da laifuka biyu cikin uku, suka bar ɗaya da ba su ce komai ba a kansa. ""A kan haka ne sifika da sauran ƴan majalisa suka shiga zauren suka karɓi rahoton, bayan haka ne aka ce a jefa ƙuri'a ta yarda ko ƙin amincewa da rahoton da suka kawo. ""Daya bayan ɗaya aka kira kowane ɗan majalisa ya jefa ƙuri'ar tsige mataimakin gwamna. CIkin mu 20 da muka jefa ƙuri'a ban da sifika duk mun yarda da a tsige shi. ""Bisa wannan ƙuri'a ne aka tsige mataimakin gwamnan jihar Zamfara a yau 23 ga watan Fabrairtun 2022,"" a cewar dan majalisar. Wannan tsigewa na nufin a yanzu kujerar mataimakin gwamnan jihar Zamfara babu kowa a kanta, don haka abu na gaba shi ne a ɗora sabon mataimaki. ""Mun tura wa ɓangaren zartarwa na jihar Zamfara cewa daga yanzu mataimakin gwamna ya zama tsigagge, akwai buƙatar su turo sunan wani a matsayin mataimakin gwamna don majalisa ta tantance shi ta duba in ya cancanta sai ta ba da dama ya zama mataimakin gwamnan,"" a cewar Honorabul Faruk. A farkon wannan mako ne mataimakin gwamnan Zamfaran da aka tsige, Mahdi Aliyu Gusau, a wata hira da BBC Hausa ya ce ana yi masa bita-da-ƙulli ne saboda ya ki bin gwamnan jihar Bello Matawalle zuwa jam'iyyar APC. Sai dai Honorabul Faruk ya ce batun ba gaskiya ba ne. ""Ai ba yau aka fara ba a Najeriya, a samu gwamna da mataimakin gwamna daga jam'iyyu daban-daban. ""Kawai dai ya bar ayyukan da ya kamata ya yi ne waɗanda kundin tsarin mulkin Najeriya ya rataya masa ya yi a matsayinsa na mataimakin gwamna."	https://www.bbc.com/hausa/labarai-60490676
technology	China ta soma haramta wasu kayayyakin Taiwan a ƙasarta	Zuwan da shugabar Majalisar Wakilan Amurka Nancy Pelosy ta yi Taiwan na neman barin baya da ƙura domin kuwa tun kafin ta bar ƙasar, mai iƙirarin iko da ƙasar wato China ta soma maka wa Taiwan din takunkumi. Yayin da ake kallon ziyarar da Nancy Pelosi ke yi a Taiwan a halin yanzu a matsayin wani ci gaba, ita kuwa China a wurinta Amurka ta kira ruwa ba laima, domin kuwa tun kafin Pelosi ta sauka ƙasar a ranar Talata, sai da China ta yi gargaɗin cewa ziyarar tata za ta kawo cikas ga Taiwan ɗin da kuma yin mummunan tasiri kan dangantakar da ke tsakanin China da Amurka. A halin yanzu dai China  ta saka takunkumi kan wasu jerin kayayyakin da Taiwan ke samarwa inda China din ta haramta sayar da su a ƙasarta. A Laraba neministan kasuwanci na China ya sanar da haramta sayar da wani nau'in lemo na Taiwan da wasu nau'ukan kifi da ƙasar ke shigarwa China da kuma toshe shigar da yashi zuwa tsibirin. Bugu da ƙari har biskit-biskit da sauran kayan ƙwalama da Taiwan ɗin ke samarwa ba su tsira ba domin sai da China ɗin ta maka musu takunkumi tun a Talata. Ziyarar Nancy Pelosi Taiwan ta kasance babban labari a duniya baki ɗaya domin kuwa ita ce jami'ar gwamnatin Amurka ta farko da ta kai ziyara tsibirin a shekaru 25 da suka gabata kuma ana ganin China za ta iya saka ƙafar wando ɗaya da duk wata ƙasa da za ta iya sa hannu ko kuma tallafa wa Taiwan ɗin domin ganin ta zama ƙasa mai cikakken ƴanci. China dai na kallon Taiwan a matsayin wani lardi da ya ɓalle daga cikinta kuma tuni ta lashi takobin dawo da Taiwan ɗin cikinta inda ta ce za ta yi amfani da ƙarfin tuwo idan ta kama. Sai dai masu jagorantar Taiwan ɗin tuni suka ce bakin alƙalami ya bushe inda suka ce Taiwan ta wuce a kira ta da lardi domin kuwa a cewarsu, ƙasa ce mai faɗa a ji kuma mai cikakken iko.	https://www.bbc.com/hausa/articles/c4nwlxkgnyqo
business	Rufe shagunan 'yan Najeriya a Ghana: Najeriya ta gargaɗi Ghana	"Najeriya ta zargi Ghana kan abin da ta kira ""cin zarafin 'yan kasarta a Ghana da kuma yadda hukumomin Ghanar ke ƙara matsa wa 'yan Najeriya lamba"". Wata sanarwa daga ministan yada labaran kasar, Lai Mohammed, ta ce an mayar da 'yan Najeriya a Ghana ""wasu abin yi wa ba'a"". Lai Mohammed ya ce gwamnatin Najeriya na duba hanyoyin da za ta bi domin yi wa tufkar hanci, sai dai bai bayyana matakan ba. A cewarsa, rashin kyautawar da Ghana ta yi wa Najeriya sun hada da: rushe wani gini na ofishin jakadanacin Najeriya a birnin Accra da iza ƙeyar 'yan Najeriya zuwa gida da rufe shagunansu. Tun a farko wannan makon ne ministar harkokin wajen Ghana, Shirley Ayorkor Botchwey ta kira jakadan Najeriya a Ghana domin yi masa ƙorafi kan wasu kalamai da aka ce Najeriya ce ta yi. An rawaito cewa ministan harkokin wajen Najeriya Geoffrey Onyeama na cewa farmakin da ake kai wa masu kasuwanci ba bisa ƙa'ida ba a Ghana ana yi ne saboda ƙoƙarin cimma manufar siyasa. A cikin jerin saƙonnin da ta wallafa a shafin Twitter, ministar ta bayyana kalaman a matsayin ""abin takaici"" sannan ta bayyana cewa gwamnatin Ghana ba ta da nufin cuzguna wa 'yan wata ƙasa. Dokokin Ghana dai sun haramta wa 'yan ƙasashen waje buɗe shagunan sayar da ɗaiɗaikun kayayyaki, musamman ma a yankunan da ake kasuwanci. 'Yan kasuwa na cikin gida na matsa wa gwamnati lamba kan ta tabbatar an yi aiki da dokokin, kamar yadda wakilin BBC a Accra, Thomas Naadi ya bayyana. Hulɗar difilomasiyyya tsakanin ƙasashen biyu ta taɓarɓare a 'yan watannin nan, bayan saɓani kan rufe shaguna da kuma rushe gini mallakin ofishin jakadancin Najeriya."	https://www.bbc.com/hausa/labarai-53957385
business	Waiwaye: Buhari ya umarci kawo ƙarshen yajin aikin ASUU, gwamnati na tunanin hana hawa babura	"Kamar kowane mako, wannan ma mun duba muhimmai daga abubuwan da suka faru a Najeriya. Gwamnatin Najeriya ta ce tana duba yuwuwar hana amfani da babura domin dakile ayyukan masu satar mutane da ‘yan ta’adda. Ministan Shari’a Abubakar Malami ne ya sanar da haka a karshen taron Majalisar Tsaron ta Ƙasa, wanda Shugaba Muhammadu Buhari ya jagoranta ranar Alhamis a Abuja. A jawabin nasa ga manema labarai, ministan wanda ke tare da takwaransa na ma’aikatar cikin gida Rauf Aregbesola da kuma na ma’aikatar kula da harkokin ‘yan sanda Alhaji Maigari Dingyadi, ya ce, gwamnati na tunanin hana amfani da baburan da kuma aikin hakar ma’adanai. Ya ce za ta yi hakan ne domin dakile hanyoyin da ‘yan ta’adda da masu satar mutane ke samun kudade da kuma jigilar kayayyakinsu. Ministan ya bayyana cewa amfani da baburan na bai wa ‘yan ta’adda damar jigilar kudade da suke samu daga aikin hakar ma’adanai, su sayi makamai. Sai dai kuma Malamin bai bayyana inda dokar za ta shafa ba, walau kasar baki Daya ko kuma wani bangare na kasar. Da yake nasa jawabin ministan cikin gida Aregbesola ya ce duk da irin tarin bayanan sirrin da aka yi kafin harin da aka kai kan gidan yari na Kuje ranar 5 ga watan nan na Yuli, ‘yan ta’adda sun samu nasara saboda babu kudurin yakar su, kamar yadda ya ce. Ya kara da cewana baw a Shugaba Buhari rahoton farko-farko na binciken da aka yi kan harin, tari da alkawarin cewa duk jami’in da aka samu da sakaci a aikinsa za a hukunta shi. Ƴan bindiga sun kashe ɗaya daga cikin faston cocin katolika a Kaduna da aka sace bayan sun karɓi kuɗin fansarsa. A wata sanarwa da cocin katolikan ta fitar, ta ce an gano gawar Rabaran John Mark Cheitnum a ranar Talata. Shugaban Kungiyar Kiristocin Najeriya reshen Kaduna ya shaida wa BBC cewa masu garkuwa da mutanen sun karɓi kuɗin fansa. Ya ce bayan da suka karɓi kuɗin fansar sai suka yi musu kwatancen wurin da gawar faston take. Sai dai ƴan bindigar sun saki ɗayan faston da suka yi garkuwa da shi wato Rabaran Donatus Cleopas. Babu tabbaci kan dalilin da ya sa aka harbe ɗayan faston. An yi garkuwa da fastocin biyu ne a ƙauyen Yadin Garu a ranar Juma'ar da ta gabata. Tun daga watan Mayun bana, an yi garkuwa da gwamman malaman Addinin Kirista waɗanda akasarinsu mabiya ɗariƙar katolika ne. Shugaban Najeriya Muhammadu Buhari ya bayar da umarni ga ministan ilimi na ƙasar Mallam Adamu Adamu da ya kawo ƙarshen yajin aikin malaman jami'o'in ƙasar. Shugaban ya bayyana haka ne a ranar Talata inda ya bayar da umarni ga ministan ilimin ƙasar da ya sasanta abubuwan da ake taƙaddama a kai sannan a kai masa rahoto. Wata sanarwa da fadar shugaban ta fitar ta ce ministan ilimin ya nemi Ministan Ƙwadago Chris Ngige ya zare hannunsa daga tattaunawa da ƙungiyar malaman, kuma ya buƙaci abin da bai wuce mako biyu ba don cimma matsaya da su. Ƙungiyar malam jami'a a Najeriya ta ASUU ta shafe wata kusan biyar tana yajin aikin. A ranar Talatar Buhari ya tattauna da ma'aikatu da masu ruwa da tsaki waɗanda ke da alaƙa da ɓangaren ilimi a ƙasar da za su iya warware wannan tirka-tirkar. Shugaban ya kira su ne domin ya samu ƙarin bayani kan dalilin da ya sa wannan yajin aikin ya ƙi ci ya ƙi cinyewa. Hukumomi a Najeriya sun ce akalla mutum 30 ne suka mutu, wasu gommai kuma suka jikkata sakamakon wani mummunan hatsarin mota da ya auku a jihar Kaduna da ke arewacin kasar. Hatsarin ya ritsa da motocin daukar fasinja uku, wadanda suka kama da wuta bayan sun yi taho-mu-gama ranar Alhamis da yamma a kan babbar hanyar Zariya zuwa Kano. Babban kwamandan hukumar kiyaye hadura ta kasar reshen jihar Kaduna, Hafiz Muhammad ya shaida wa BBC cewa cikin wadanda lamarin ya ritsa da su har da mata da kananan yara. Lamarin ya faru ne a daidai wajen da motoci ke aron hannu a inda ake aikin gyaran babbar hanyar. Jami'ai sun ce rashin hakurin direbobi ne ya haddasa hatsarin. Wata Babbar Kotun Tarayya da ke Abuja babban birnin Najeriya ta bayar da umarnin tsare tsohon Babban Akanta na Ƙasa Ahmed Idris a gidan yarin Kuje. Kotun ta bayar da umarnin kai Mista Idris kurkukun ne bayan hukumar da ke yaki da masu yi wa tattalin arzikin kasar zagon-kasa, EFCC, ta gurfanar da shi da mutum biyu da kuma wani kamfani a gabanta ranar Juma'a bisa zargin su da sata da kuma zamba-cikin-aminci ta kimanin naira biliyan 109. Mutanen da aka gurfanar a gaban kotun su ne Ahmed Idris, Godfrey Olusegun Akindele, Mohammed Usman da kamfanin Gezawa Commodity Market and Exchange Limited. A watan Mayun da ya gabata ne EFCC ta kama babban akanta na kasar bayan ya ƙi amsa gayyatar da ta riƙa aika masa domin tuhumarsa kan zarge-zargen da take yi masa, kamar yadda hukumar ta bayyana. Hukumar na zargin Ahmed da karkatar da kuɗin ta hanyar amfani da abokansa da iyalai da sauran hanyoyi. EFCC ta ce an yi amfani da kuɗin wurin gina rukunin gidaje a Kano da Abuja. Shugaban Najeriya Muhammadu Buhari ya kaddamar da sabon kamfanin mai na kasar wanda aka sauya wa fasali, inda a yanzu kamfanin na NNPC ya koma na 'yan kasuwa kuma mai zaman kansa. An yi kaddamarwar ce a wani kwarya-kwaryar biki a Abuja babban birnin kasar ranar Talata. Shugaba Buhari ya fara ne da gode wa mahartar taron, wanda ya kira shi da ''mai dimbin tarihi''. A jawabin da ya gabatar a wurin taron, Shugaba Buhari ya ce an mayar da ikon gudanar da kamfanin ga 'yan kasuwa ne, saboda inganta shi, don samar wa kasar makashin da take bukata. Ya kuma kara da cewa ''daga yanzu kamfanin NNPC ya koma karkashin gudanarwar 'yan kasuwa, zai kasance kamfani mai zaman kansa ta yadda zai yi gogayya da takwarorinsa a fadin duniya, domin ci gaba da bunkasa hannayen jari sama da miliyan 200 tare da habaka fannin makashi a fadin duniya''. ''A yanzu doka ta dora wa kamfanin alhakin tabbatar da samar wa Najeriya wadataccen makashin da take bukata domin samun habakar tattalin arzikin ta hanyar farfado da wasu fannonin da ke bukatar makashin,"" in ji Shugaban."	https://www.bbc.com/hausa/articles/crg8zgw3x1lo
politics	Zaben Najeriya na 2023: Kola Abiola ya ce ya tsaya takarar shugaban ƙasa ne don ya ci zaɓen	"Danna hoton da ke sama don kallon bidiyon... Dan takarar shugabancin Najeriya a jam'yyar PRP Kola Abiola ya fada wa BBC ya tsaya takara ne don ya ci zabe a shekarar 2023. Kola dan marigayi Moshood Abiola ne wanda ake cewa shi ya lashe zaben da aka gudanar a shekarar 1993. Ya ce ya zabi ya tsaya takara a jam'iyyar PRP ce saboda kyawawan manufofi da kuma ginshikanta na siyasa. A cewarsa, jam'iyyar itace tafi ko wacce dadewa a Najeriya saboda ta faro ne daga NEPU zuwa PRP. Kola Abiola ya ce idan ya samu nasara zai mayar da hankali kan ""ilimi da tsaro da noma da kiwo da kuma samar da ababen more rayuwa ga 'yan Najeriya"". Ya kara da cewa tun ba yau aka kafa manufofin jam'iyyar PRP, kuma manufofi ne masu matukar kyau ga al'umma. Ko farin-jini a shafukan sada zumunta na tasiri a lokacin zaɓe?"	https://www.bbc.com/hausa/62156833
sports	Ingila ta gayyaci Jordan Hendersen na Liverpool	An gayyaci kyftin din Liverpool, Jordan Henderson cikin tawagar Ingila da za ta buga wasa da Italiya da Jamus a Nations League. . Tun farko ba a bayyana Hendersen, mai shekara 32 cikin jerin 'yan wasan da Gareth Southgate ya sanar ba ranar Alhamis, sakamakon jinya da yake yi. Sai dai mai buga tamaula daga tsakiya ya murmure, dalilin da ya sa aka mika masa goron gayyatar, wanda tuni yana sansanin horon 'yan wasan Ingila a St George Park. Hendersen ya maye gurbin dan wasan Manchester City, Kalvin Phillips, wanda ke jinyar raunin allon kafata da ya ji a wasan sada zumunta da Barcelona. Dan kwallon Liverpool ya buga wa Ingila wasa 69, bai yi wa kungiyar Anfield karawa uku baya ba, sakamakon raunin da ya ji a wasa da Newcastle United ranar 31 ga watan Agusta. Liverpool ta doke Newcastle 2-1 a wasan Premier League da suka fafata a Anfiled, inda aka fara cin Liverpool a wasan daga baya ta farke ta kara na biyu daf da za a tashi wasan. Sai dai wasa daya kwal Hendersen ya yi wa Ingila a 2022, shi ne na sada zumunta da ta doke Switzerland 2-1 a Wembley a cikin watan Maris. Ingila za ta fafata da Italiya a San Siro ranar Juma'a, sannan ta karbi bakuncin Jamus a Wembley ranar Litinin.	https://www.bbc.com/hausa/articles/ce9vnvp9rg8o
entertainment	...Daga Bakin Mai Ita tare da Mahmud Nagudu	Danna hoton da ke sama domin kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 102, BBC ta tattauna da  fitaccen mawaki Mahmud Nagudu, inda ya amsa tambayoyin da suka shafi rayuwarsa.	https://www.bbc.com/hausa/labarai-61820833
business	Coronavirus a Kano: Yadda Ganduje ya rage albashin ma'aikatan gwamnati	"Ma'aikatan gwamnatin jihar Kano da ke Najeriya sun yi zargin cewa gwamnatin Abdullahi Umar Gandue ta zaftare musu albashi a daidai lokacin da suke shirye-shiryen ƙaramar Sallah. Galibin ma'aikatan da BBC ta yi hira da su sun ce an biya su albashi a tsohon tsari - wato kafin a yi karin albashi - kuma an zaftare kashi 10 zuwa 20 cikin 100. ""Albashin ya zo a tsohon tsari na minimun wage; a baya, ina daukar N76, 000 yanzu kuma ya koma N72, 000. Shi mai girma Gwamna ya fadi wadanda za a yi wa ragi, babu wanda aka ambata a cikin ma'aikatan gwamnati aka ce zai samu ragi,"" a cewar daya daga cikin ma'aikatan da lamarin ya shafa. Wani kuma ya ce: ""Albashi da aka biya gaskiya kusan tsohon albashi aka bayar, ma'ana katrin da aka yi na minimum wage an cire shi gaba daya."" A cewarsu, lamarin ya jefa su cikin halin ƙunci da rashin tabbas, ganin yadda ƙungiyar ƙwadago a jihar ke cewa ba a tuntuɓe ta ba kafin daukar wannan matsaya. A makon jiya gwamnatin ta sanar da rage wa masu muƙaman siyasa rabin albashi saboda raguwar kuɗaɗen shiga dalilin faɗuwar farashin man fetur sakamakon annobar korona. Kasashen duniya da dama dai sun rage ma'aikata, yayin da wasu kuma suka rage albashin ma'aikata a yayin da cutar korona take ci gaba da yin mummunan tasiri a kan tattalin arzikin duniya."	https://www.bbc.com/hausa/labarai-52768227
health	Tedros Adhanom Ghebreyesus: Mutumin da ke jagorantar yaki da cutar coronavirus	"Wane kalubale ne ga mutum ya kasance jagoran hukumar lafiya ta duniya a lokacin da ake fama da matsalar cutar 'Coronavirus'? Duk fadin duniya an dogara ne da abin da za ka ambata, wato jawabi ga taron manema labarai a hedikwatar hukumar da ke Geneva don yin cikakken bayani kan ci gaba da karuwar yawan mutanen da ke dada kamuwa da cutar a inda ake samun karuwar kasashen duniya da cutar ke kara bulla. Wannan batun dan kasar Habashar nan kenan, Tedros Adhanom Ghebreyesus, dan Afirka na farko wanda ke shugabantar WHO, wanda ya kama aiki shekaru biyu da rabi da suka gabata. Ya yi alkawarin aiwatar da sauye-sauye a hukumar, ya kuma shawo kan matsalar cututtukan da kan kashe miliyoyin mutane a duk shekara, irin su zazzabin cizon, cutar namoniya da kan kama yara kanana, da kwayoyin HIV mai karya garkuwar jiki. Sai dai kuma yayin da WHO ke aiki tukuru kan yaki da wadannan cututtuka, mafi rinjayen zamanin shugabancin na Dokta Tedros da farko ya gamu ne da matsalar bullar Ebola a Jamhuriyyar Dimokuradiyyar Congo, a yanzu kuma ga cutar Covid-19. Dukkan wadannan cututtuka biyu kuwa an ayyana su a matsayin wata matsalar lafiyar jama'ar da ke bukatar taimakon gaggawa, da kasashen duniya ke bayyana damuwa cikin gaggawa a kai. 'Mai kwarjini da saukin kai' Wannan na nufin kenan suna bukatar sa ido a duk tsawon sa'o'i 24, tura ma'aikatan kiwon lafiya da kayan aiki da magunguna, da kuma tattaunawar yau da kullum da kasashen da abin ya shafa. Da kuma tabbacin hakika na samar da sahihan bayanai ga kasashen duniya da suka kagauta su sami da ke matukar bukatar amsa. ''Mai kwarjini'' da ''saukin kai'' su ne kalmomin da wadanda suka san shi suke amfani da su wajen kwatanta wannan mutum mai shekara 55. A wajen taronsa na farko na manema labarai a matsayinsa na babban daraktan WHO, ya rudar da 'yan jaridar da ke aiki a Geneva da yanayin halayyarsa. Ya yi murmushi, ya zauna a tsanake, ya tattauna da murya mai sauki, har ma da kyar ake iya jin abin da yake fada sosai. Wannan wani babban sauyi ne daga halayyar wadda ya gada mai tsare-gida, Margret Chan. Amma kuma a cikin irin wannan halayya ta saukin kai, akwai jajircewa. Kafin ya zama shugaban WHO, ya sami daukaka a matakai daban-daban na gwamnatin kasar Habasha, har ya zama ministan lafiya, daga nan kuma ya zama ministan harkokin waje. Da ya kasance nai dararewa, da bai kai matsayin da ya kai yanzu ba. Kaninsa ya mutu a sakamakon cutar da ake zargin kyanda ce An haifi Dokta Tredros a shekarar 1965 a garin Asmara, wanda ya zama babban birnin Eritrea bayan ta sami 'yanci daga kasar Habasa a shekarar 1991, ya kuma girma a yankin Tigray na arewacin Habashar. Wani abu da ya taimaka wajen gina halayyarsa, a yanzu kuma ya zama abin karfafa gwiwa, shi ne mutuwar kanensa, yana dan kimanin shekara hudu da haihuwa a lokacin, kamar yadda ya shaida wa mujallar Time ta watan Nuwamba. Daga baya kuma a matsayinsa na dalibi, Dokta Tedros ya yi zargin mai yiwuwa cutar kyanda ce ta halaka dan uwan nasa. ''Ban yarda da hakan ba, har yanzu kuma ban amince da hakan ba'', an ruwaito shi yana cewa, rashin adalci ne yaro ya mutu a sanadin cutar da za a iya magancewa, saboda kawai an haife shi a wani wuri da bai kamata . ''Dukkan hanyoyi sun nufi alkiblar samar da matakan kiwon lafiya ga kowa da kowa. Ba zan huta ba, har sai mun cim ma wannan manufa,'' ya kuma bayyana shaida wa babban taron WHO jim kadan kafin zaben sa a matsayin shugaban hukumar. Dokta Tedros ya zama daya daga cikin 'yan kungiyar fafutukar kwatar 'yancin al'ummar yankin Tigray, wato ''Tigray People's Liberation Front'', wadda ke kan gaba wajen hambarar da mai mulkin kama karyar nan mai ra'ayin Makisanci, Mengistu Haile Mariam a shekarar 1991. A matsayinsa na minista daga shekara ta 2005, ana gani ya fi saukin kusanta, da haba-haba fiye da wasu daga wasu abokan gwagwarmayarsa a kungiyar Tigray People's Liberation Front (TPLF). An yaba masa kan sauyin da ya yi a bangaren kiwon lafiya a Habasha, wadda ke da yawa jama'a mafi girma a nahiyar Afirka, bayan Najeriya. Amma yayin da yake kan aiki, ma'aikatarsa ta yi fice wajen karya wa 'yan jarida kwarin gwiwar bayar da labaran bullar cutar kwalara a kasar. A lokacin da ya jagoranci wani gangamin hukumar lafiya ta duniya, wanda ya yi gagarumin tasiri, a karshe kuma ya sami nasara, magoya bayan Dokta Tedros sun yi watsi da zarge-zargen da ake yi cewa, ya yi rufa-rufa a lokutan barkewar cutar kwalara. Yana da sanayya cewa, samun nasarar hukumar lafiya ta duniya wajen shawo kan matsalolin lafiya na duniya ta danganta ne ga hadin kan kasashe 194 da ke cikin kungiyar. A lokacin matsalar da ake fama da ita a halin yanzu ta barkewar cutar Ebola a jamhuriyyar Dimokuradiyyar Congo, ziyarci kasar har sau uku, ba wai don kawai ya ga halin da ake ciki kadai ba, har don ya zanta da shugabannin gwamnati. Daga nan ya yi saurin ziyartar kasar Sin yayin da aka sami labarin barkewar cutar coronavirus. ''Salon da ya bi na lallashin kasar Sin ta bi hanyar fayyace gaskiya, da samun hadin kan kasashen duniya, maimakon a yi ta sukar gwamnanti'', a cewar Lawrence Gostin, wani farfesa a fannin dokokin kiwon lafiya da ke Jami'ar Georgetown. Wasu masu lura da harkokin WHO sun soki irin wanka da ruwan yabon da ake ta yi wa kasar Sin game da matakan kare cutar daga yaduwa. Bayan ya ziyarci kasar ta Sin, Dokta Tedros y ace kasar ta shirya ''wani sabon daidaitaccen tsari na shawo kan barkewar cutar''. Bayan 'yan kwanaki kadan kuma, ya shaida wa taron shugabannin kasashen duniya a Munich, cewa matakan da kasar Sin ta dauka sun ''sama wa kasashen duniya lokacin daukar matakan kandagarki''. Wadannan bayanai suna fitowa ne kuwa, duk da rashin jin dadin kamun da kasar ta Sin din ta yi wa ma'aikatan lafiyar da suka fara kwarmata batun barkewar cutar. Akwai kuma sukar da ake yi cewa, Dokta Tedros ya yi jinkiri ainun kafin ya bayar da sanarwar matakin gaggawa kan damuwar kasashen duniya game da kiwon lafiyar al'umma. ''Ina daya daga cikin wadanda suka fara ce masa ya bayar da sanarwar matakin gaggawar, a cewar Farfesa Gostin. ''Ko da na ambata hakan, dan jinkiri kadan aka samu, kuma ba na jin lokacin da aka yi sanarwar yana da wata illa ga tsarin da aka yi kan Covid-19."" ''Sai dai kuma na dan damu, cewa wanka da ruwan yabo da ya yi wa kasar Sin, nan gaba zai iya rage kimar WHO, a matsayinta na wata hukumar kimiyya da aka amince da ita, wadda a ko yaushe a shirye take wajen fadar gaskiya ga masu mulki''. Don haka, yayin da Dokta Tedros zai iya kasancewa da manufar siyasa, kokarin da aka yi ta fuskar siyasa ana ganin zai kare ne wajen sake tabbatar da mulkin kama karya, da gwamnatocin da ba sa kwatanta gaskiya, a kokarin jawo su domin su yi aiki tare da WHO, don shawo kan matsalar cututtukan da ke barazana ga lafiyar jama'ar duniya. Idan ana maganar yadda gwamnatocin kasashen yamma da ke bin tsarin dimokradiya  suke fahimtar wancan kokari, to mai yiwuwa dabarunsaba za su kasance kwarara matuka ba. Ba da dadewa ba, bayan ya kama aiki, ya ba da shawara cewa, Robert Mugabe, shugaban kasar Zimbbwe a lokacin, ya zama jakadan WHO na nuna kauna. Yana nuni cewa ya yi kokari wajen ganin Zimbabwe ta zama wata kasa ta mayar da ayyukan kiwon lafiyar al'umma da daukaka batun lafiya su zama kan gaba a manufofin siyasar kasar''. Sai bayan da aka kwashe kwanaki ana nuna rashin amincewa, ba kawai daga gwamnatoci ba, amma daga kungiyoyin kare hakkin bil'Adama, wadanda suka yi tsokaci game da irin yadda gwamnatin Mugabe ta jefa mutanen kasar cikin wahala, sannan Dokta Tredos ya janye shawararsa. Karancin samar da kudi ga WHO A yanzu, yayin da ake fama da barkewar wata sabuwar kwayar cuta a kasashen duniya, ana tababar da shawarwarinsa kuma. Wasu sun bukaci ya ayyana cutar a matsayin annoba, wasu kuwa, ciki har da manyan jami'an WHO, sun nuna cewa, hakan magana ce kawai ta fatar baki, kuma ayyanawar ba za ta sauya dabarar WHO wajen shawo kan matsalar cutar ba. Akwai kuma manazarta kwayoyin cuta da masu nazarin yaduwar cututtuka da shawo kansu, wadanda wasu daga cikinsu sun ce, shawarar da WHO ta ba kasashen da ke cikin kungiyar, cewa su yi amfani da kwararan matakai masu kaushi don magance cutar, wata shawara ce mai rauni. Yayin da wasu ke ganin WHO ta yi zarbabi a martaninta. Mun taba fuskantar irin wannan matsala a baya. An soki Dokta Chan kana bin da ake hangen ta yi zarbabi a matakinta game da barkewar cutar murar aladu a shekara ta 2010, inda ta ayyana cutar a matsayin annoba, kuma ta ba kasashe shawarar su kashe miliyoyin kudi kan magunguna, abin da a karshe mafi yawa ba su yi ba. Kana sai aka kuma ga ta yi matukar jan kafa wajen daukar mataki kan masifar nan ta cutar Ebola da ta barke a yankin yammacin Afirka, wadda ta lakume rauyka mutane dubu goma sha daya. ''Tir idan ka yi, tir idan ba ka yi ba'', wadannan kalaman ne za ka yawaita jin ana ambatawa a hedikwatar WHO. Farfesa Gostin ya yi amanna cewa, Dokta Tedros ya zama wata alama ta shugabanci a lokacin matsalar cutar 'coronavirus'. Amma kuma, ya yi gargadi cewa har yanzu muhimman matsalolin rauni da hukumar lafiya ta duniya suna nan, ciki kuwa har da karancin samun kudi. Ba za a iya tantance nasarar Dokta Tedros, da ma hukumar lafiya ta duniya baki daya, game da magance cutar 'coronavirus' ba, har sai an kai ga karshen matsalar. A yanzu kam, zai ci gaba ne da ba kasashe shawara su shirya, su gano cutar, a gudanar da bincike, kuma a kula da matsalar. A duk rana yakan yi jawabi ga manema labarai, a kullum ana yayata kalamansa a sassan duniya. Kuma duk da matsin lambar da ake yi masa a kan ya fito da amsoshi, duk da yadda kafofin yada labarai kan mayar da hankali kansa, ya ci gaba da kasancewa cikin natsuwa tare da haba-haba. Karshen kowanne taron manema labarai a ko yaushe yakan kasance iri daya; tarin takardu, murmushi, da kuma cewa ''sai gobe''."	https://www.bbc.com/hausa/labarai-51738684
technology	Shugaban Apple Tim Cook na shan suka kan albashin dala miliyan 99	An bukaci masu hannun jari a kamfanin da su kada kuri'ar kin amincewa da albashin dala miliyan 99 (£73m) da aka yanka wa shugaban kamfanin na Apple TIm Cook a shekarar da ta wuce. Hukumar da ke kula da harkokin hannun jari (ISS) ta ce tana da damuwa sosai a kan yawan albashin da aka sanya wa shugaban wanda aka kara daga dala miliyan 14.8 a shekarar bara ta 2021. Ana biyan Mista Cook, ne wanda arzikinsa jumulla ya kai sama da fam biliyan daya, wannan kudi ta hanyar hannun jari da albashi da kuma daukar dawainiyarsa ta wasu hanyoyin. BBC ta tuntubi kamfanin na Apple domin jin martaninsa. A wata wasika da hukumar ta ISS ta aika wa masu hannun jari, ta ce akwai damuwa sosai a kan tsari da kuma girman albashin, inda kusan rabin albashin ba shi da alaka da kwazon ko aikin shugaban. Mista Cook, mai shekara 61, wanda yake yawan magana a fili a kan damuwarsa kan 'yancin dan-Adam, a 2015 ya ce zai bayar da dukiyarsa gaba daya kafin ya mutu. Hukumar kula da harkokin hannun jarin ta ce albashin Mista Cook, ya ninka albashin yawancin ma'aikatan kamfanin na Apple sau 1,447. Albashin ya hada da dala $630,600 ta masu tsaron lafiyarsa da dala $712,500 ta amfani da jirgin sama na musamman. Hukumar ta ISS ta ce wadannan kudade sun zarta na wasu kamfanoni sosai, a shekarar da ta gabata. A shekarar da ta wuce bayanan hukumar kula da hannun jari ta Amurka ta nuna cewa Mista Cook ya bayar da tallafin kusan fam miliyan 7.4 na hannun jarin kamfanin na Apple, mallakinsa ga wata kungiyar agaji, wadda ba a bayyana sunanta ba. Kamfanin Apple, wanda ke yin iPhone da iPad da MacBook ya kasance na farko da darajar hannun jarinsa ta kai dala tiriliyan 3 a watan Janairu kafin darajar ta yo kasa zuwa yadda take a yanzu dala tiriliyan 2.8. Kamfanin yana sa ran gudanar da taron shekara-shekarar na masu hannun jarinsa a makon farko na watan Maris. Sai dai kuma kuri'ar masu hannun jari shawara ce kawai, hukumar gudanarwar kamfanince ke da ta cewa a kan albashi. Korafi na ƙaruwa Kamfanoni a Amurka da Birtaniya na fuskantar tsananin korafi da adawa a kan yawan albashi da alawus na shugabanninsu. Kamfanin General Electric da IBM da kuma Starbucks sun kasa samun kuri'a mai rinjaye ta masu hannun jarinsu wajen bayar da goyon bayan yawan albashin da ake ba wa shugabanninsu a 2021. Kamfanonin mai na Amurka ExxonMobil da Chevron sun gamu da boren masu hannun jari daga masu rajin kare muhalli a shekarar da ta wuce. Na biyu a yawan hannun jarin kamfanin Exxon, wato Blackrock, sun ninka kuri'arsu biyu ta nuna kin amincewa da yawan albashin da ake son biyan manyan shugabanninsu a nahiyar Amurka ta kudu da Amurka ta Arewa a farkon 2021, idan aka kwatanta da 2020. A Birtaniya sama da ninki biyu na kamfanonin da ke kasuwar hannun jarin kasar 100, FTSE, sun fuskanci bore ba kamar a shekara ta 2020 ba, kan yawan albashin manyan shugabanni, a lokacin da yawancin ma'aikata ke fuskantar karin matsalar kudi a lokacin annobar korona. Shugaba Joe Biden tare da 'yan majalisar dokokin kasar na jam'iyyar Democrat sun bukaci da a kara yawan harajin da ake karba a hannun manyan attajirai da manyan kamfanoni domin gwamnati ta samu kkarin kudin daukar dawainiyar jama'a.	https://www.bbc.com/hausa/labarai-60420429
business	Abu huɗu da suka jawo dala ta haura N600 a Najeriya	"A ranar Asabar 22 ga watan Mayun 2022 ne dalar Amurka ta ƙara tsada idan aka kwatanta ta da nairar Najeriya, inda a karon farko a tarihi aka sayar da dala ɗaya a kan naira 610 a kasuwar bayan fage. Sai dai duk da haka, dalar ba ta sauya farashi ba a hukumance a kan naira 419. Amma ƴan ƙasar da dama da suka dinga ƙaroafi a kan hakan sun bayyana damuwa a kan yadda dalar ba ta samuwa a hukumace daga bankuna ko da mutum yana da sahihan takardun yin tafiya wata ƙasa, wacce gwamnati ta sharɗanta cewa za a iya bai wa mutum Mutane da dama da BBC Hausa ta zanta da su sun nuna matuƙar damuwa kan wannan hawa da dalar ta sake yi, sun kuma bayyana takaicin da suke ji na yadda dalar ba ta samuwa ta daɗin rai. Kazalika mutane sun yi ta bayyana ra'ayoyinsu a shafukan sada zumunta kan wannan tashin gwauron zabi da dala ta yi a kan naira. Lamarin tashin dala abu ne da yake taɓa kowa a ƙasar, saboda a kowane lokaci dalar ta tashi to sai an samu ƙaruwar farashin abubuwan yau da gobe ko da kuwa wanda ake kasawa a titi ne. Ga abin da wasu ke cewa a dandalin Tuwita: @Dsage_BigHeart ya yi shaguɓe ne da cewa: ""Yanzu dala ɗaya ana sayar da ita a kan naira 610, lallai Najeriya tana samun ci gaba, sai ya saka alamun dariya😂😂. @mayorsoaga ya ce: ""A yanzu da dala ta kai sama da naira 600, hakan na nufin matsakaicin albashin ma'aikaci na tsawon kwana 30 a ƙsar bai wuce dala 50 ba."" @JFK__1 ya ce: ""Dala ta kai naira 610… Najeriya kar ki kashe mu. BBC Hausa ta tattauna da wasu ƴan kasuwar canji ta bayan fage da kuma ƙwararru kan tattalin arziki, kuma kusan duk bakinsu ya zo ɗaya, inda suka bayar da dalilai huɗu da suke ganin sun jawo hakan. 1. Ƙaruwar tafiye-tafiye Wani masanin tattalin arziki Dr Shamsudden Muhammad, ya shaida wa BBC cewa ƙaruwar tafiye-tafiye da aka samu saboda sassauta dokokin kullen korona da ƙasashen duniya suka yi ya sa dalar ta sake tsada, saboda kuɗi ne da ake buƙata don yin bulaguron. ""Kwanan nan masu zuwa Umara sun ƙaru, ga masu zuwa ƙasashen duniya don kasuwanci, duk waɗannan abubuwa ne da ke sa dala ta ƙara tashi,"" in ji masanin. Sannan akwai masu yin tafiye-tafiye domin neman lafiya zuwa ƙasashen waje wanda shi ma duk da dala ake amfani, kuma mutane na kokawa cewa ba sa samu daga bankuna ko da sun bi halastattun hanyoyin da gwamnati ta tanada don a samu a farashin gwamnati. Ya ƙara da cewa kuma tun da gwamnati ba za ta iya bayar da isasshiyar dalar ba dole a nema a wajen ƴan kasuwa, wanda su kuma suke ƙara mata kuɗi don ƙaruwar buƙatarta. 2. Zaɓukan fitar da gwani Wasu ƴan kasuwar canji uku da BBC Hausa ta zanta da su a birane daban-daban da suka haɗa da Abuja da Kano da kuma Lagos, sun ce hada-hadar zaɓukan fitar da gwani da ake ta yi a ƙasar na daga cikin dalilan da suka sa dalar ta yi tsada. Sun tabbatar da cewa daga ƙarshen makon da ya gabata zuwa makon da ake ciki, sun yi ciniki sosai daga wajen ƴan siyasa da ke sayen dala suna bayar da naira. ""Dama ita dala wani sa'in ta kan yi tsada ne idan akwai tsananin buƙatar ta a kasuwa. ""To su ƴan siyasa sun fi jin daɗin mu'amala da ita saboda ba sai sun dinga yawo da kuɗi mai yawa na naira niƙi-niƙi ba suna dakonsu. ""Ƴar dala kaɗan a ambulan ta isa su sallami jama'arsu ba tare da an ankara ba. Amma maganar gaskiya kam mun yi ciniki a ƴan kwanakin nan daga wajen ƴan siyasa,"" in ji dukkan mutane ukun da suka buƙaci a sakaya sunayensu. 3. Ƙaruwar sayo kaya daga ƙasashen waje Wannan ma wani dalili ne mai zaman kansa da ke sa farashin dala ke ta'azzara in ji masanin tattalin arzikin. ""Har yanzu ƴan kasuwa manya da matsakaita a Najeriya shigo da kaya suke yi daga ƙasashen waje irin su China da UAE da Indiya da sauran su. ""To wannan dalili ya sa buƙatar dalar na ƙaruwa, sai kuma take ƙara yin tsada, Aka kuma hadu da buƙatarta da ƴan siyasa ke yi, wannan shi ya sa ta yi wannna tashin gwauron zabin."" 4. Ɗalibai masu karatu a ƙasashen waje Wani dalili da ke sa farashin dalar ƙara tashi har da rububin da ɗalibai masu fita karatu ƙasashen waje ke yi na sayenta kamar yadda Dr Shamsudden ya faɗa. Ko a ranar Talata 24 ga watan Mayu wani bincike da babban bankin ƙasar ya gudanar, ya bayyana yadda a cikin watannin uku, 'yan kasar suka kashe fiye da dala miliyan 220 wajen neman ilimi a kasashen waje. Wannan ƙiyasi kawai ya isa nuna yadda buƙatar dala take ƙaruwa a ƙasar, domin da dalar ne ake biyan kuɗin karatu a ƙasashen wajen."	https://www.bbc.com/hausa/labarai-61569831
business	Aikin N-Power: Majalisun Tarayya sun dakatar da shirin Buhari na ba masu ƙaramin ƙarfi aiki	"Majalisun Tarayya a Najeriya sun dakatar da shirin gwamnatin ƙasar na ɗaukar ma'aikata masu ƙaramin ƙarfi 774,000 har sai sun samu cikakken bayani kan tsarin ɗaukar mutanen da za su ci gajiyar shirin. Matakin ya zo ne kwana guda bayan ƙaramin ministan kwadago Festus Keyamo ya yi zazzafar jayayya da 'yan majalisar lokacin da suka nemi ya yi musu bayani yayin wani zama da suka yi ranar Talata. Haɗin gwiwar majalisar ƙwadagon ya buƙaci sanin hanyar da aka bi aka zaɓo ayarin mutum 20 daga kowacce jiha a Najeriya don yin aikin tantance mutanen da za a ɗauka aikin na wucin gadi. Cikin wata sanarwar haɗin gwiwa da suka fitar, zaurukan majalisar sun bukaci kwamitocinsu na kwadago su gayyato babban ministan ayyuka na ƙasar Chris Ngige ba tare da ɓata lokaci ba. Shugaban kwamitin kwadago na majalisar wakilai Hon. Muhammad Ali Wudil ya shaida wa BBC cewa damuwarsu ita ce gwamnati ta bijiro da shirin ne don amfanin jama'ar da suke wakilta, don haka suke bibiya don ganin an yi adalci da tabbatar da daidaito. ""Dole mu bibiya mu tabbatar da yadda aka yi aka zaɓo ayarin mutum 20 da za su yi aikin ɗauko matasan da za su ci gajiyar shirin,"" in ji ɗan majalisar. Ya ce sun nemi a dakatar da shirin ne saboda a matsayinsu na majalisa suna da haƙƙi a yi musu bayani don su tabbatar an yi daidaito. Ministan ya zargi 'yan majalisar da ƙoƙarin karkatar da shirin da ofishinsa ya ɓullo da shi don cin moriyar masu ƙaramin ƙarfi. Wasu rahotanni ma sun ambato Festus Keyamo na cewa jayayyar ta taso ne saboda 'yan majalisar sun buƙaci sai ya ba su ƙari a kan kashi 15% da ya ware musu tun da farko, abin da shi kuma ya ce ba za ta saɓu ba. Shi dai Muhammad Ali Wudil ya ce ministan ya shaida musu a yayin zaman ranar Talata cewa 'yan majalisar ba su da ikon su tambaye shi game da yadda aka zaɓo mutanen da za su ɗauki ma'aikatan. Sun nemi kashi 15% a cikin duk mutum 1,000 da za a ba aiki Dan majalisar ya ce ba shi da wata masaniya kan zargin da ministan ya yi cewa sun nemi kashi 15% a cikin duk mutum 1,000 da za a duk ƙaramar hukumar Najeriya tsawon wata uku. ""A matsayina na shugaban wannan kwamiti, wallahi tallahi ƙarye ne. Ni dai ta ɓangarena bai ba da wani alƙawarin kaso 15 ba. Kwata-kwata, ba ai haka ba,"" cewar Ali Wudil. ""Ba mu buƙata ba, shi kuma bai bayar ba."" Ya ƙara da cewa idan ma haka ne, a matsayinsu na wakilan 'yan Najeriya suna da 'yancin gabatar da koke-koken jama'arsu don ganin sun shiga cikin wannan shiri don a dama da su. Da aka tambayi Muhammad Ali Wudil ko me ya sa ba su yarda da buƙatar minista Festus Keyamo na ci gaba da zaman a gaban 'yan jarida ba? Sai ya ce ai ba zaman sauraron ra'ayin jama'a ba ne. ""Idan public hearing ake yi, ana mitin ne a gayyato al'umma da kowa da kowa, wannan kam! Amma duk inda muke tradition ɗin majalisa ne. Gwamnati da gwamnati, inda akwai wani abu da ake tunanin za a samu rashin jin daɗi ko rashin jituwa, sai mu tafi executive session."" Karin labaran da za ku so ku karanta:"	https://www.bbc.com/hausa/labarai-53259394
sports	Man City za ta fadada Etihad da zai ci 'yan kallo sama da 60,000	Manchester City na shirin fadada filin wasanta na Etihad, wanda zai ke daukar 'yan kallo sama da 60,000 nan gaba. Kungiyar wadda ke nazarin yadda za a gudanar da aikin na hangen fadada wajen zaman 'yan kallo daga Arewacin filin na Etihad. A shekarar 2015 kungiyar ta fadada filin da ya koma daukar 'yan kallo 53,000. Kungiyar ta ce fatan da take yi shi ne ta bunkasa filin don zama na daya a fannin wasanni a duniya da samar da aiki ga wadanda suke zaune a yankin. An gayyaci magoya bayan kungiyar, domin su bayar da ra'ayinsu kan wannan tsarin da za a zauna da su a farkon 2023. Haka kuma kungiyar ta ce za ta samar da damar makin da za a anfana a ranakun wasannin da wadanda ma ba ranar wasannin ake ba. Tun cikin watan Agusta City ta tabbatar cewar tana tattaunawa da mahukunta, don kara wajen zaman 'yan kallo daga Arewacin filin wasa na Etihad. Filin wasa na Etihad shi ne na biyar a yawan cin kwallo a manyan filayen da ake buga Premier League.	https://www.bbc.com/hausa/articles/ceq2p733l5no
technology	Harin intanet uku na Rasha da ke firgita ƙasashen yamma	"Shugaban Amurka Joe Biden ya yi kira ga kamfanoni da hukumomi a Amurka su ""toshe ƙofofinsu na intanet"", yana mai iƙirarin cewa bayanan sirri sun nuna Rasha na shirin yi wa Amurka kutse ta intanet. Hukumomin Birtaniya sun goyi bayan kiran da Fadar White House ta yi  na ""ƙara ɗaukar matakan tsaro na intanet"", ko da yake babu wata hujja da ke tabbatar da Rasha na shirin yin kutsen. Rasha a baya ta bayyana irin wannan zargin a matsayin na ""nuna ƙyamar manufofin Rasha."" Amma, Rasha tana da ƙarfi ta ɓangaren intanet da ta mallaki abubuwan da za su iya kutse ta intanet. Ukraine ba ta fuskanci barazanar Rasha ba ta kutsen intanet amma masana na fargabar cewa Rasha na iya yi wa aminan Ukraine kutse. ""Gargaɗin Biden na iya yiyuwa, musamman yadda ƙasashen yammaci suka sake tsawalla takunkumai, kamar yadda Jen Ellis na kamfanin tsaron intanet Rapid7 ya bayyana. Ga wasu hanyoyin kutse da ake fargaba. Yawancin lokaci ana kwatanta Ukraine a matsayin fagen kutsen Rasha, wadda ta kai hare-hare don yin gwajin dubarunta na kutse da kuma kayan aiki. A 2015 cibiyar samar da wutar lantarki ta kasar Ukraine ta samu matsala sakamakon wani harin da aka kai ta intanet mai suna BlackEnergy, wanda ya haifar da katsewar lantarki na wani ɗan gajeren lokaci ga masu amfani da lantarkin 80,000, a yammacin Ukraine. Bayan shekara ɗaya, wani kutsen na intanet da kae kira Industroyer ya katse lantarki kusan ɗaya bisa biyar a Kyiv, babbarn birnin Ukraine na tsawon sa'a ɗaya. Amurka da Tarayyar Turai sun ambaci suna tare da zargin sojojin Rasha da alhakin kai harin ta intanet. ""Rasha na iya aiwatar da irin wannan harin kan ƙasashen yammaci a matsayin wani abu na nuna ƙarfinta,"" a cewar wata masaniyar tsaron intanet ta Ukraine Marina Krotofil da ta taimaka wajen binciken kutsen katsewar lantarki ta bayyana. ""Amma babu wani kutse kan lantarki da ya haifar da rasa samar da lantarkin. aiwatar da hare-haren intanet kan na'urori abu ne mai wahala da kuma cimma tasirin ɓarnar na tsawon lokaci abu ne da ke da wahala saboda matakan kariya. "" Masana kamar Marina sun yi hasashen cewa Rasha na iya mayar da martani, kamar yadda ƙasashen yamma suke da mabuga ga intanet din Rasha. NotPetya ana tunanin shi ne kutsen intanet mafi tsada a tarihi kuma hukumomin Amurka da Birtaniya da Tarayyar Turai sun zargi sojojin Rasha da yin kutsen. Manhajar mai illa tana boye ne a wata manhaja da ake amfani da ita a Ukraine, amma ta bazu a duniya tana lalata kwamfutoci na dubban kamfanoni tare da janyo hasarar aƙalla dala biliyan 10. Masu kutsen intanet na Koriya ta Arewa ana zarginsu da haifar da illa ta hanyar yin amfani da irin wannan salo na kutse a farkon wata. WannaCry wata nau'in matsala ce da ke kama kwamfuta inda ta aka kiyasta ta lalata kamfutoci 300,000 a ƙasashe 150. Matakin ya tilastawa ɓangaren lafiyar Birtaniya soke bayanai da dama na masu son ganin likita. ""Wannan irin harin kan haifar da wata babbar dama da taɓarɓarewar tattalin arziki, wani lokaci ma har da rasa rai,"" in ji Jen Ellis. Amma masanin kwamfuta Farfesa Alan Woodward ya ce irin wannan harin na iya tasiri ga Rasha ita ma. ""Irin wannan nau'in harin ya yi kama da makamin yaƙi domin yana da wahala ya kasance an kai wani wuri shi kadai. WannaCry da Notpetya ya shafi wasu a Rasha ma."" A Mayun 2021 akwia dokar ta-baci a wasu jihohin Amurka bayan masu kutse ta Intanet sun toshe bututun mai. Bututun Turawan Mulkin Mallaka na ɗaukar kashi 45 cikin ɗari na samar da dizal da man fetur da man jirgin sama  kuma samar da shi ya haifar da fargaba a fanfunan iskar gas. Ba masu satar bayanan gwamnatin Rasha ne suka kai wannan harin ba, amma wata kungiyar DarkSide, wacce ake tunanin tana cikin Rasha. Kamfanin bututun mai ya amince da biya dala miliyan 4.4 (£3.1m) domin dawo da aikin kwamfutoci. Makwanni bayan haka samar da nama ya yi tasiri a lokacin da wata tawaga ta REvil ya kai hari kan JBS, babban mai sarrafa nama a duniya. Ɗaya daga cikin manyan fargabar da masana ke da shi game da ƙarfin kutsen Rasha na intanet shi ne cewa Kremlin na iya ba da umarni ga kungiyoyin masu aikata laifuka ta intanet da su  kai hare-hare a kan Amurka, don dagula lamura. ""Manufar bayar da umarni ga masu kutse shi ne saboda ruɗanin d za su  iya haifarwa. Suna iya haifar da mummunar lalacewar tattalin arziki,"" in ji Farfesa Woodward. ""Haka kuma na tare da ƙarin kari na rashin yarda da cewa wadannan kungiyoyi mataki ne da aka cire daga harin da gwamnatin Rasha ta kai."" A wani yanayi da ba zata ba cewa an kai wa ɗaya daga cikin ƙasashen Nato hari na intanet da zai haifar da hasarar rayuka ko kuma mummunar illa, ya kai ga amfani da doka ta biyar ta ƙawancen tsaro. Amma masana sun ce wannan zai harzuka Nato shiga yaƙin da ba ta yi niyya ba, don haka duk wani martani zai kasance daga Amurka da ƙawayenta. Shugaba Biden tuni ya bayyana cewa ""mun shirya martanin da za mu mayar"" idan har Rasha ta ƙaddamar da hari kan Amurka. Amma abin da aka gani a baya bayan nan a Ukraine a makwanni da suka gabata daga masu kutse a ɓangaorrin biyu da ke yaki ya nuna cewa lamarin zai yi ƙamaru. Don haka duk wani mataki sai an yi taka tsantsan da shi."	https://www.bbc.com/hausa/labarai-60851029
politics	Farouk Adamu Aliyu: Ina goyon bayan yin maslaha wajen fitar da dan takarar gwamnan Jigawa	"Danna hoton da ke sama domin kallon bidiyon: Daya daga cikin masu neman tsayawa takarar gwamna a Jihar Jigawa da ke arewacin Najeriya ya ce yana goyon bayan yin maslaha yayin fitar da 'yan takara. Honorabul Farouk Adamu Aliyu ya shaida wa BBC cewa a matsayinsa na Musulmi bai ga laifin yin maslaha ba amma idan hakan ya gagara ya kamata a gudanar da zaben fitar da gwani ""domin hakan shi ne dimokuradiyya."" Ya ce babban burninsa na zama gwamnan Jihar Jigawa shi ne sauya yadda ake gudanar da harkokin noma inda za a zamanantar da shi."	https://www.bbc.com/hausa/labarai-61470267
entertainment	Waka ta farko a 2019 ta 'Hafiz ga ni na zo'	Waka ta farko ta 'Hafiz ga ni na zo'	https://www.bbc.com/hausa/labarai-50897877
politics	Ba zan goyi bayan Buhari ba idan zai yi ta-zarce —Shekarau	"Latsa alamar lasifika da ke sama domin sauraron hira da Ibrahim Shekarau Tsohon gwamnan Kano, Ibrahim Shekarau, ya ce ba zai goyi bayan shugaban Najeriya Muhammadu Buhari ba idan ya nemi karin wa'adi karo a uku. Shugaba Buhari dai ya sha musanta zargin da wasu 'yan kasar, musamman 'yan jam'iyyar hamayya ta PDP, ke yi cewa yana so a yi wa kundin tsarin mulkin kasar kwaskwarima domin ya ci gaba da mulki kar na uku. Sai dai a tattaunawarsa da BBC kan kudurin da majalisar dattawan kasar ta amince da shi na bukatar gyaa ga kundin tsarin mulkin kasar, Sanaa Shekarau ya ce ba ya tsammanin Shugaba Buhari zai nemi yin ta-zarce saboda kaunarsa ga mulkin dimokradiyya. ""Ni dai a iya sanina ban san asalin wannan magana [yunkurin ta-zarcen Buhari] ba; idan ma akwai ta ni ban ji ta ba, ba a yi da ni ba...ko da irin wannan batu zai zo ina daga cikin sahun gaba da za su ce basu yarda ba."" Tsohon gwamnan na Kano ya bukaci 'yan kasar su kyautatawa Shugaba Buhari zato, yana mai cewa ""yadda nake kyautata wa Janar Buhari zato ko da mafi kusancinsa sun kawo masa irin wannan tunani, ga hange na ba najin zai karbi wannan tsaro."" A cewarsa, idan Buhari ya nemi yin ta-zarce hakan zai haifar da fitina a kasar. Ba zan nemi karin wa'adi ba A baya dai fadar shugaban Najeriya ta musanta rahotannin da ke  cewa Shugaba Buhari na duba yiwuwar neman ta-zarce. A wancan lokacin, kakakin shugaban kasar, Malam Garba Shehu ya tabbatar wa BBC cewa Shugaba Buhari ba zai sake tsayawa takara ba. Kazalika a sakon da ya wallafa a shafinsa na Twitter ya bayyana cewa shugaban yana kaunar mulkin dimokradiyya ne, don haka ba zai taba  yunkurin tsawaita mulkinsa ba. ""Abu ne mai muhimmanci a gane cewa a baya an yi yunkurin sauya kundin tsarin mulki, domin shugaban wancan lokaci ya yi wa'adi na uku. Hakan ba daidai ba ne kuma ya saba wa kundin tsarin mulki, kuma gara da aka dakile yunkurin. ""Babu wani yanayin da zai sa shugaba Buhari ya nemi gyara kundin tsarin mulki don sauya wa'adi biyun da yake da na zama shugaban kasa,"" in ji Malam Garba Shehu."	https://www.bbc.com/hausa/labarai-51411660
health	An ba da tukwicin $1.5m ga masana kimiyyar da suka gano maganin ciwon kan ɓari guda	Wasu ƙwararrun masanan kimiyya huɗu sun samu kyauta mafi daraja kan binciken da suka gudanar wajen gano asilin abin da ke haddasa ciwon kai mai tsanani na ɓari guda wato Migraine, da kuma yadda ake warkar da shi. Masanan, waɗanda suka ƙware a ɓangaren jijiyoyin ƙwaƙwalwa sun haɗa da ɗan Birtaniya da ɗan Darmark da dan Sweden da kuma Ba'amurke, sun gano yadda hada-hadar da ke sa jijiyoyin da ke kewaye da ƙwaƙwalwa ke buɗewa har ya kai ana jin raɗaɗi. Ƙwararrun masanan huɗu sun kuma gano yadda siddabarun ke gudana a cikin jijiyoyin da ke kewaye da ƙwaƙwalwa. Yadda jijiyoyin ke buɗewa, tamkar kumbura, kuma buɗewar ta haddasa ciwon kai mai tsanani da ake kira Migraine. Wannan bincike ya sa sun samar da wasu jerin magungunan da suka sarrafa domin warkar da ciwon kan mai tsanani cikin gaggawa. Binciken ya sanar da cewa, irin wannan ciwon kai mai tsanani na faruwa ne ga mata sau uku kafin ya faru ga namiji sau daya, saboda da alaƙarsa da wani sinadari da ke da yawa ga mata fiye da ga maza a cikin jikinsu. Wanan sinadari na hadasa ciwon kai mai tsanani da yawon tashin zuciya da juwa da kuma sa rashin son haske da kwaramniya da saka soshe-soshe. Masanan huɗu za su raba tukwicin na dala miliyan daya da rabi daga Gidauniyar Lundbeck.	https://www.bbc.com/hausa/labarai-56290491
entertainment	...Daga bakin mai ita tare da Hadizan Saima: Ba ni da ranar yin ritaya daga harkar fim	Latsa hoton da ke sama don kallon bidiyon: Daga bakin mai ita wani shiri na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na tara, fitacciyar jarumar fina-finan Hausa, Hadiza Muhammad wadda aka fi sani da Hadizan Saima ce ta amsa tambayoyin da aka yi mata game da ita. Bidiyo: Fatima Othman	https://www.bbc.com/hausa/labarai-51033239
business	Ukraine za ta gamu da matsalar tattalin arziki - Bankin Duniya	Bankin Duniya ya ce yana sa ran tattalin arzikin Ukraine ya yi baya da kashi 45 cikin dari a shekaran nan sakamakon yakin da kasar ke yi da Rasha. Haka kuma bankin ya yi hasashen samun gagarumin nakasu ga tattalin arziki fiye da wanda annobar korona ta haifar a fadin gabashin Turai da yankin tsakiyar Asia, inda takunkumin da ba a taba gani ba da ake sanya wa Rasha, shi ma zai haifar da koma-bayan tattalin arziki sosai ga Rashar ita ma. Tuni daman fadan ya raba dubban mutane da rayuwarsu, kuma bai tsaya a nan ba domin tattalin arziki ma na kasashe ya shiga halin ha'ula'i a sanadiyyar yakin. Mamayar ta Rasha, ta tilasta wa yawancin ma'aikatan Ukraine tserewa ko kuma barin wuraren aikin domin su je fagen daga su kare kasarsu. An rufe harkokin kasuwanci, an lalata tituna da masana'antu da kuma sauran kayayyakin jin dadin jama'a a kasar. Kan hakan Bankin Duniya ya ce, yakin ya yamar da hannun agogo baya tsawon shekaru kan cigaban da aka samu a kasar, ba ma ita kadai ba har ma makwabtanta suma suna jin tasirin yakin. Ukraine babbar kasa ce da ke samar da kayan abinci a duniya, kamar su man girki da alkama, to amma yanda wannan yaki ya dakatar da samar da kayayyakin, kasar ta yi asarar muhimmiyar hanya ta samun kudade da samar da ayyuka. Bankin Duniyar ya ce yakin ba karamar illa ya yi kuma zai ci gaba da yi ba ga tattalin arzikin Ukraine, kuma ana bukatar gagarumin tallafi na kudi na nan da nan domin tabbatar da ci gaba da dorewar gwamnatin Shugaba Zelensky, tare kuma da tallafa wa al'ummar kasar su jure wa duk matsaloli da wahalhalun da ke tattare da yaki. Tuni bankin ya bayar da taimakon kusan dala miliyan dubu daya kuma ya yi alkawarin bayar da wani tallafin na wata dala miliyan dubu biyu a watanin da ke tafe. Tarin takunkumin da ake ta sanya wa Rasha, wanda ba ta taba ganin irinsa ba a baya, ya sa bankin na duniya ya yi hasashen cewa ita ma Rasha tattalin arzikinta zai ragu da sama da kashi 11 cikin dari a shekaran nan. Makwabtan kasashe irin su Belarus da Kyrgyzstan da Moldova da Tajikistan suma za su iya gamuwa da koma-bayan tattalin arziki a sanadiyyar yakin. Kasashe a fadin yankin tsakiyar Turai da tsakiyar Asia, suma mai yuwuwa su gamu da matsalar raguwar bunkasar tattalin arzikinsu saboda faman da suke yi da tarin 'yan gudun hijira da ke tururuwa zuwa cikinsu, da raguwar samun kudaden da suke yi daga Rasha tare kuma da tashin farashin kusan komai kama daga abinci zuwa mai.	https://www.bbc.com/hausa/labarai-61055940
religion	Burkina Faso: Yadda Musulmai da Kirista 'yan gida daya ke bikin Kirsimeti	"Cikin shekarun nan mabiya addinin Musulunci masu rinjaye sun fuskanci hare-haren masu da'awar jihadi a kasar Burkina Faso. A daren ranar Kirsimeti mutum 30 ne suka mutu yawanci mata, a harin da mayakan jihadi suka kai kasar. Sai dai duk da haka akwai wani daddadan labari baya ga na tashin hankali. Kasar dai tana da dadadden tarihin zaman lafiya tsakanin mabiya addinai, kuma ba sabon abu ba ne ganin yalan da suka gauraya tsakanin Musulmai da Kirista wadanda suke kashi 23 cikin 100 na al'ummar kasar. Dan jarida Clair MacDougall ya kai wa irin wadannan iyalai ziyara a birninOuagadougou. Iris Osnia Ouattara mai shekara biyar ta taso karkashin kulawar iyayenta biyu a Burkina Faso, mahaifinta mabiyin darikar Katolika ne mai suna Desis Ouattara, da mahaifiyarta musulma Afoussatou Sanou. Lokacin bikin Sallah da ita ake yi, haka ma idan kirsimeti ta zo ana shagalin da ita. A gidansu da ke Ouagadougou, an rataye daya daga cikin hotonta a lokacin tana jaririya tare da fada kirsmeti. An dauki hoton a shekarar 2015, a wata dabdala da kamfanin siminti da mahaifinta ke aika suka shirya. Yayin da mahaifinta ke koya mata abubuwan da suka shafi addinin Kirista, mahaifiyarta ma tana koya mata abin da ya shafi addinin Musulunci. ''Tana raka ni masallaci, sannan ta raka mahaifinta coci ranar lahadi,'' in ji Afoussatou. Afoussatou tana salloli biyar a kowacce rana, amma a ranakun Juma'a tana zuwa masallaci tare da Iris. Haka kuma Iris tana tashi da asubar fari ta yi sallah tare da mahaifiyarta. ''Musulunci addini ne da ke yada zaman lafiya, ba ya takura mutane ko tilasta wa wani abin da bai aminta da shi ba,'' in ji ta. Cikin koyarwar addinin Musulunci a saukake Iris ta koyi yadda ake yin alwala. Cikin littattafan da suke gidansu, har da na koyarwar addinin Kirista. Denis da Afoussatou na tare da juna sama da shekara shida, haduwarsu ta farko sun yi ta ne a garin toussiana, mai nisan kilomita 55 daga birni na biyu mafi gima a Burkina Faso wato Bobo Dioulasso. Sun shirya yin aure shekara daya bayan haduwarsu, a wani kwarya-kwaryan biki da aka gudanar na addinin Musulunci da Kirista. Shi ma Denis kamar wasu mutanen ya sauya addini wanda yawancin mabiya Kirista kan yi gabannin aure, musamman idan za su auri Musulma daga bisani sai su koma ruwa. ""Mun fuskanci tirjiya daga wasu 'yan uwa a lokacin aurenmu,'' in ji Denis, wanda mahaifinsa ya nuna rashin amincewa. ""An kai ruwa rana daga farko. Mahaifina ba shi da matsala, amma mahaifiyata sam ta ki amincewa,'' in ji Afoussatou. ""Yawancin lokuta idan namiji Kirista ya zo neman auren Musulma, iyayenta ne ba sa amincewa.'' Har yanzu tana kokarin sauyawa mahaifiyarta tunani, don ta amince da aurenta da Denis. Yawancin iyalai a Burkina Faso sun gauraya tsakanin Musulmai da Kirista, kuma suna da kyakkyawar dangantaka tsakaninsu tare da gayyatar juna wuraren ibada. Ana yi wa kasar kallon mai dadadden tarihi ta fuskar zaman lafiya tsakanin mabiya addinai daban-daban. Afoussatou tana da kawaye mabiya addinin Kirista, don haka tun da ba za ta je coci a ranar Kirsimeti ba, za ta zauna a gida don gudanar da shagalin ranar tare da 'yan uwan mijinta. Ta ce dukkan sha'ani idan ya taso na mabiya addinin Musulunci da Kirista da ita ake yi, daga watan Ramadan, karamar sallah, sallar layya da bikin ista da kirsimeti. A ranar kirsimeti, Majami'ar Immaculate Conception ta mabiya darikar katolika na cika makil da mutane. Ana sa ran za a girke sojoji a harabar majami'ar da sauran wurare. An sha kai hare-hare a coci da masallatai a baya-bayan nan. Gabannin wannan rana, limaman coci na gargadin mabiya su kiyaye, kar su yi amfani da manyan jakunkuna, sannan su yi saurin sanar da jami'an tsaro da zarar sun ga wani abu da bai gamsar da su ba. Yawanci mutanen da suke da sha'awar kyale-kyale, kan siyo bishiyar kirsimeti mai fitilu launi-launi a jikinta, da aka kawata ta da dusar kankara ta boge su kuma girketa a wajen coci. A ranar kirismeti, Denis yana daukar Iris zuwa cocin King Christ Parish of Pissy a birnin Ouagadougou, daga bisani baki dayan iyalan gidan ciki har da Afoussatou kan taru a gidan kawun Denis. ''Addini ya koyar damu yadda zamu kaunaci juna, da amici,'' inji Denis. ''Allah ne kadai zai iya mana hisabi.'' Iyayen Iris za su ba ta zabin addinin da ta ke son yi idan ta girma, amma a yanzu suna koyar da ita dukkan addinan Musulunci da Kirista. ''Saddini,' in ji Denis yadda ya amince kowa yana da damar yin addinin da ya so. Labari da hotuna daga Clair MacDougall"	https://www.bbc.com/hausa/labarai-50912390
entertainment	Daga Bakin Mai Ita tare da Shehu Hassan Kano	Latsa hoton da ke sama don kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 23, shirin ya tattauna da fitaccen ɗan fim na Kannywood Shehu Hassan Kano, inda ya amsa tambayoyin da za su sa ku dariya.	https://www.bbc.com/hausa/media-54819532
health	Lafiya Zinariya: Halin da masu fama da larurar ciwon suga suke shiga	A wannan makon filinmu na Lafiya Zinariya ya tattauna da wasu mata da suke fama da larurar ciwon suga. Matan sun shaida wa BBC shekarun da suka kwashe suna fama da cutar da kuma shawarwarin da likitoci suka ba su kan yadda za su takaita tasirin larurar. Kazalika wata likita ta yi karin haske kan nau'ukan abincin da ya kamata masu fama da lurarar ta ciwon suga su rika ci.	https://www.bbc.com/hausa/labarai-56844051
health	Matar da aka watsa wa asid na ci gaba da harkokinta duk da fuskantar tsangwama	"Ku latsa alamar hoton da ke sama domin kallon bidiyo A 2018 ne dai wasu mutane da ba a tantance su wanne ne ba suka shiga gidan su Amina Musa da tsakar dare suka watsa mata ruwan asid tare da mijinta ta taga. ''Ni dai na farka da daddare sai na ji ruwa a fuskata mai sanyi, sai na ce da mai gidana ka ji wani abu mai sanyi? Asid ne'', In ji Amina. Daga nan ne Amina da mijinta suka garzaya asibiti inda aka kwantar ta ita har tsawon wata bakwai. To sai dai Amina ba ta koma yadda take ba kasancewar kudin da ake nema domin yi mata aiki ba su samu ba. 'Ana neman dala 23,000 kwatankwacin naira miliyan tara to amma naira miliyan biyu kawai aka iya samu kuma dalibai ne suka hada kudin. Saboda ganin kudin ba su isa ba sai kawai na jefa su a harkar kasuwancin da nake yi wato sana'ar sayar da kayan kicin."" Yanzu dai burin Amina shi ne samun zarafin da za ta fita kasar waje a yi mata wannan aiki domin samun saukin halin da take ciki duk da cewa dai fuskarta ba za ta taba komawa kamar da ba. ""Ban hakura ba har yanzu saboda abin na damu na musamman idan na ga kananan yara suna firgita saboda gani na."""	https://www.bbc.com/hausa/media-58188128
technology	Yadda Amurka ta kama fitattun 'yan Najeriya na Instagram da dala miliyan 40	"Kwana ɗaya bayan cika shekaru 29 da haihuwarsa a watan Mayu, Olalekan Jacob Ponle ya wallafa hotonsa a shafin Instagram inda yake tsaye kusa da wata mota ƙirar Lamborghini a Dubai. ""Ku bar bari mutane na sa ku kuna jin ba ku yarda da kanku ba dangane da dukiyar da kuka mallaka,"" ya yi gargaɗi kan saka kayayyaki masu tsada da kuma sauran kaya samfurin Gucci daga sama har ƙasa. Bayan wata ɗaya, an kama ɗan Najeriyar nan mai suna ""mrwoodberry"" na Instagram a Dubai, inda 'yan sanda suka kama shi da zargin almubazaranci da kuɗi da kuma damfara. Cikin gwamman 'yan nahiyar Afrika da 'yan sandan suka kama akwai wani wanda mai shekaru 37 wanda ya yi fice a cikinsu mai suna Ramon Oloruna Abbas wanda aka fi sani da Hushpuppi. Hushpuppi ko kuma hush na da mabiya miliyan 2.4 a Instagram. 'Yan sanda a ƙasar sun bayyana cewa sun gano dala miliyan 40 lakadan a gidansa tare da motocin alfarma 13 da kuɗinsu ya kai dala miliyan 6.8 da kuma kwamfutoci 21 da wayoyin hannu 47 da kuma adireshin kusan mutum miliyan biyu da ake zargin ya damfara. Tuni aka tafi da Mista Abbas da kuma Mista Ponle zuwa ƙasar Amurka inda ake tuhumarsu a wata kotu a Chicago da zargin damfara ta intanet da kuma halarta kuɗin haram na miliyoyin daloli. Har yanzu ba a nemi waɗanda ake zargin da su ɗaukaka ƙara ba sakamakon ba a yanke hukunci aka gano ko suna da gaskiya ko ba su da ita ba. ""Ina tunanin akwai nau'i na fankama a tattare da su sakamakon suna tunanin suna takatsan-tsan da yadda suke aikinsu a intanet, amma suna rayuwa ta ƙasaita tare da nuna kawunansu a kafafen sada zumunta,"" in ji Glen Donath, wani tsohon mai shigar da ƙara da ke ofishin lauyoyin ƙasar Amurka. Yadda suka rinƙa nuna kansu a kafafen sada zumunta ne ya sa aka fara saka alamar tambaya kan yadda suke samun kuɗi. Da kansu suka bayar da bayanai a kansu ga masu bincike na ƙasar Amurka sakamakon yadda suke wallafa abubuwan da suke yi a Instagram Snapchat. A shafin Instagram, hushpuppi ya fake da cewa shi mai harkar gidaje ne kuma yana da rukuni na bidiyoyi a shafinsa da ya saka wa ""Flexing"". A watan Afrilu, Hushpuppi ya sake biyan kuɗin hayarsa a rukunin gidaje na Exclusive Versace Apartments da ke Dubai ƙarƙashin sunansa da kuma lambar wayarsa. ""Ina godiya ga ubangiji dangane da albarkar da ka saka a rayuwata. Ina kira gare shi ya kunyata waɗanda suke jira na kunyata,"" ya saka hoton wata mota ƙirar Rolls-Royce kwanaki kaɗan kafin a kama shi. ""Abbas na samun waɗannan kuɗaɗen ne ta hanyar aikata laifuka, kuma yana daga cikin shugabannin ƙungiyoyin masu damfara ta intanet da kuma halarta kuɗin haram, inda suke damfarar mutane a faɗin duniya,"" in ji ƙungiyar bincike da FBI a Amurka. A wani lamari da ya faru, wani kamfanin ya yi zargin cewa ya rasa kuɗaɗe da suka kai dala miliyan 14.7 ta hanyar damfara ta intanet inda kuɗin kuma suka ƙre a asusun ajiya na hushpuppi a ƙasashe a dama. A takardar koken, an yi zargin cewa yana ɗaya daga cikin wani shiri da aka yi na satar dala miliyan 124 daga wani kulob na ƙwallo na nahiyar Turai. FBI ta samu bayanai daga Google dinsa da Apple iCloud da Instagram da Snapchat waɗanda ake zargin cewa suna ɗauke da bayanai na banki da fasfo dinsa da kuma tattaunawarsa da waɗanda ake zargi da yunƙurin aikata laifin. Wani bincike da wani kamfanin samar da tsaro na Agari ya yi ya gano cewa kusan kashi 90 cikin 100 na damfara da ake yi ta hanyar email na zuwa ne daga Afrika ta Yamma. Koken da aka kai kan Mista Abbas da kuma Mista Ponle ya nuna a zahiri abubuwan da suke yi ya yi kama da abin da kamfanin tsaron yake kira ""Vendor Email Compromise Tactics,"" wanda hakan wata dabara ce da 'yan damfara ke shiga adreshin email din mutum su yi abin da suka ga dama. Ta hakan, suna lura da da kuma sa ido kan maganganu da ake yi tsakanin mai siya da siyarwa. ""Masu damfarar za su tattara bayanai su jira har lokacin da saƙon email din zai iso,"" in ji Crane Hassold, wani babban darakta a kamfanin tsaro na Agari. ""Ɗan damfarar zai juya saƙon email ɗin zuwa nasa, ya rubuta sabon saƙon email ga kwastoma ɗin wanda zai yi kama da ya zo daga mai sayarwa, wanda sabon email din zai alamta cewa mai sayarwan ya samu matsala da asusun ajiyarsa, sai su bayar da sabon asusun ajiya, daga nan sai kuɗin su tafi."" Mista Ponle wanda aka fi sani da ""mrwodberr,"" na amfani da Mark Kain a email dinbsa, in ji FBI. Ana zarginsa da damfarar wani kamfani a Chicago dala miliyan 15,2. Akwai wasu kamfanoni a Iowa da Kansas da Michigan da New York da California da ake zargin ya damfare su. Damfara a intanet ta zama ruwan dare a duniya inda kuma ana yawan alaƙanta hakan da Najeriya. Masu irin wannan aika-aika a ƙasar na da laƙabi inda ake kiransu da Yahoo boys."	https://www.bbc.com/hausa/labarai-53336911
health	Coronavirus: An bai wa marasa lafiya damar magana da danginsu ta waya	"Asibitoci suna sassauta dokar da suka sa ta hana masu fama da coronavirus amfani da wayoyinsu yayin da suke dakin kulawa ta musamman wato ICU, a asibiti. Ana hana masu fama da coronavirus ganin baki, ko da makusantansu ne. Wata kungiyar agaji tana son ta samar da kwamfutocin hannu masu karfin intanet na 4G ga kowane dakin kulawar musamman da ke asibitocin Burtaniya, yayin da wasu ICU din kuma tuni suka fara bai wa marasa lafiyr damar amfani da wayoyinsu. Wannan mataki ka iya taimaka wa wajen rage radadin kewar da suek fama da ita - ga wasu kuma, za su samu damar yin bankwana da iyalansu. Sakataren ma'aikatar lafiya Matt Hancock ya sanar da cewa gwamnati tana tsara wasu dokoki ga iyalai don ba su damar ganawa da danginsu kafin su mutu. Wata kwararriyar ma'aikaciyar jinya Farfesa Louise Rose da wani babban likita Dr Joel Meyer ne suka fitar da wannan sabon tsari. Dr Meye ya ce ''Domin rage barazanar yaduwar cutar, a yanzu asibitoci na hana masu zuwa dubiya, abin da ke nufin cewa marasa lafiya ba za su dinga ganawa da iyalansu ba da zarar an kai su ICU.'' ""Rashin ganawa da 'yan uwa a wannan lokaci na annoba babban tashin hankali ne. ''Duk da cewa ana sanya marasa lafiya bacci, jin muryar wani makusancinka na iya kwantar maka da hankali.'' Ba a barin likitoci da ma'aikatan jinya su shiga ICU da wayoyinsu saboda barazanar yada cutar."	https://www.bbc.com/hausa/labarai-52310798
sports	Oleksandr Usyk ya sake doke Anthony Joshua domin kare kambunansa	Ɗan damben boksin ɗan kasar Ukraine, ajin babban nauyi, Oleksandr Usyk, ya kare kambunansa, bayan da ya yi nasara a kan ɗan Birtaniya, Anthony Joshua da yawan maki. Sun yi fafatawar ce, wadda aka yi wa lakabi da Rage on the Red Sea, a birnin Jeddah na kasar Saudiyya ranar Asabar da daddare. Tun da fari Joshua, mai shekara 32, ya nuna kwazo fiye da yadda ya nuna a karawarsu ta farko, amma ya gaza kamo dan kasar ta Ukraine. Alkalai biyu sun bai wa Usyk maki 115-113 da 116-112 , yayin da alkali na uku ya bai wa Joshua  115-113. Daga nan ne aka ayyana  Usyk a matsayin wanda ya yi nasara.  A watan Satumbar bara Usyk ya doke Joshua inda ya lashe kambunan uku, daga baya ya shiga aikin sojan kundunbala, bayan da Rasha ta fara kai wa Ukraine hare-hare tun daga watan Fabrairu. Mahukuntan Ukraine sun shawarce shi da ya koma fagen dambe domin ya ɗaga martabar kasar. Kishin da dan ɗamben ya nuna shi ne ya mamaye batutuwa kafin wannan dambatawar. Bayan tashi daga wasan, Usyk ya sadaukar da nasarar da ya yi ga sojojin Ukraine daga tsakiyar filin dambe da aka kawata da launin tutar Ukraine mai launin ruwan ɗorawa da bula.	https://www.bbc.com/hausa/articles/c51ej9d0rx4o
sports	West Ham ta tuntubi Manchester United kan batun Jesse Lingard	West Ham United ta tuntubi Manchester United, don jin halin da Jesse Lingard ke ciki, wanda kwantiraginsa zai kare a Old Trafford a makon gobe. Koci, David Moyes na son daukar dan kwallon tawagar Ingila, mai shekara 29 wanda ya taka rawar gani a wasannin aro da ya yi wa West Ham a bara. Tun daga lokacin sau biyu Moyes ya yi kokarin mallakar dan kwallon, amma United ba ta sallama ba. Lingard ya sanar cewar an yaudare shi kan halin da aka nuna masa a wata 12, ya kuma yanke shawarar barin United, duk da daukar sabon koci, Erik ten Hag. Kungiyoyi da dama a Premier League da wasu daga wajen Ingila sun yi ta zawarcin dan kwallon a kaka biyun da ta wuce. United ta hana Lingard barin kungiyar, wanda Ole Gunnar Solskjaer ya yi ta rarrashi, shi kansa Ten Hag ya ce zai duba batun Lingard yadda zai biya masa bukatunsa. Wasa biyu kacal Lingard ya buga a Premier League a bara, ya kuma yi fushi da Ralf Rangnick bai saka shi a karawar da United ta doke Brentford 3-0 ba a Old Trafford. Dan kwallon ya so buga fafatawar, domin ta zama ta ban kwana da magoya bayan Manchester United. Lingard bai buga wasa hudun karshe da aka karkare kakar Premier League ta bana ba.	https://www.bbc.com/hausa/wasanni-61565177
sports	'Yan wasa 10 a Real Madrid sun lashe Ballon d'Or	Ranar Litinin Karim Benzema dan kwallon tawagar Faransa ya lashe kyautar gwarzon dan kwallon kafa na duniya da ake kira Ballon d'Or na 2021/22. Dan wasan na Real Madrid shi ne na baya-bayan nan da ya lashe kyautar daga kungiyar Santiago Bernabeu a bikin da French Football kan gudanar. Kyauta ita ce ta 66 da aka yi bikin karrama 'yan wasan tamaula da suka yi fice a duniya da aka yi a Faransa. A karon farko an auna kwazon dan wasa bisa bajintar da ya yi a kakar tamaula, maimakon shekara daya da ake yi a baya. Benzema ya zama na 10 da ya lashe Ballon d'Or daga Real Madrid, bayan da Luka Modric ya dauka a 2018 daga kungiyar. Alfredo Di Stéfano shi ne na farko da ya fara lashe kyautar daga Real Madrid a 1957, sannan ya kara zama zakara a 1959. Raymond Kopa, wanda ya taka leda tare da Di Stéfano, shi ne ya lashe kyautar 1958 na biyu daga Real Madrid, sannan Stefanano da ya dauka karo na biyu a 1959. Sauran 'yan wasan da suka lashe Ballon d'Or a Real Madrid sun hada da Zinedine Zidane a 1998, wanda ya karba daga hannun Ronaldo Nazario na Inter Milan, wanda ya lashe a 1997 da kuma a 2002, wanda ya zama zakara a Real Madrid.\nFigo ya dauki Ballon d'Or a Real a 2000, sai Michael Owen a 2001 da Cannavaro a 2006 da kuma Kaka a 2007. Shi kuwa Cristiano Ronaldo Ballon d'Or biyar ya dauka a tarihin tamaularsa guda hudu a Real Madrid da daya a Manchester United a 2008 Kyaftin din tawagar Portugal wanda ke wasa a Old Trafford yanzu haka ya lashe a 2013 da 2014 da 2016 da kuma 2017.	https://www.bbc.com/hausa/articles/cw4n7vjkn5wo
technology	Masu cin abinci a gidajen abinci na kokawa kan Butum-butumi	"Kamfanin CES tech Expo dake Las Vegas ta kaddamar da wata butum butumin mage da zata dinga kai abinci ga abokan cinikayyarta. Butum butumin mai suna BellaBot, wanda kamfanin fasaha ta PuduTech dake China ta kera na daya daga cikin jerin kirkire-kirkiren mutum mutumin da aka kaddamar dasu na wannan shekarar. Akwai kuma wani butum butumi mai tafiya wanda UBTech Walker ta kera, wanda ke nuna ire-iren motsa jiki na yoga da za a iya yi . Da kuma wani butum butumi na Charmin's RollBot, wanda ke hanzarin kai tolet paper ga bayukan dake bukatar hakan. Daya daga cikin kwararrun yace, akwai yiwuwar kara samun ire-iren wadannan bajakolin butum butumi anan gaba. BellaBot, wato butum butumin dake jiran abokan cinikayya akan tebur don basu abinci, butum butumin mage ce mai kima. Wannan butum butumin na BellaBot da aka kera, ya kece na baya da aka taba yi mai bangarorin dake da amfani. BellaBot ya sha bam-bam da shi, inda yake dauke da wani abu mai nau'in talabijin dake nuna fuskokin butum butumin maguna. Tana kukan mage a lokacin da ta iso teburan abokan cinikayya domin tunatar dasu, su dauki abincinsu. Idan kuma masu cin abincin suka taba kunnen BellaBot, sai ya maida martani da nuna jin dadi. Sai yace, hannunka akwai dumi, kamar yadda aka tsara shi ya fada. Amma idan abokan cinikayyar suka ci gaba da taba shi har na tsawon wani lokaci, sai martanin ya canja. ""Yana yin fushi domin tunartawa da a daina kawo tsaiko cikin aikin shi, kamar yadda kamfanin ta bayyana. A cewar kamfanin PuduTech, kamfanin Chinese din na kokarin cimma masu gidajen sayar da abinci a Chinan, wanda ke fama da matsalar daukan isassun ma'aikata. An riga an fara amfanin da wannan butum butumin na wannan kamfanin a gidajen sayar da abinci 2000 a fadin duniya. Kamfanin na shirin baje sababbin na'urarta a wani daki da aka kera wanda zaiyi kama da gidan sayar da abinci nan gaba, idan kamfanin CES ta bude a ranar Talata. Sai dai zai yi wa butum butumi BellaBot wahala ya iya aiki yadda ya kamata a zahirance inji masanin fasaha, Paolo Pescatore na PP Foresight, saboda kalubalen da ake fuskanta na tafiyar da gidajen sayar da abinci a lokutan da aiki ke da yawa. Ya kuma kara da cewa, ana tsammanin gidajen sayar da abinci zasu kara zama masu dogaro da na'ura mai kwakwalwa, in ba ta wannan hanyar ba, to ta wata hanyar. Ana kuma bajakolin sabuwar butum butumi mai tafiya na kamfanin UBTech a CES na wannan shekarar. A cewar makerinsa, butum butumin na abubuwa da dama na salon fada irin na Tai Chi da kuma motsa jiki na yoga, wanda yake nuna gagarumin ci gaba a harkar motsa jiki. Yana nuna ci gaba da aka samu a harkokin motsa jiki irin ta yoga, kamar dai yadda ake tsammanin butum butumin da ke zaune a gidanka da iyalinka zai yi, yau bene ya sauko, yana dauke maka da kaya masu nauyi inji mai magana da yawun kamfanin, Jeff Gordon. Wasu abubuwa da butum butumin ke iya yi kuma sun hadar da iya tura baro, da zanen hotuna da kuma zuba abin sha a kofi. Sai kuma Kamfanin Procter da Gamble na Amurka masu kasuwancin ""toli fefa"" da ta jawo hankali zuwa ga fasahar da suka yi wanda ke cike gurbin bayuka da dakunan wanka: RollBot ""Kayi tunanin kai ne a wajen, kuma toli fefa ya kare, babu wanda ya ji kana kira."" Mai gudanar da bincike na kamfanin P&G Gregg Weaker ya fadawa BBC. Butum butumin zai gano inda kake a gidan ya kuma kai maka sabon toli fefar. Ana kiran butum butumin RollBot ta Bluetooth a wayar hannu ta zamani. Sai dai, P&G  a yanzu bata shirya sanya wannan fasahar a kasuwa ba - inda hakan ke nufin za a jira zuwa wani lokaci na amfani da wannan fasahar. Godiya ga ci gaba da aka samu a iyawar komfutoci da kuma manhajoji, butum butumi sannu a hankali zasu inganta a bayyana kawunansu da kuma kwaikwayon abubuwan da dan adam zai iya yi a hasashen Mista Pescatore. Ya kuma bayyana cewa, a yanayi da ake na rigingegeniya a kasuwanni, butum butumi masu sa nishadi zasu fi cin kasuwa. Ya kara da cewar, yana daya daga cikin fasahohin dake bunkasa. A sa ran samun butum butumi masu sa nishadi a shekaru masu zuwa."	https://www.bbc.com/hausa/labarai-51008343
technology	Facebook ya ƙi sanya tallar albasa me kama da tsiraicin mata	"Akwai albasa irin wacce aka saba gani, sannan akwai wacce Facebook ke ganin yanayinta bai dace a sanya a shafin ba saboda tana kama da siffar jikin mata, kamar yadda wani kamfanin samar da irin kayan noma na Canada ya gano a baya-bayan nan. Kamfanin na EW Gaze da keSt John's a Newfoundland, ya so ya sanya tallar wani irin albasa ta Walla Walla a Facebook. Sun yi mamakin yadda aka ƙi karɓar tallar saboda cewa abin ya yi kama da ''tsiraici''. A wata sanarwa da ya fitar a ranar Laraba, kamfanin Facebook ya bayar da haƙuri kan kuskuren wani saƙo da na'urar kamfanin ta wallafa. Tallar da aka sanya a Facebook ɗin ta nuna albasar Walla Walla, wacce aka san ta da girma da zaƙi, an zuba ta a cikin kwando sannan da wata da aka yanka an ajiye ta daga gefe. Manajan kamfanin albasar, Jackson McLean ya ɗauki lokaci kafin ya gano matsalar saƙon da ake magana akai wanda aka wallafa ɗin, in ji kamfanin. Daga nan sai ya gano cewa akwai matsala game da siffar albasar, wadda ta yi kama da nonuwa da duwawu. Ya san cewa abokan hulɗarsa za su mayar da batun ƙin karɓar tallar abin dariya, sai ya wallafa hoton tare da saƙon da na'urar Facebook ɗin ta aika musu na ƙin sanya tallar don su gani su tabbatar. Mr McLean ya ce wasu abokan hulɗar sun yi ta wallafa hotuna na karas da kabewa da wasu irin yanayin daban yayin da suke tsokaci. Ya kuma ɗaukaka batun matakin ga Facebook. ''Muna amfani da na'ura wajen tantance duk wani abu da aka turo na batsa don ta kawar da shi, amma wani lokacin ba lallai ta fahimci wasu abubuwan kamar albasar Walla Walla ba,'' kamar yadda shugaban yaɗa labarai na kamfanin Facebook na Canada Meg Sinclair, ya shaida wa BBC. ""Mun dawo sake sa tallar kuma muna ba da haƙuri kan abin da hakan ya jawo.'' Mr McLean ya ce kamfanin yana mayar da komai intanet ne don sauƙaƙa wa masu sayayya a lokacin annobar cutar korona, kuma hakan ya haɗa da ƙara yin talla kamar ta wannan albasar a Facebook. ""Mun sayar da albasa da dama cikin kwana uku da suka gabata fiye da wacce muka sayar cikin shekara biyar da suka wauce,'' a cewar Mr McLean, yana mai cewa a yanzu an saka su a jerin ''albasa masu siffsar jikin mata'' a shafin intanet na kamfanin."	https://www.bbc.com/hausa/labarai-54476247
religion	Sashen Larabci na BBC ya gano yadda ake azabtar da yara a makarantun allo a Sudan	Wani binciken kwakwaf na sashin larabci na BBC ya bankado wani irin cin zarafi da ake yi wa yara a makarantun allo a Sudan, inda ake yawan sanya wa yara 'yan shekara biyar mari, a daure su sannan shugabannin makarantar ko kuma mutanen da ke kula da su su lakaɗa musu duka. A tsawon wata 18, dan jarida, Fateh Al-Rahman Al-Hamdani, ya dauki hotunan bidiyo a makarantu 23 a fadin Sudan. Ya ga yadda ake yawan sawa yara sarka sannan ya shaida duka na cin zarafi da ake yi a kai a kai. Wanda aka gudanar da binciken a kansa shi ne Mohammed Nder, wanda aka lakadawa duka har ya kusa mutuwa. An tsare shi an ringa cuzguna masa tsawon shekara biyar a makarantarsa da ake kira Khalwa, ba abinci ba ruwa, sannan duk jikinsa na dauke da tabo. Wannan bidiyon ya bibiyi yadda Muhammed Nadar yake warkewa da kuma yadda iyalensa ke fafutukar ganin an bi masa hakkinsa, domin sun gurfanar da mai makarantar wanda yake da karfin fada a ji a Sudan. Mahaifiyar Mohammed Nader Fatim, ta yi tambayar cewa: Dole ne mu ringa sadaukar da 'yayanmu to girmama shugabannin addini?	https://www.bbc.com/hausa/54595110
politics	Zaben Osun: 'Mu kuri'armu ta kudi ce'	"Wasu masu kada kuri’a a zaben gwamnan Jihar Osun da ke kudu maso yammacin Najeriya sun bayyana cewa kuri’un nasu na sayarwa ne. A yau Asabar ne ake gudanar da zaben wanda masu sharhi ke cewa zai yi zafi musamman tsakanin jam’iyyar APC mai mulki da PDP mai hamayya. Wasu mutane da BBC ta tattauna da su, sun bayyana cewa duk da cewa suna da katin zabe, ba lallai ba ne su  kada kuri’unsu  idan ""ba a ba mu kudi ba.""  Mustapha Akibu, wani mazaunin  Osogbo baban birnin jihar ta Osun, ya shaida wa BBC cewa, “A gaskiya ba a  ba ni ko sisi ba, don haka ba zan ce komai ba, saboda ana ta raba kudi amma mu ba a ba mu ko sisi ba.”  Ya ce: “Zaben namu na yanzu a Najeriya ya riga ya canza, domin ko da ka yi saboda Allah, shirme ake dauka, don haka gara a ba ni kudi sai na je na kada kuri’ata tun da ana raba kudin.”  Matashin ya ce a halin da ake ciki zai iya sayar da kuri’arsa. Ita ma wata mata da ba a bayyana sunanta ba, ta shaida wa BBC cewa, a gaya wa shugabanninsu cewa su yi aikin da aka ba su, kudin da aka ba su kuma, to su raba wa mutane.  Ta ce “Abin da zai hana mu yi zabe shi ne kudi, idan mun samu kudi sai mu je mu yi zabe.” Sai dai kuma yayin da wasu ke cewa  sai an ba su kudi za su yi zabe a jihar ta Osun, wasu kuwa sun ce ba sa bukatar a ba su ko sisi.  Wani matashi da BBC ta zanta da shi ya ce shi kuri’arsa ba ta sayarwa ba ce.  Ya ce shi wanda yake so zai zaba, don haka shi ba zai sayar da kuri’arsa saboda kudi ba.  Matashin ya ce, “Nawa za a ba ni da zan sayar da kuri’ata, kwata-kwata bai fi a ba ni naira dubu daya ba, don haka ni ba zan sayar da kuri’ata saboda kudi ba.”  Da dama dai masu sharhi kan harkokin siyasa a Najeriya na ganin tun a wurin zaben fitar da gwani a kasar 'yan takara ke fitowa da maitarsu a fili na ganin lallai sun ci zabe, hakan kan sa su fitowa da kudi domin rabawa masu kada kuri’a don su zabe su.  Akasari mata ne suka fi fitowa a lokutan zabe, kuma ana zargin 'yan siyasa na ba su sabulu da atamfofi ko kudi don su zabe su wanda haka na da illa sosai ga makomar matan a siyasance.  Sayar da kuri'a dai tamkar sayar da 'yancin dan kasa ne na tsawon shekaru hudu, kuma tsalle daya ake a fada rijiya, amma sai a yi dubu ba a fito ba.  Sannan bisa la'akari da halin da ake ciki a Najeriya, ya ishi 'yan kasar su yi karatun ta natsu tare da sauya tunani a kan yadda suke mika wuya ga 'yan siyasar da ke sayen kuri'a a lokutun zabe domin gudun fada wa hannun gurbatattun shugabanni."	https://www.bbc.com/hausa/articles/ce7n7gz7r0go
sports	Sadio Mane: Bayern Munich za ta sayi dan wasan Liverpool a kan £35m	Liverpool  ta amince ta sayar wa Bayern Munich dan wasanta Sadio Mane a kan euro 41m (£35.1m). Munich za ta biya euro 32m (£27.4m) kan dan wasan tare da karin euro 6m na tsarabe-tsarabe bisa shigarsa wasanni da kuma karin euro 3m idan ya yi kwazo. Sau biyu Liverpool tana yin watsi da tayin da Bayern ta yi mata kafin ta amince ta sayar da dan wasan mai shekara 30, wanda kwantaraginsa da Reds za ta kare a bazara. Liverpool ta saye shi  daga Southampton a shekarar 2016 a kan £31m da karin £2.5m na tsarabe-tsarabe. Tun daga wancan lokacin, Mane ya zura kwallaye 90 na Gasar Firimiya a wasannin da ya yi wa kungiyar sannan ya kammala kakar wasan da ta wuce da cin kwallaye 23 a gasa daban-daban da ya yi wa Liverpool. Labarin barinsa Liverpool ya fito ne ranar Talata lokacin da kungiyar ta bayyana sayen dan wasan gaban Uruguay Darwin Nunez daga Benfica a kan £64m. Mane yana cikin 'yan wasan da suka bayar da gudunmawa sosai wajen nasarar Liverpool a shekarun baya bayan nan, tare da 'yan wasan gaba Mohamed Salah da Roberto Firmino, wadanda dukkansu suke da shekara 30 a duniya. 'Yan wasan uku sun taimaka wa kungiyar wajen daukar kofin Zakarun Turai a 2019 da kuma kofin Gasar Firimiya ta Ingila, wadda suka shekara 30 ba su dauka ba. Wannan shekarar ta kasance mai muhimmanci ga Mane, domin kuwa ya lashe gasar cin Kofin Afirka  da kasarsa ta Senegal sannan ya taimaka wa Liverpool wajen daukar kofin Carabao da FA sannan suka zo na biyu a Premier League da Champions League. Ana sa ran Mane zai maye gurbin Robert Lewandowski a Bayern, yayin da dan kasar ta Poland yake shirin barin kungiyar kuma ana rade radin zai tafi Barcelona.	https://www.bbc.com/hausa/wasanni-61832951
business	Bidiyon zanga-zangar direbobin Uber da Bolt a Abuja	Danna hoton da ke sama don kallon bidiyon: Ƙungiyar masu motocin haya ta intanet na gudanar da zanga-zanga a yau a Abuja bayan sun gudanar da yajin aiki na kwana uku. Yaƴan ƙungiyar na National Coalition of ride sharing professional NACORP waɗanda akasarinsu masu aiki ne da kamfanin sufuri na Bolt da Uber na zanga-zangar ne bisa wasu ƙorafe-ƙorafe. Ɗaya daga cikin ƙorafe-ƙorafen har da son kamfanin Bolt da Uber su kara rage kason da suke yanka daga kuɗin fasinjojin da suke jigila. Haka kuma suna ƙorafin cewa an sha kashe direbobinsu kan hanya ba tare da kamfanin Uber ko Bolt sun ɗauki wani mataki ba.	https://www.bbc.com/hausa/media-61668139
sports	Bayern Munich ta dauki Bundesliga na 10 a jere na 32 jumulla	Bayern Munich ta doke Borussia Dortmund 3-1 a wasan mako na 31 ranar Asabar ta kuma lashe Bundesliga na bana. Bayern ta ci kwallayen ta hannun Serge Gnabry da Robert Lewandowski da kuma Jamal Musiala. Ita kuwwa Dortmund ta zare daya ta hannun Emre Can a bugun daga kai sai mai tsaron raga. Kungiyar da Julian Nagelsmann ke jan ragama ta ci kofi na 10 a jere tun daga 2012-13 ta kuma lashe na bana na 32 jumulla da tazarar maki 12, saura wasa uku a kammala kakar nan. Bayern ta yi wasa tara a jere ba tare da rashin nasara ta ba, kuma karawa hudu aka doke ta a kakar nan. Lewandowski ne kashin bayan Bayern Munich, wanda ya zura kwallo 33 a raga a kakar nan, sai dai a bara 44 ya zazzaga - ya kafa taricin yawan cin kwallaye a Bundesliga.	https://www.bbc.com/hausa/wasanni-61209927
religion	Ku San Malamanku tare da Sheikh Abdulwadud Harun Attijjaniy na Ghana	"Shugaban gudanarwa na darikar Tijjaniyya a kasar Ghana Sheikh Abdulwadud Harun Attijjaniy, ya ce a Ghana akwai fahimtar juna tsakanin kungiyoyin Musulmin kasar, haka kuma suna zaman lafiya da mabiya wasu addinan. Malamin ya fadi hakan ne a cikin shirinmu na Ku San Malamanku na wannan makon. Ya bayyana cewa an haife shi a darikar Tijjaniyya ya kuma taso a cikinta, sannan ya yi rubuce-rubuce a kanta. Ya ce a Ghana su babu ruwansu da bambancin aƙidu. ""Muna da haɗin kai tsakanin ɗariku da shi'a da sunni duka,"" in ji shi. Sheikh Harun ya ce ya shiga kauyuka da birane domin yada addinin Musulunci da darikar ta Tijjaniyya. An haife shi a unguwar Abuwabu da ke birnin Kumasi a ƙasar Ghana. Ya fara karatu a hannun mahaifinsa daga baya ya koma karatun Al-ƙur'ani a hannun wani abokin mahaifinsa Malam Umar. Ya yi sauran littattafai a hannun mahaifinsa. ""Na tashi a gidanmu na ga ana bin dariƙar tijjaniya kuma kan tarbiyyarta na tashi don tun muna yara ake tura mu Zawiyya har muka girma. ""Na yi yawo sosai wajen kira da karantar da ɗariƙar Tijjaniyya,"" in ji shi. Ya ce yana da burin zama jagora a ɗarikar Tijjaniya na ƙasar Ghana wanda zai dinga jagorantar ayyukan ci gaban addini. Yana da mata biyu da ƴaƴa biyar. Sannan ya ce a abinci duka ya fi son tuwo sai kuma doya."	https://www.bbc.com/hausa/labarai-56446157
health	Ko kun san cewa ba-hayarku ka iya nuna irin ƙoshin lafiyarku?	"Shin kuna shiga banɗaki domin yin ba-haya ko kuma kashi a-kai-a-kai? Sau nawa ya kamata ku shiga banɗaki a kowacce rana? Masana sun bayyana mana yadda ya kamata a yi ba-haya dea kuma yadda za ku niya gane irin halin da lafiyarku ke ciki ta hanyar launin ba-hayarku. Wasu na kallon yin ba-haya a matsayin wani abin kunya kuma wasu ma ba sa son a san suna yi, amma duk da haka abu ne mai matuƙar mahammanci a rayuwarmu tun da yana taimaka wa jikinmu fitar da sharar da ciki. Sai dai Chinedum Aranotu, wani likita a Jami'ar Najeriya ta Nsukka, ya ce ya zama wajibi a riƙa yin ba-haya sau ɗaya ko sau biyu a kowacce rana domin tsaftace makasaya. Ya ce ""yin ba-haya sau ɗaya a mako zai iya jawo rashin lafiyar da za a daɗe ana jinya"". Domin fahimtar amfanin tsaftace makasaya a-kai-a-kai, ya kamata a fara sanin mene ne ba-haya ko makasayar kanta. Ba-haya wata dunƙulalliayar shara ce da ke ƙunshe da sinadaran da ke samu a abinci mai gina jiki da ƙwayar cuta da kuma sauran abubuwan da ba su narke ba, waɗanda ba su da amfani, inda suke fita daga  ga jikin mutum. Wata mujallar lafiya mai suna Healthline ta ce yanayin ba-haya da kuma warinsa sun bambanta tsakanin mutane kuma zai iya nuna alamar ko mai shi yana da lafiya ko kuma a'a. Healthline ta ce yanayin lafiyar sinadarin narkar da abinci a cikin jiki ne ke tabbatar da ko sau nawa ya kamata a shiga banɗaki. Shi kuma Dakta Chinedum Aranotu cewa ya yi ""duk wanda yake cin abinci kullum ya kamata ya yi kashi kullum saboda rashin yin hakan ka iya jawo cuta"". Babu takaimaiman lokacin da mutum ya kamata ya yi ba-haya, sai dai mujallar Healthline ta ce sau uku a rana zuwa sau uku a sati shi ne daidai. Ita ma mujallar Scandinavian Journal of Gastroenterology ta bayyana haka. Kazalika ƙwararru sun yarda cewa yin kashi da safe kafin a ci komai ko a yi wanka ya fi taimakawa lafiyar jiki. Shi ma Dakta Aranotu ya yarda da wannan bayani amma ya ƙara da cewa ""ya kamata mutum ya yi kayansa duk lokacin da ya ji ya matse shi"". Sannan ya ce yin kashi da safe kan taimaka wa jiki karbar abinci mai yawa a rana sannan ya taimaka wurin hana cushewar ciki. Abin da ke shafar yin ba-haya a-kai-kai Abinci Cin wake ko kuma kuma hatsi da ke da sinadarin fibre da yawa a cikinsa ko kuma 'ya'yan itatuwa, za su taimaka wurin yawan yin ba-haya. Shan ruwa a-kai-kai da sauran abubuwan sha ma na taimakawa wurin sauƙaƙa makasaya. Yawan shekaru kan shafi yawan ba-haya saboda yayin da mutane ke ƙara shekaru, makasayarsu na rage yawan motsin da take saba yi. Hanji kan jigata kuma hakan ka iya shafar yawan shiga banɗaki. Shan wasu ƙwayoyin magani musamman ga tsofaffi. Motsa jiki Yawan motsa jiki ka iya taimakawa sinadaran da ke motsa abinci a cikin jiki, ciki har da motsawar makasaya."	https://www.bbc.com/hausa/labarai-53065120
business	Multichoice: An rufe asusun kamfanin DSTV da GoTV kan ƙin biyan haraji a Najeriya	"Gwamnatin Najeriya ta rufe asusun ajiyar kamfanin nishaɗantarwa na Multichoice bisa zarginsa da kauce wa biyan haraji da kuma rufa-rufa ga masu amfani da manhajarsa. Hukumar tattara haraji ta ƙasar, Federal Inland Revenue Service (FIRS), na neman kusan da dala biliyan huɗu da rabi daga sashen kamfanin na Najeriya wanda mallakar Afirka Ta Kudu ne. Kazalika, hukumar ta zargi kamfanin da ƙin amsa takardun bayanan da ta nema daga wajensa. Duk da cewa kashi 30 cikin 100 na ribar da kamfanin ke samu daga Najeriya ne amma Multichoice ya ƙi ya bai wa FIRS damar duba rumbun ajiyar bayanansa domin yin lissafi, a cewar shugaban hukumar Muhammed Nami. Sai dai kamfanin ya mayar da martani da cewa yana ""bin dokokin biyan haraji na Najeriya"", sannan kuma yana tattauna wa da FIRS ""domin shawo kan matsalar cikin ruwan sanyi"". FIRS ta umarci bankuna da su taimaka mata domin ƙwato dala biliyan 4.4 - kwatankwacin naira tiriliyan 1.6 - wanda ta ce haraji ne da gwamnati ke bin kamfanin bashi. Multichoice ne ya mallaki kamfanonin DSTV da GoTV, waɗanda su ne kamfanonin samar da tashoshin talabiji na tauraron ɗan Adam mafiya girma a Najeriya, kuma da ma sun sha kai ruwa rana da gwamnatin a kwanan nan. A watan Yunin 2020 'yan majalisar Najeriya suka ƙaddamar da wani bincike game da ayyukan kamfanin a ƙasar kan yawan cazar kuɗi da kuma ƙin aiwatar da tsarin biyan kuɗi daidai da abin da mutum ya kalla wato pay-per-view a DSTV da GoTV. Ba wannan ne karon farko da kamfanin Afirka ta Kudu ke shiga matsala ba a Najeriya. Gwamnati ta ci tarar MTN dala biliyan 5.2 ssaboda ya gaza toshe layukan salula miliyan 5.2 marasa rajista. Kodayake an rage tarar zuwa biliyan 3.4 daga baya. Wakilin tattalin arziki na BBC a Legas ya ce wannna wani lokaci ne na musamman da Najeriya ke ƙoƙarin haɓaka hanyoyin samun kuɗin shigarta musamman daga kamfanonin ƙasar waje. Ana sa ran gwamnati za ta ɗauki ƙarin matakai a kan wasu kamfanonin da ake zargi da kauce wa biyan haraji."	https://www.bbc.com/hausa/labarai-57767868
sports	A﻿bin da ya kamata ku sani kan wasan Premier ranar Asabar	Z﻿a a ci gaba da wasannin mako na 14 a gasar Premier League ranar Asabar, bayan da Arsenal ke jan ragamar teburi mai maki 28. M﻿anchester City ce ta biyu da tazarar maki biyu, tsakaninta da Arsenal sai Tottenham ta uku, sannan Newcastle United ta hudu. G﻿a bitar wasannin da za a buga ranar Asabar B﻿OURNEMOUTH DA TOTTENHAM Bournemouth za ta karbi bakuncin Tottenham ranar Asabar, bayan da kungiyar ke mataki na 14, Tottenham kuwa tana ta uku a saman teburi. Mai tsaron raga Neto ba zai buga wa Bournemouth wasan ba, dan kwallon Brazil ya ji rauni a wasa da West Ham watakila ya dade yana jinya. M﻿ark Travers ne zai maye gurbinsa, watakila Dominic Solanke ya buga wasan, bayan rauni da ya ji ranar Litinin. W﻿atakila Tottenham ta hutar da Cristian Romero wanda ya buga wasa da Sporting a Champions League, bayan da ya murmure daga jinya. Har yanzu 'yan wasan Tottenham Dejan Kulusevski da kuma Richarlison na jinya. B﻿RENTFORD DA WOLVES Brentford tana mataki na 11, ita kuwa Wolves tana ta 19 a kasan teburin Premier League. Ben Mee da Keane Lewis-Potter na Brentford sun murmure, sai dai har yanzu da sauran lokaci ga Christian Norgaard duk da ya fara yin atisaye. Pontus Jansson and Aaron Hickey na jinya har bayan gasar kofin duniya. Har yanzu Raul Jimenez na jinya, amma ya fara atisaye a Mexico, inda yake jinya. Wadanda ke jinya sun hada da Chiquinho da Pedro Neto da kuma Kalajdzic yayin da ake sa ran nan gaba kadan Toti zai koma fagen daga. BRIGHTON DA CHELSEA A﻿ karon farko Graham Potter zai fuskaci tsohuwar kungiyarsa Brighton tun bayan da ya koma Chelsea a watan jiya. C﻿helsea wadda take ta biyar a kan teburin Premier ta ziyarci Brighton ta tara, wadda Potter ya horar kaka uku. S﻿ai dai mai tsaron bayan Brighton Joel Veltman ba zai yi wasan ba, sakamakon jinya. Ana sa ran Kaoru Mitoma da Adam Lallana za su buga karawar, bayan da suka koma yin atisaye. Mateo Kovacic zai iya buga wa Chelsea wasan, duk da gajiya da ke damunsa, bayan karawa da Salzburg a Champions League. Kalidou Koulibaly ya kusan komawa atisaye, yayin da N'Golo Kante da Reece James da kuma Wesley Fofana ke jinya. C﻿RYSTAL PALACE DA SOUTHAMPTON C﻿rystal Palace za ta karbi bakuncin Southampton ranar Asabar a Selhurst Park. P﻿alace tana mataki na 13, Southampton tana ta 16, bayan wasannin mako na 13. P﻿alace ba ta da sabbin 'yan wasan da suka ji rauni, illa dai James McArthur, Chris Richards, Jack Butland da kuma Nathan Ferguson na ci gaba da yin jinya. S﻿ai dai dan wasan Palare Cheick Doucoure zai koma taka leda, bayan da bai buga wasa da Everton ba, sakamakon dakatar da shi karawa daya da aka yi. D﻿an wasan Southampton, Ainsley Maitland-Niles zai buga karawar Asabar, bayan da bai buga wasa da Arsenal ba, kungiyar da ta bayar da shi aro domin buga wasanni a St Mary. Romeo Lavia da Armel Bella-Kotchap na jinya amma ana sa ran za su koma taka leda a watan gobe. Kyle Walker-Peters da Tino Livramento ba a sa ran za su koma buga tamaula a cikin shekarar 2022. FULHAM DA EVERTON F﻿ulham, wadda take ta bakwai za ta kara da Everton ta 12 a teburin babbar gasar tamaula ta Ingila ta kakar nan. Kenny Tete zai koma buga wa Fulham tamaula karkashin Marco Silva, bayan da bai yi wa kungiyar wasa biyar ba, sakamakon jinya. Silva bai da sabbin 'yan kwallon da suka ji rauni. Nathan Patterson zai koma buga wa Everton tamaula, bayan jinya da ya sha. Frank Lampard bai da sabbin 'yan wasan da suka ji rauni. Yerry Mina da Ben Godfrey da Andros Townsend suna ci gaba da jinya. L﻿EICESTER CITY DA MANCHESTER CITY Leicester wadda take ta 17 a kan teburin Premier League za ta karbi bakuncin Manchester City. wadda take ta biyu. Jonny Evans zai iya buga wa Leicester wasan, haka shima Wilfred Ndidi ya warke, amma Ricardo Pereira da Ryan Bertrand na jinya. Da kyar ne idan dan wasan Manchester City, Erling Haaland zai buga karawar, wanda aka sauya a fafatawa da Dortmund a Champions League. An ce Joao Cancelo ya warke, bayan da aka sauya shi a karawar ta Jamus, sai dai Kalvin Phillips da kuma Kyle Walker na ci gaba da jinya. LIVERPOOL DA LEEDS UNITED L﻿eeds United wadda take ta 18 a kasan teburin Premier ta ziyarci Liverpool ta takwas, domin buga wasan Premier League a Anfield ranar Asabar. Watakila Thiago Alcantara ya buga wasan, bayan ciwon kunne da ya yi. Ana sa ran Jordan Henderson ya buga karawar, bayan da aka sauya shi a wasan Champions League wasa da Ajax. Watakila a saka Alex Oxlade-Chamberlain, bayan da ya kasa buga gasar Zakarun Turai, Naby Keita, Joel Matip, Luis Diaz, Diogo Jota da kuma Arthur Melo na jinya. Leeds na fama da 'yan kwallonta biyar da ke jinya da suka hada da Tyler Adams da Luis Sinisterra da Rodrigo da Liam Cooper da kuma Joe Gelhardt wadanda ake son auna koshin lafiyarsu. Har yanzu Leo Hjelde da Archie Gray na jinya, yayin da Stuart Dallas na daf da komawa taka leda. N﻿EWCASTLE UNITED DA ASTON VILLA Newcastle wadda take ta hudun teburi za ta kece raini da Aston Villa ta 15 a kasan teburin kakar bana. Allan Saint-Maximin zai koma yi wa Newcastle tamaula, bayan raunin da ya ji tun cikin watan Agusta da ya yi minti 12. Elliot Anderson zai iya buga karawar, sai dai Karl Darlow da Paul Dummett da Emil Krafth da Matt Ritchie da kuma Alexander Isak na ci gaba da jinya. A shirye Lucas Digne yake ya koma buga wa Aston Villa tamaula, wanda ya yi jinya tun daga watan jiya Boubacar Kamara da Diego Carlos da Ludwig Augustinsson na ci gaba da murmurewa.	https://www.bbc.com/hausa/articles/cj5zn01y9mmo
health	Ta yaya cutar Coronavirus za ta zama alkhairi ga dabbobi?	"Masana kimiyya na zargin cewa cutar Coronavirus ta samo asali ne daga wata kasuwar sayar da kayan teku dake Wuhan a China, cutar da ta janyo mutuwar akalla mutane 170. Sananniyar kasuwa ce da ake sayar da nau'in wadannan kayayyakin da suka hadar da Karkanda, da Kifaye, da Macizai da Jemagu dai sauran su. Kasar China ce mafi shahara wajen sayarwa da kuma amfani da naman namun daji walau ta hanyar da ta dace ko wacce ta sabawa doka. Hukumar lafiya ta duniya WHO tace tayi amannar cewa cutar ta samu asali ne daga Jemagu. Amma ana tunanin cewa ta yadu zuwa ga wasu dabbobin da har yanzu ba'a tantance su ba. Yan kasar China na matukar son naman dabbobin dawa, ana cin naman irin wadannan dabbobin saboda dadin su da kuma dandanon su, amma wasu ana amfani dasu ne saboda yin magungunan gargajiya. Wasu wuraren cin abincin ma na sayar da irin wadannan namomi ga masu so musamman in suka je cin abinci. Akan iya ganin beraye na shawagi a fili a kasuwannin sayar da irin wannan nama a China. Akwai wata inkiya da Sinawa ke fada a tsakanin su da ake cewa  'yewei' bi ma'ana tsagwaron dandanon naman dabbobin dawa, akan yawaita amfani da irin wannan kalma a gidajen ama'a yayin da ake sharbar romo ko kuma farfesun naman dabbobin dawa. Ana kuma amfani da shi a sanannun wuraren sayar da magunguna bisa tunanin cewa idan aka sarrafa shi ya zama magani toh zai iya warakar da mutum cikin hanzari, wato dai '(Sha yanzu magani yanzu). Shin barkewar wannan cuta zai taimakawa yunkurin da akeyi na haramta cin naman dabbobin dawa a duniya da kuma kare lafiyar jama'a ?. Masana na da ra'ayin cewa kalubale ne babba, amma ba abu ne da za'a ce bazai iya faruwa ba. Kwayoyin cutar da ke haifar da mummunar cutar na numfashi (SARS) da kuma Tsakiyar Tsakiyar Tsakiyar Yan Sanda (MERS) an kuma yi imanin sun samo asali ne daga jemagu amma sun tsalle cikin mutane ta hanyar kuliyoyin rakakai da raƙuma bi da bi, a cewar jami'an na WHO. ""Mun fara hulda da nau'in dabbobin  daji da mazauninsu waɗanda ba mu kasance tare da su ba a baya,"" in ji Dokta Ben Embarek na Sashin Abinci ami gina jiki na hukumar lafiya ta duniya (WHO) ya shaida wa BBC cewa .""Saboda haka muna da sabbin cututtukan da ke da alaƙa da mutane da kuma nauikan kwayoyin cutukan da a baya basu rikida ba. Binciken da aka yi kwanan nan game da sanannun nau'in halittar dabbobi 32,000 ya nuna cewa kusan kashi 20% daga cikinsu ana cinikin su a kasuwannin duniya, bisa ka'ida ko sabanin haka. Cinikin haramtattun namun daji yakai kusan $ 20bn kuma, ita ce kasuwa ta huɗu mafi girma da ake kasuwancin ta ba bisa ka'ida ba, baya ga safarar kwayoyi ta haramtacciyar hanya da kuma fasakaurin mutane da kuma yaudarar mutane. ""Wannan al'amari na barkewar cututtuka ya kamata ya zama wani kira na tashi tsaye'' in ji wata sanarwar kungiyar (WWF), domin bukatar kawo karshen amfani da dabbobi dake da hadari ga lafiyar jama'a, da kuma tsaftace abinci da magunguna kafin jama'a su yi amfani dasu. Sai dai gwamnatin China ta bayyana karara cewa haramcin zai kasance na wani lokaci. ""Beijing ta ba da sanarwar irin wannan dokar yayin barkewar SARS a 2002. Amma masu rajin kare muhalli sun ce 'yan watanni bayan sanarwar ne kuma kasuwar dabbobin daji ta sake dawowa a China. A watan Satumbar wannan shekara, ne Beijing zata gudanar da taron duniya game da albarkatun kasa da na halitta. Dangane da rahoton da ke tsakanin gwamnatocin da aka fitar a bara, jinsunan dabbobi miliyan daya suna cikin hadarin halaka fiye da kowane lokaci cikin tarihin ɗan adam. Sakamakon barkewar kwayar cutar, marubuta a kafofin yada labarai na kasar China sun yi tir da kasuwar dabbobin da ba a sarrafa su a kasar. ""Muna ganin wannan a matsayin wata dama ce ta ci gaba ta fuskar kawo karshen adanawa, kiwo a gida da ma amfani da namun daji, ba wai kawai saboda amfani dasu a matsayin nama ba, harma da maganin gargajiya,"" in ji Debbie Banks, na Hukumar Bincike kan tsaftar muhalli da ke London, wanda ya yi zuzzurfan bincike akan dabbobin daji a China. Masana sun ce barkewar cutar Avian ko murar tsuntsaye ta taimaka da kiyaye wasu nau'in tsuntsayen da ke cikin daji. Sun kuma nuna nasarar da China ta samu na haramta shigo da hauren giwa  bayan shekara da shekaru na matsin lamba daga kasashen duniya."	https://www.bbc.com/hausa/labarai-51330401
technology	Bidiyo: Google ya gano yadda duniya take sauyawa	Latsa hoton da ke sama don kallon bidiyon: Google Earth ya kaddamar da wata taswira mai  nuna yadda doron duniya ke sauyawa da gushewar zamani. Tana amfani da hotunan da aka dauko da tauraron dan adam shekaru 37 da suka gabata zuwa yanzu. Tana taimakawa wajen nuna tasirin sauyin yanayi muraran. Haka kuma ta nuna yadda ayyukan dan adam suka sauya doron duniya.	https://www.bbc.com/hausa/media-56816994
politics	Zanga-zangar SARS: Shugaba Buhari ya gana da tsoffin shugabannin Najeriya	Shugaban Najeriya, Muhammadu Buhari ya yi wani taro ta intanet da dukkan tsofaffin shugabanin kasar a jiya Juma'a. Shugabannin sun hada da Cif Olusegun Obasanjo da Janar Yakubu Gowon da Janar Ibrahim Badamasi Babangida da Cif Ernest Shonekan da kuma Goodluck Ebele Jonathan. Shugabannin sun tattauna halin da kasar ke ciki, sakamakon zanga-zangar kyamar rundunar yan sandan SARS, wadda ta rikide zuwa rikici. Mai ba da shawara na musamman ga shugaba Muhammadu Buhari kan yada labarai, Malan Garba Shehu ya ce tsohon shugaba Yakubu Gowon da kuma shugaban mai ci ne su ka yanke shawarar kiran taron shugabannin don nemo hanyoyin warware matsalolin da a ke ciki a kasar. A cewar Garba Shehu tsofaffin shugabannin 'sun ce sun gamsu da irin muhimman kalaman da ya yi a cikin jawabin nasa, musamman da ya amince cewa zanga zangar lumana abu ne da kundin tsarin mulki ya aminta a yi.' 'Kuma sun gamsu cewa gwamnati ta amince da bukatun masu zanga zangar lumana kuma an fara aiki kan su.' To amma Malan Garba Shehu ya ce 'tsoffin shugabannin sun yi allah-wadai da kwace wannan tarzoma da yan ta'adda su ka yi. 'Kuma fitinannun mutane suka zo suna kone-kone, suna sata, suna sakin yan fursuna da sauran irin wadannan abubuwa.' Mai ba wa shugaban Najeriyar shawara ya kara da cewa taron ya tattauna asarar rayuka da dukiyoyi da a ka tabka sanadiyyar rikicin. A cewarsa an kona gidaje da shaguna 205 kuma mutun 51 sun rasa rayukan su da su ka hada da jami'an tsaro 18. Dangane da batun kisan masu zangza zangar a jihar Legas, Garba Shehu ya ce 'ita gwamnatin Legas ta ce za ta daukin nauyin bincike kan abinda ya faru kuma kawo yanzu ba ta kawo cikakken bayanin abun da ya faru a can ba.' 'Amma su sojoji sun nuna cewa ba ma su je wurin ba ballantana a ce sun yi harbi.'	https://www.bbc.com/hausa/labarai-54672043
entertainment	Kathy Sullivan: Matar da ta je sararin samaniya da kuma ƙarƙashin teku	"Wata tsohuwar 'yar sama-jannati ta zama mutum ta farko da ta je sararin samaniya da kuma can karkashin teku. Dakta Kathy Sullivan ta kafa tarihin tattakin da ta yi da kafarta na sawu 35,810 a cikin teku ranar Lahadi. ""Na ji ni kamar wata bakuwa a wata duniya da kuma tsallake watan da na yi kamar wata iyakar kasa. Ba karamin abin farin ciki ba ne,"" in ji 'yar shekara 68 din kamar yadda ta shaida wa BBC. Ta zama ta takwas cikin jerin wadanda suka taba zuwa, kuma mace ta farko da ta taba zuwa karshen karkashin teku, yana kai kilomita 11 daga samar ruwan teku kafin aje karkashin tekun. Dakta Sullivan ta shafe kimanin sa'a daya da rabi tana neman hanyar da za ta bi ta je kasan ruwan ta cikin wata na'ura, wadda aka haɗa domin jurewa hanƙoron ruwan teku. Wanda ya fara zuwa teku daban-daban har biyar Victor Vescovo ya yi wa Sullivan rakiya. ""Bai taba zuwa raina ba cewa wata rana zan samu irin wannan damar, ko kuma Victor zai neme ni muje tare,"" in ji Dakta Sullivan. A kasar hanyoyin cikin tekun kamar Mariana, ruwan ya zama kankara, ga shi babu haske ko kadan, kuma ɗumin ruwan yana karuwa sosai tare da diddiga. A shekarar 1960 aka fara zuwa can kasan tekun, kuma wani sojan ruwan Amurka Laftanal Don Walsh da wani Injiniyan Switzerland Jacques Piccard, ne suka je ta wata tashar jirgin ruwan da ake kira Bathyscaphe. Wani mai shirya fina-finai James Cameroon ne ya kirkiri wani kayan shiga ruwan da su, tsawon rabin karni kenan a 2012. Amma an kirkiri sabbin kayan da za a rika sakawa ana zuwa kasan tekun da su daga baya. Sullivan ta zama 'yar sama jannati ne a 1979 kuma ta kafa tarihin zama macen farko 'yar Amurka da ta fara zuwa duniyar wata a 1984. Ta kuma shafe sama da sa'a 532 a sararin samaniya kuma a 2004 ta kafa tarihin zama 'yar sama-jannatin da ta fi kowa shahara. Daga baya ta hade da kungiyar masu zuwa samaniya da ta masu zuwa cikin teku, wadda daga baya kuma ta shugabance ta. A wata hira da ta yi da BBC ta waya, lokacin da take cikin tekun, Dakta Sullivan ta bayyana teku da samaniya a matsayin ""wasu manyan abubuwan tarihi da aka samar tun kafin halittar dan adam"". Yanzu ita ce mutum ta farko da ta je duka yankunan biyu, cikin yanayin da duka suka sha bamban da juna. ""Na samu horo biyu ne na kwararriya a kimiya da kuma injiniya don haka ina da kwarewar sarrafa na'urorin da ake zuwa duniyoyin biyu da su,"" ta bayyana. ""Sun zamar min kamar wata shinfiɗa da ke ba mu damar zuwa wuraren da dan adam baya iya zuwa in babu su."" Kafin zama 'yar sama-jannati Dakta Sullivan ta gama karatun digirinta na uku a jami'ar Dalhousie inda suka rika ziyartar teku daban-daban da kuma zane-zanensu. Yayin da damar zuwa karkashin ruwa ta zo nan da nan Dakta Sullivan ta amsheta hannu biyu. Rob Mccallum shi ne ya kirkiri wata kungiya ta masu shiga ruwa WYOS ya ce, "" Tana da kwarewar da ake nema wajen amfani da na'urorin da ake aikin da su."" Bayan sun kammala tafiyarsu Dakta Sullivan da Victor sun kira hukumar da ke kula da tashar sararin smaaniya daga kimanin kilomita 400 gaba da guniyar nan da muke ciki. ""Kamar sake gamuwa da wanda ka dade baka gani ba ne."" ""Sama da gwamman shekaru ina daukar kaina a matsayin 'yar sama jannati, masaniyar kimiyya kuma mai bankado sabbin ilimmai."" ""Ina fatan sanya wa wasu jin suna da sha'awar bankado abin da yake boye, da kuma yadda za a ci gaba da fito da wasu sabbin wurare da ke wajen duniyar nan tamu."""	https://www.bbc.com/hausa/labarai-53005724
entertainment	...Daga Bakin Mai Ita Tare da Fati Muhammad	Ku latsa hoton da ke sama don kallon bidiyon: Daga bakin mai ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 35, shirin ya tattauna da shaharrariyar tauraruwar fina-finan Kannywood Fati Muhammad wadda ta amsa tambayoyin da suka shafi rayuwarta. A cikin tattaunawar, ta yi waiwaye kan dalilan da suka sanya ta soma harkar fim, da irin rawar da ta fi takawa, da ma wanda ta fi so a hada ta da shi a fim. Kazalika ta yi magana kan abin da ba za ta taba mantawa da shi ba, da kuma shigarta harkokin siyasa, har ma da nau'in abincin da ta fi so ta ci. Ɗaukar bidiyo: Yusuf Yakasai Tacewa: Fatima Othman	https://www.bbc.com/hausa/media-56018963
health	Lafiya Zinariya: Yadda ake samun ingantaccen barci	Danna hoton da ke sama domin sauraren wannan shirin: Matsalar rashin samun bacci iri biyu ne da na gajeren lokaci da mai tsanani, amma akwai wasu hanyoyi da mutum zai bi don kauce musu, in ji likitoci. Wannan shi ne maudu'inmu a shirin Lafiya Zinariya na wannan makon.	https://www.bbc.com/hausa/shirye-shirye-na-musamman-61673964
politics	Mun kadu da hukuncin Kotun Koli – PDP	"Jam'iyyar PDP a Najeriya ta ce hukuncin da kotun koli ta yanke na yin watsi da karar da Atiku Abubakar ya daukaka ya ba ta mamaki. A cikin wata sanarwa da jam'iyyar ta fitar jim kadan bayan kotu ta yanke hukunci, PDP ta ce al'ummar Najeriya ba su taba hasashen cewa haka shari'ar za ta kaya ba. A cewar sanarwar ""Ba mu kadai ba, dukkanin 'yan Najeriya har da magoya bayan APC sun ji mamakin hukuncin da kotu ta yanke"". A ranar Laraba ne Kotun Kolin Najeriya ta kori karar da jam'iyyar PDP da dan takarar shugabancin kasar jam'iyyar, Atiku Abubakar suka shigar gabanta suna kalubalantar nasarar da hukumar INEC ta bai wa shugaba Buhari a zaben 2019. Alkalan kotun dai sun yi watsi da karar ne bisa rashin dacewarta. Sai dai a nata bangaren, PDP ta ce ta bayar da hujjoji masu karfi wadanda ke nuna cewa Atiku Abubakar ne ya lashe zaben na watan Febrairun shekarar 2019. Jam'iyyar ta ce a yanzu za ta dakaci hujjojin da alkalan kotun kolin suka ce za su fitar game da dalilan da suka sanya aka yi watsi da karar."	https://www.bbc.com/hausa/50239105
business	Binciken BBC Africa Eye ya gano yadda wasu mata ke sayar da ƴaƴansu tsabar talauci	Latsa hoton sama domin kallon bidiyon Wannan labarin wata uwa da ta faɗa tarkon talauci da masu fataucin kananan yara. Klenice na fatan cewa ta hanyar ba da labarinta, sauran mutane za su yi karatun ta-natsu kafin sayar da ƴayansu saboda tsabar talauci. Matsananciyar rayuwar da wasu ke ciki ta tilasta masu kasuwancin yara a ɓoye a Kenya wasu kuma saboda haɗamarsu. Wasu daga cikin yaran na sata ne, wasu kuwa iyayensu mata ke sayar da su da gangan. Binciken BBC Africa Eye na fasaƙwaurin yara, ya ta da hankalin mutanen Kenya da dama.	https://www.bbc.com/hausa/media-55296568
entertainment	...Daga Bakin Mai Ita tare da Isa Bello Ja	Latsa hoton da ke sama domin kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 93 din, BBC ta tattauna da Isa Bello Ja, wani fitaccen ɗan wasa mai yawan fitowa a uba da ake yi wa laƙabi da Dattijon Arziki, inda ya amsa tambayoyin da suka shafi rayuwarsa.	https://www.bbc.com/hausa/media-61015710
technology	Daga baƙonmu na mako: Yadda habaici ya koma dandalin WhatsApp da Facebook da Instagram	"Umma-Salma Isa Aliyu, ɗaliba mai karatun digiri na biyu a ɓangaren Adabi a Jami'ar Jihar Kaduna, Sashen Nazarin Harsunan Najeriya da Kimiyyar Harshe, ita ce baƙuwarmu ta wannan makon. Kowace al'umma ta duniya tana da hanyoyinta na zantuttukan hikima da take amfani da su a cikin harshenta don nuna gwaninta da kinaya da dabara da ɓad-da-bami a cikin harshen yayin da buƙatar hakan ta samu. Harshen Hausa cike yake da zantuttukan hikima na wanda za a iya cewa ana yin su ne ba kurum don nuna ƙwarewa da basirar sarrafa harshe ba, ana kuma yin amfani da su domin isar da sako cikin nishadi. Kenan harshen Hausa cike yake da zantuttukan hikima masu ƙayatarwa, kamar su habaici da karin magana da kirari da sauransu. Habaici abu ne mai matuƙar muhimmanci ga rayuwar Bahaushe wanda ya kasance Bahaushe na yin amfani da shi a kusan dukkan ɓangarori na rayuwarsa da adabinsa da suka haɗa da waƙa da zube da wasan kwaikwayo da sauransu. Habaici salon magana ne da Bahaushe ke amfani da shi wajen isar da wani saƙo a hikimance ta cikin zance. Wannan saƙon zai iya kasancewa gargaɗi, huce haushi, jan - kunne da sauransu. Magana ce da ake yinta a cikin duhu, ma'ana, ba kai-tsaye ake fito da maganar ba, sai dai shi wanda ake yi dominsa ya san inda aka dosa. Ko kuma idan abin ya shafi wani laifi ne da mutumin ya aikata, to duk wanda ya san ya aikata laifin shi ma zai iya sanin inda aka dosa. Amma in ba haka ba, sanin inda aka dosa cikin habaici yana da wahala. Kenan Bahaushe na amfani da habaici ne domin isar da sako a kaikaice ta yadda idan ba kasan me ake nufi ko kuma ga wanda ake wa, ba lailai ba ne ka fahimta. A da hanyoyin da ake bi wajen yin habaici sun haɗa gugar zana da karin magana da harbin iska, da sauransu. Misali, idan wani ya sayi wani abu kamar abun hawa haka, ana iya bayyana hassadar da ake yi masa ta cikin habaici. Misali, a ce, mu ma dai mun kusa sayen motar nan. Za a gane cewa hassada ce idan aka lura da cewa a nan mai faɗin maganar maimakon ya taya wanda ya saya murna sai ya ɓuge da cewa shi ma dai zai saya. Idan wani ya shiga sabgar wani a wani lokaci, yana iya bari daga baya ya ce, daga yau in mutum ya ƙara shiga sabgata, sai na turmumusa shi ko ci masa mutunci. Irin wannan jan-kunne  ake yi amma ta cikin habaici, maimakon a ce wane daga yau in ka ƙara shiga sabgata zan yi maka kaza. Ko kuma a ce, wane, daga yau hawainiyarka ta kiyayi ramata ko idan mutum na cin ƙasa ya kiyayi ta shuri. A nan kuma an yi habaici ne mai kama da karin magana. Idan wani ya nuna son ya mallaki wani abu, za a iya cewa da shi, nan gani, nan bari. Ko kuma a ce ƙwalele dokin Iliya, ba ni sayar da kai, ba ni ba da aronka, da sauransu. Waɗannan duk misalan habaici ne a jiya ko a da, amma a yanzu kuma habaici an daina yinsa a gaban mutum ko kuma a bayansa ko a inda baya nan, sai dai yanzu an koma kan kafar sada zumunta, a can ake yinsa, kasantuwar sauyin zamani, kuma dama masu hikimar magana na cewa""zamani riga"". Sakamakon hanyoyin da ake da shi na sadar da zumunta musamman na WhatsApp da Fesbuk da Instagiram, wasu suna faɗin damuwar a nan wurin. Cikin halin da ake ciki a yanzu da ya zama akwai hanyar da mutane ke nuna damuwarsu ba tare da sun faɗa wa wani ba fuska da fuska kawai dai sai dai su sa a Fesbuk dinsu ko a Whatsapp dinsu wanda a wurinsu su sun bayyana damuwarsu. Akwai mutanen da idan abu na damunsu, in dai suka bayyanawa ko da ga mutum ɗaya ne ko suka rubuta abin da da ke damunsa a wani wuri, za su samu saukin damuwa, wanda rashin bayyana wannan damuwar, yana sanya musu cutar damuwa wato 'Depression' a Turance. An taɓa tattaunawa da wani masanin ilimin ƙwaƙwalwa wanda ya kammala Kwalejin Jinya kuma ya zauna a asibitin Malam Aminu Kano na AKTH, sashen masu taɓin hankali da kuma damuwa na ɗan wani lokaci, ya faɗi yadda damuwa da ke da alaƙa da hauka da kuma alaƙarsu da kuma bambancinsu. Ya ce: ""Hauka, jam'i ne na wasu ayyuka da suka saɓarwa hankali. A misalinsu akwai Mania, Depression (damuwa), Bipolar, Schizoprenia da yawa-yawansu. Akwai bambamci a tsakanin depression din shi ma domin akwai depression ta psychiatric disorder, da kuma depression na yau da kullum. Ita waccen akwai 'rasa kai……. Wato akwai rashin jituwa sosai tsakanin MOOD, THINKING da AFFECT…. Babu mahalukin da ba ya zama depressed. Ya danganta da zurfin depression ɗin. Babban maganin depression su ne: ka da mutum ya ɓoye damuwarsa kwata-kwata, ya fada wa wani amini. Ana so mutum ya yi cuɗanya da jama'a, wato ka da ya ɓoye kansa daga sauran mutune, ya ce shi ba ruwansa da kowa, ana so mutum ya karɓi ƙaddara a kan komai, sannan idan ciwo ne ke damun mutum to ya nemi magani da sauransu."" A sakamakon waɗannan kafofin na sada zumunta na zamani musamman na WhatsaApp da Fesbuk da Instagram, sun taka muhimmiyar rawa wajen yayewa mutane damuwarsu da ta addabesu a cikin zuƙatansu. Domin sun bayar da damar da kowa zai yin tofa albarka cin bakinsa ko da kuma ta hanyar habaici ne. Kafar sada zumunta( social media), fasahar sadarwa ce ta zamani da jama'a  ke sada zumunci daga sassan duniya daban- daban, wacce aka fara samunta a shekarar 1997. Daga cikin ire-iren wadannan shafuka sun hada da; Wassaf (Whatsapp) da Fesbuk (Facebook) da Tuwita (Twitter) da Instagiram (Instagram) da Yutub (YouTube) da Sinaf cat (sSnap chat) da Tugo (2go) da Biba (viver) da Imo( imo) da Wicat (we-chat) da sauransu. Wadannan hanyoyin sada zumunta sun zamanto ababen da ake amfani da su wajen isar da sako ga wanda ake son a isarwa, musamman waɗanda suke ba da damar tura saƙo (chat) da kuma sakon na musamman na awa 24 wato (status )musamman ma a kafar sada zumunta ta WhatsApp da Fesbuk da kuma Tuwita. Ana amfani da waɗannan kafafen ne wajen yaɗa habaici musamman idan husuma ta samu tsakanin abokai  ko a zamantakewa tsakanin kishiyoyi ko tsakanin saurayi da budurwa ko ƙawaye ko 'yan siyasa da sauransu. Sai su koma 'status' suna habaici, ba a fadi gaba-da-gaba sai a fada a nan duniya ta gani. Alal misali, bari mu daukin kafar sadarwa ta WhatsApp, na taɓa gani wani saurayi da budurwa da suka yi fada, kasancewar dukkannin su ina da lambar wayarsu, hakan ya ba ni damar ganin sitatus dinsu. Ga kuma abin da ya wakana tsaninsu kamar haka: ""Banza a dai yi mu gani, ba dai sai na ba da kai bori ya hau ba tukunna, auren dai na fasa kuma ba mai sani dole"". Wannan shi ne saƙon habaici da budurwar ta ɗora akan sitatus ɗinta wanda yake nuna da cewa saurayinta ya ɓata mata rai kuma ta yanke hukuncin fasa aurensa. Ganin sakon habaici da budurwar ta sa a sitatus, sai wannan saurayin nata ya tura mata da amsar kamar haka ""ai ni ne na gani na ce ina so ko? To na fasa idan mutun kuma ya ce zai min rashin kunya in kai ƙararsa kotu   dawo min da duka kaya da duk kuɗaɗen da na kashe a kan mutum"". Wannan shi ne amsar da ya bai wa budurwa cikin habaici cikin magana, wanda in dai mutum bai san kan zance ba to, ba zai fahimci da wa ake ba, amma dai mutum zai iya fahimtar cewa ya yi faɗa ne da wata. Bayan wanna kuma akwai wata kuma wacce ta ɗora a status cewa: ""Na gaba ya yi gaba na baya sai labari, duk rashin kunyar yaro haka ya zo ya ganmu haka kuma zai tafi ya bar ni"". Wannan saƙon wata uwargida ce ta yi wa amaryarta bayan sun yi rikici amma aka sanya a sitatus. Tana faɗa mata magana cewa ita ce babba kuma babu yadda za a yi da ita. Kenan maimakon ta je ta same ta gaba da gaba ta fada mata sai kawai ta koma sitstus ta bayyana wa duniya abin da ya faru. A kafar sada zumunta ta Fesbuk ba ta sauya zani ba domin ana amfani da turaka(time line/profile) ana yaɗa habaici kuma ana turo saƙonnin a shafin da ya hada da habaici ga wanda ake san isarwa. ""Taka ta Allah ce, wasu sun biye wa 'yan nanaye kwaɓarsu ta yi ruwa"". ""An zo wurin, ashe wanzami ba ya son shaushawa! Sai ka kwashi adashen da ka zuba, ko ka ƙi ko ka so"". ""A duk lokacin da aka bar damo har ya kai zama guza, to ƙarshe abin da ya ci doma ba zai bar awe ba"". Dukkannin waɗannan habaici duk an yi su ne da wata manufa ɓoyayyiya sai dai ba a fito fili an fadi manufar ba amma dai su wadanda aka yi don su za su fahimci ko me yasa aka yi wannan habaici. Kuma dama maƙasudin habaici shi ne isar da sako a kaikaice cikin hikima wacce mutum bai san da wa ake ba, ba zai fahimta ba. Akwai bambanci a tsakanin sitatus din WhatsApp  da na Fesbuk, bambancin kuma ba wani abu ba ne illa shi na WhatsApp waɗanda kake da lambarsu kuma suke da lambarka su suke ganin sitatus dinka, amma a kafar sada zumunta ta Fesbuk zance ya sha bamban domin kowa zai iya ganin abin da ka saka musamman idan ya kasance yana biye da shi (following). Haka kuma tsarin yake a Tuwita (twitter) da instagiram (Instagram). Idan muka leka kafar Instagiram shi ma, ana yi habaici ko dai a sitatus ko kuma a shafin tsokaci(comment section) ko kuma bayan an tura wani hoto ko bidiyo. Misali akwai wani sakon da aka turo a wani shafi na Northern Hibiscuss. Ita mai wannan shafin ta saka hoton da aka yi bayani kamar haka ""A biya bashi ehe!!! Mun gaji da gafara sa"". A kasan wannan hoton sai ta sa ""abin ya zama cin fuska Wallahi. Haba mana. Ka lallabo ka ce a baka bashi sai lokacin karbar bashi kai ta yau gobe yau gobe?"" Ko ba a ce komai ba kasan tana magana ne da masu taurin bashi, waɗanɗa take bi bashi kuma sun ƙi biyanta amma ba za ka san ko su waye amma dai mutum zai gane ta na magana ne kan masu bashi ko waɗanda take bi. Ƙarin labaran da za ku so ku karanta Shawara ga masu habaici a kafofin sada zumunta Kowane abu a duniya yana da alfanu da kuma illolinsa. Kasancewar habaici na daya daga cikin zantuttukan hikima na Bahaushe wanda ya gada tun kaka da kakanni, kuma riƙe shi tamkar riƙe wani abu ne mai matuƙar muhimmanci daga abubuwan da aka gada, sai dai kuma a kula a kuma san yanda ya kamata a yi amfani da su musamman tun da ya shafi al'adar mal Bahaushe. Ya kamata a ringa bin yadda tsarin da Bahaushe ya tsara na gargajiya. A kuma guji bin baƙin al'adu da ɗabi'un wajen gabatar da su. Ina kira ga masu habaici musamman 'yan siyasa masu habaici a kafar sada zumunta domin kuwa yin haka ya bada tagomashi ga rashin tsaro a kasarmu Najeriya domin kuwa idan shugaba ko wani dan siyasa ya yi rubutun habaici a kafar sada zumunta, na daya dai bai fito fili ya  fada ko waye ba. Don haka ya budewa mabiyan kofar tunanin abubuwa dayawa. Idan mabiyan ƴan rigima ne, to daga nan za su fara mayar da martani ga mabiyan waɗanda suke tunanin shi ake wa habaici. In su kuma mabiyan wance din su ma masu rigima ne, shi kenan rikici ya fara ke nan wanda idan ba ayi sa'a ba za ta iya kai ga rashi rayuwa ko kuma dukiya da sauransu. Na biyu kuma mutuncinsu na iya zubewa musamman a gurin magoya bayan wanda aka ma habaici ko kuma wanda ake tunanin an yi wa habaici. Ina ƙara kira ga iyayenmu mata musamman masu kishiyoyi ko abokan zama, mu rage ɗora habaici musamman a sitatus saboda ba mu san mai zai je ya dawo ba. Musamman ga yaranmu domin zai iya shafar tarbiyyarsu da kuma mutuncinsu. Ina kuma kira ga samari da 'yan mata su guje yada zance musamman a kafar sada zumunta domin ba a san me zai je ya dawo ba.kuma zai iya zubar da mutuncinku da kuma ƙimarku musamman ga 'ya mace. Zai rage mata daraja a idon mutane kuma za a ringa kallonta a matsayin marar tarbiyya."	https://www.bbc.com/hausa/rahotanni-55951638
entertainment	Abin da ya faru a wajen naɗin Sarki Charles na Birtaniya	Majalisar naɗa sarki ta sanar da naɗa sabon sarki a bainar jama’a a ranar Asabar, a wani biki da aka kwashe kusan shekara 70 ba a ga irinsa ba. Daga wata murna da aka yi ta bai daya domin taya sabon sarki murna zuwa wani bayani mai taba zuciya, ya sha rantsuwa sannan dakarun kasa sun sara masa. Ga dai wasu abubuwa da suka faru a fadar St James. An sanar da Charles III a hukumance a matsayin Sarki a wani biki da aka yi mai cike da tarihi a Fadar St James da ke Landan. Yayin bikin da aka yi a gargajiyance a safiyar ranar Asabar – wanda aka haska a kusan duka gidajen talabijin a karon farko – an yi kasa da tutoci da safe domin girmamawa ga marigayiya sarauniya – an kuma daga su yayin bikin domin nuna girmamawa da biyayya ga sabon Sarki. Za a ci gaba da wasu lamuran nade-naden a fadin Birtaniya har sai ranar Lahadi, inda za a kara sassauta tuta yayin ci gaba da makokin mutuwar Sarauniya Elizabeth II wadda ta mutu a ranar 8 ga watan Satumba. Sabon Sarki ya sha rantsuwa daga kwamitin nada Sarki a yayin wani bikin gargajiya, wanda rabon da a yi irinsa a Birtaniya tun shekara 70 baya. Kai tsaye dama Charles ne Sarki saboda mutuwar mahaifiyarsa – karkashin dokar zamantakewa ta 1701. Aikin kwamitin nadin sarki shi ne yayin biki, domin sanar da sunan sabon Sarki a hukumance. A al’adance, ana yin wannan ne cikin kwana guda da mutuwar wanda ke kan karagar mulki. Amma a wannan karon an dan samu karin lokaci tsakanin bikin nadin da aka yi a Fadar St James da kuma mutuwar Sarauniya Elizabeth II, wanda aka yi a tsakiyar birnin Landan kusa da Fadar Burkingham. A wani mataki da ya saɓa da al’ada, Sarki Charles ya bayar da damar a haska bikin a gidajen talabijin a karon farko cikin tarihi. Sama da mambobin majalisar koli 200 ne suka halarci taron – wanda yawanci masu bayar da shawara ne ga basaraken da ke mulki, mafi yawansu tsofaffi da kuma yan siyasa ne na yanzu – sun taru a Fadar St James tare da malaman coci masu yawa. Majalisar ta dade tun zamanin sarakunan karni na 10. Mambobinta sun kai 700, amma 200 kawai aka kira. Tsofaffin Firaiministocin Birtaniya irin su Gordon Brown da David Cameron da Boris Johnson da kuma Theresa May wadda ta hadu da Sarauniya a wurare da yawa cikin shekaru masu dama – duk sun halarci taron. Sai kuma magajin gari Birnin Landan da manyan alkalai da kuma jami’ai masu dama. Camila Parker Bowels matar Charles sama da shekara 17 da ɗansa Williams wanda shi ne sabon Yariman Wales duka sun halarci taron. An raba kwamitin nada Sarki zuwa gida biyu, kuma Chrles ya fito ne cikin gida na biyu. A matakin farko, Shugaba – kuma mamba a majalisa karkashin jam’iyyar masu ra’ayin rikau Penny Mordaunt wadda aka rantsar a ranar 6 gawatan Satumba – ta sanar da mutuwar Sarauniya. Daga nan kuma ta nemi malaman coci da na kwamitin nadi su gabatar da ayyana sabon Sarki, wanda ciki har da Charles da aka bai wa matsayin Sarki Charles III. Sannan mutane kusan 200 ko sama da haka da suka halarci taron suka ce “Allah ya kiyaye Sarki” bayan kammala karanta bayanai. An yi hakan a gaban Yarima William da Firaiminista Liz Truss da shugaban cocin Ingila Justin Welby. Sai dai duka iyalan Gidan Sarautar ne suka sanya hannu kan takardar da ta ayyana Sarkin, da sauran wasu manyan baki ciki har da Earl Marshall – Duke na Norfolk – wanda shi ne ke da hakkin tara wannan biki. Mataki na biyu shi ne taruwar kwamitin naɗa Sarki za su taru gaban Sabon Sarki a dakin da ake nada Sarki da ke Fadar St James. Taron farko kenan da wadannan mutane suka yi a gaban sabon Sarki kenan cikin gwamman shekaru. Kansiloli sun yi layi sun tsaya domin yin maraba da Sarki, kowa yana tsaye babu wanda yake zaune kamar dai yadda aka saba yi a al’adance. Ya fara da wani bayani mai taba zuciya ga kwamitn da ke nada sarki, “ya yi bayani kan mahaifiyarsa da yake mutakar ƙauna da yadda ta yi wa al’umma bauta” ya kuma yi fatan bin sawunta. “Duka duniya na tausaya mani kan wannan gagarumin rashin da na yi, wanda ba za a iya maye gurbinsa ba.” Mulkin da mahaifiyata ta yi babu wanda za ka iya kwatanta shi da shi a lokacinta, yadda ta sadaukar da kanta da bautar da ta yi wa jama’a. Don haka dole mu yi godiya da rayuwarta da ta yi.” Ya kuma ci gaba da yin bayani kan hakkokin da suke a kansa. “Ina sane da irin manyan ayyukan da na gada da kuma wajiban da ke kaina ko kuma wadanda aka dora mani.” Ya bayyana Camilla a matsayin Sarauniya consort, matar Sarki, “Ina alfahari da farin ciki da irin goyon bayan da matata ta ke bani,” in ji shi. Karkashin dokar rantsuwar, dole ne sabon basarake ya yi rantsuwa domin yin biyayya ga cocin Scotland. Saboda a Scottland an raba iko tsakanin coci da kuma kasa. Charles ya rattaba hannu kan wasu kwafi biyu na takardu gaban majalisar koli. Wadanda suka halarci taron suma sun sanya hannu, ciki har da yarima Williams – wato sabon yarima na Wales kenan – tare da Camilla Sarauniya. A karshe mahalarta taron sun yi wake, masu ganga suka taya su. Bayan an gama komi sai aka koma wajen fadar. Duka mutane sun fita daga wajen dakin taron domin ganin yadda za a ayyana Sarki Charles na uku. Dakarun gidan Sarautar sun fito wajen barandar a saman Friary Court domin karanta ayyanawar tukunna aka yi busar sarewa irin ta gidan sarauta. An yi taken kasa wanda a karshe aka ce “Allah ya kiyaye Sarki” a Turance “God Save the King” maimakon “Allah ya taimaki Sarauniya da aka fi shekaru sama da 70 ana fada. Bikin ya zo karshe ne lokacin da shugaban Majalisar Koli ya ayyana Charles a matsayin sabon “Sarki, Shugaban kasashen rainon Ingila mai kare addini” kafin daga bisani a ce “Allah ya kiyaye Sarki”. Penny Mordaunt ta rufe taron ne da karanto daftarin dokar ayyanawar wanda za a sahhale, sannan Sarki Charles ya sanya musu hannu daya bayan daya. Daya daga cikinsu shi ne na ranar binne Sarauniya wadda za ta zama ranar hutun mutanen kasar baki daya. Amma yanzu za a dauki lokaci kafin a zo a yi bikin mubaya’a da nadin sarki. A baya wata 16 aka dauka tsakanin mutuwar mahaifin Sarauniya Elizabeth Sarki George na shida da nadata, wanda ya mutu a watan Fabirairun 1952, ita kuma aka nadata a watan Yuni 1953.	https://www.bbc.com/hausa/articles/c4n0kqk0p38o
