business	Banquier portugais azalaki na makambo ya Isabel dos Santos bakuti ye akufi	"Banquier portugais oyo alandamaki na bolukiluki ya makambo ya Isabel dos Santos, akutami ya kokufa singa na kingo na Lisbone (Portugal). Police ekanisa ete ekoki kozala ete amibomi. ""Nzoto ya Nuno Ribeiro de Cunha ezwamaki mercredi na mpokwa mpe bilembo binso bimonisi lokola amibomi,"" elobi na AFP molobeli ya police ya Portugal. ""Emonani lokola amibomi na singa na kingo na garage na ye,"" ebekisi liyebisi ya police. Nuno Ribeiro azalaki na mibu 45 mpe azalaki kosala na banque Eurobic. Isabel dos Santos azali actionnaire principale na yango kasi justice angolaise efundaki Isabel dos Santos o’mokolo moko wana ya mercredi mpo na action na ye na banque eye. Nkombo ya M. Ribeiro etangami na mikanda ya ""Luanda Leaks"", Consortium international ya ba journalistes ya investigation (ICIJ) oyo ebimisaki ndenge Isabel dos Santos azwaki mosolo ya l’Etat. Jeudi, procureur général angolais Helder Pitta Gris akomaki na Lisbonne mpe akutanaki na mokokani wa ye ya Portugal. Misala ya bosembo ya Angola ekangaki ba comptes ya banque Isabel dos Santos na molongani wa ye Sindika Dokolo, mwana ya mokolo banque ya yambo ya kala ya RDC. Mme Isabel, 46 ans, mwana ya mokonzi ya kala ya Angola Jose Eduardo dos Santos afundami na kozwa mosolo ya l’Etat na ba affaires na Sonangol (Societe nationale ya petrole) mpe Endiam (ya diamant)."	https://www.voalingala.com/a/banquier-portugais-azalaki-na-makambo-ya-isabel-dos-santos-bakuti-ye-akufi/5260194.html
health	Coronavirus ezwi bakonzi baiike na mokili	"Premier ministre ya Grande bretagne Boris Johnson mpe president ya Batswana bazwi coronavirus ya sika COVID-19. Bokono bwango bokoti ti epayi ya bakambi ya Commission ya Union africaine. Bamitieyi na na kobombama. ""Banda 24 heures, namitie na bokangami mpo nzoto na nga emoisi billembo ya mike mike mpe nasalaki test, ebimi positif na coromavirus. Namikangi na ndako kasi nakokoba kokamba mbulamatari ntango tozali kobundisa virus oyo,"" elobi na vidéo na Twitter M. Johnson. Mokambi ya Commission ya Union africaine Moussa Faki Mahamat ye mpe amikangi na ndaku mpo azalaki nzinganzinga ya mosungi na ye moko azwami na COVID-19. Moto yango azali moyi ïle Maurice, azali na mibu 72 mpe wautaki na RDC o’mokolo mwa le 14 mars. Président ya Botswana mpe azwa yango. Akoti ndaku, ye mpe lokola."	https://www.voalingala.com/a/coronavirus-ezwi-bakonzi-baiike-na-mokili/5349176.html
politics	Washington elobi ebebisi drone ya Iran kasi Téhٞéran ewangani	"USA esakoli ete ezali na bilembo bilakisi ete ebebisi drone ya Iran eye epusanaki pene na masuwa ya nitumba na yango kasi Téhéran eboyi yango. Président ya Ameriki, Donald Trump asakoli jeudi ete masuwa ya bitumba ya ekolo na ye, USS Boxer, mobebisaki drone (mpepo motambolaka na bozangi pilote) ya Iran eye epusaki mingi pene na yango. ""Tozali na bilembo, drone na bango epusanaki mingi pene na masuwa na biso. Soki ba drones epusani mingi, tokoboma yango,"" elobi moto na bakonzi ya Amerika oyo aboyi kopesa nkombo na ye na AFP. Pentangone to ministère ya Défense ya Ameriki endimaki naino te kino vendredi na nsima na nzanga ete bilili biye bilakisa bobebisi ya drone eye bizali. Molobeli ya mampinga ya Iran, général ya brigade Abdolfazi Shékarchi ayanoli ete ezali likambo ya bolema mpe lizangi loboko."	https://www.voalingala.com/a/washington-elobi-ebebisi-drone-ya-iran-kasi-t%C3%A9h%D9%9Eran-ewangani/5007472.html
health	Moto moko amonani na Ebola ne Beni	"Moko moko amonani na Ebola na Beni, na Nord-Kivu, mikolo tuku mitano na mibale nsima na moto ya suka azwamaki, elobi bayi Comité multisectoriel ya bitumba na Ebola (CMRE) na liyebisi. Moto yango azawami na bokono boye ntango etikalaki mikolo mibale yambo bakambi ya ekolo Congo démocraique mpe baye ba OMS (Mabongisami ma molongo mpo na bokolongono) basakola suka ya bokono bwa Ebolana monyele ya mboka. ""Mampinga ma biso mawuti kosakola o’mokolo mwa mitano le 10 avril 2020 moto ya sika amonani na bokono ya virus Ebola na etuka ya Nord-Kivu na Beni,"" elakisi liyebisi ya CMRE. ""Ezali elenge mobali ya mibu 26 na territoire ya Beni."" ebakisi liyebisi. Mikolo mileki, Dr Jean-Jacques Muyembe ayebisaki ete manso mabongisami mpo kosakola suka na Ebola na est ya RDC, kasi atalisaki kobangi ete bato babisami na Ebola bakoki kopesa bokono boye na bosangani ya nzoto na bato bazali nzoto kolongono."	https://www.voalingala.com/a/moto-moko-amonani-na-ebola-ne-beni/5367602.html
health	COIVD19 emati makasi na Madagascar ata nkisi ya Artemisia esalamaki kuna	Bakoni bayebani kozala na COVID19 bakomi koleka 10.000 mpe tuku libwa na misato bakufi na Madagascar mboka eye esakolaki ete ezwaki mono mokobikisa. Bakonzi ba Madagascar babongoli libando lya masano na esika ya kopesa lisali na babeli mpo motango momati. Kati na bato 300 to 400 bazali kozwa yango mokolo na mokolo. Yango ezali mbala misato motango mozalaki mposo misato mileki. Ministre ya mambi ma Bokonongono atindi mikanda ya basungi ba molongo mpo na lisalisi lya lombango. Makambo mingi mazangaki koyebana na misala ya ministère ya bokonongono. Nzokande, mokonzi ya Madagascar Andry Rojoelina alakisaki na mokili mobimba na avril mono na nkombo ya CVO mosalami na Artemisia mpe alobaki ete ebikisaka bato. CDC (misala ya Amerika mitalaka bokono) mpe OMS (Mabongisi ma malongo mpo na bokolongono) epesa eyano moko te mpo na mono moye. Na RDC, Dr. Jérôme Munyangi mpe azali nanu kosala boluki likolo na mono mosusu ekokoka kobisa COVID19 wuta Kinshasa.	https://www.voalingala.com/a/coivd19-emati-makasi-na-madagascar-ata-nkisi-ya-artemisia-esalamaki-kuna/5522467.html
sports	Ba groupes mwambe ya Coupe du Monde Qatar 2022	Ba groupes mwambe ekozala na phase finale ekobetama na Qatar wuto le 21 novembre kino le 18 décembre 2022, kolanda tirage au sort esalami na Doha. Match ya yambo ekobetama na kati na Qatar na Equateur le 21 novembre. Cameroun ezali na groupe G na Brésil mpe Ghana na Portugal.  	https://www.voalingala.com/a/6511404.html
health	Manu Dibango akufi na COVID-19	"Manu Dibango, saxophoniste Camerounais mpe nganga na mindule ya Afro-Jazz, akufi na France na coronavirus ya sika COVID-19. Azalaki na mibu tuku mwambe na motoba. Sango ya liwa lya ye esakolami na mokambi ya ndako ya edition ya miziki na ye, Thierry Durepaire. Manu Dibangu ayebanaki mingi mpo na world music wuto asalaki palata ""Soul Makosa"". Ndambo ya nzembo ezwamaki na Michael Jackson mpe bakendaki na bazuzi. Manu Dibango alongaki mpe afutamaki. Kasi na misala mya ye mindule alekaki mpe na ekolo Congo démocratique epayi wapi abetaki na ba nganga ya mindule misusu lokola Rochereau Tabu Ley, Kale Joseph, Nico Kasanda, Sam Mangwana mpe basusu."	https://www.voalingala.com/a/manu-dibango-akufi-na-covid-19-/5342933.html
health	Police ebeti masasi na Sit-in ya basali ya bitumba na Ebola na Mbandaka	Police ebetaki masasi mpe molinga na Sit-in basali ba bokolongono ya bitumba Ebola basalaki mpo na kosenga lifuta lya bango na Mbandaka, na Etuka ya Equateur. Basali yango batumbaki ba pneus mpe bakangaki nzela. Mardi, basali baye bapesaki na secrétaire général (kalaka mokonzi) ya mambi ma bokolongo, Dr. Sylvain Yuma, mokanda mwa bosenga na bango yambo azonga na Kinshasa. Bazali kosenga sanza misato ya lifuta. Bokono bwa Ebola ya mbala ya 11 bobondaki na Equateur wuto le 1er juin. Na le 5 aout, bato 74 bayebanaki na kozwama yango. 32 bakufi mpe 27 babikisami, kolanda OMS. Kolanda ntoma ya Amerika na Kinshasa, Mike Hammer, USAID ebakisi millions mitano ya ba dollards mpo na kosunga misala mpe na bisaleli ya bitumba na Ebola.	https://www.voalingala.com/a/police-ebeti-masasi-na-sit-in-ya-basali-ya-bitumba-na-ebola-na-mbandaka/5541131.html
sports	Mosani ya Léopards Jody Lukoki akufi na mibu 29	"Mosani ya ba Léopards Jody Lukoki akufi lelo na mibu ntuku mibale na libwa, esakoli club na ye FC Twente na Pays-Bas. ""Na ntongo ya lelo, FC Twente ezwi sango ya mawa ete Jody Lukoki awei,"" esakoli na liyebi club eye ya Pays-Bas. Jody Lukoki azalaki na mibu 29. Awutaki na Ajax epayi ayekolaki kobeta ndembo na makolo. Abeta mbala misato na ba Leopards. Abetaki mpe na Ludogorets ya diviosn ya mibale ya Bulgarie esika atiaki mingete ntuku minei na mwambe. Ntina ya liwa lya liyebisami te."	https://www.voalingala.com/a/6564177.html
politics	Liwa lya Attanasio: Ba FDLR bawangani mpe bafundi ba FARDC na RDF (mampinga ma Rwanda)	"Batomboki ya FDLR ya Rwanda bapameli mampinga ma bikolo ya Rwanda mpe Congo démocratique na liwa lya ntoma ya Italie Luca Attanasio, o'mokolo mwa yambo, na Kibumbam na Nyirangongo, Na Nord-Kivu. ""Ntoma Luca Attanasio azwaki masasi na esika ebengami 'trois antennes' pene na Goma na ndelo na Rwanda mosika te na epayi ba FARDC na DRF mampinga ma Rwanda bazalaka. Bango nde esengeli kolandela,"" elobi ba FDLR na liyebisi na bango. Ba FDLR Bawangi ete bango nde babomaki ntoma Luca Attanasio lokola mbulamatari ya Ekolo congo démocratique efundaki bango nsima na liwa lyango. Ntoma Luca Attanasio, na mibu tuku minei na misato, akufaki nsima na kozwa masasi elongo na mobateli wa ye mpe na motambwisi ya motuka na ye na molongo ya mituka ya PAM (Mabongisi ma molongo mpo na Bilei) na pene na ndelo na Rwanda. Ba FADRL ""basengi na liyebisi na bango ete bakonzi ba RDC na MONUSCO baluka mpenza pole mpo etali mokumba ya bobomi boye na esika ya kofunda"" bango ""na lombango"". "	https://www.voalingala.com/a/liwa-lya-attanasio-ba-fdlr-bawangani-mpe-bafundi-ba-fardc-na-rdf-(mampinga-ma-rwanda)/5789383.html
business	Akinwumi Adesina alapi ndayi mpo na kokamba lisusu BAD mibu mitano	"Mokambi ya BAD (Banque africaine de dévolppement) Dr. Akinwumi Adesina alapi ndayi mardi mpo kokoba misala mya botambwisi banki eye mpo na mibu mitano misusu. Milulu mya milakisamaki na visioconférence kasi misalamaki na Accra na Ghama na bokambami bwa ministre ya Finances ya Ghana Kenneth Ofori-Atta oyo azali mokambi ya Conseil ya dministration ya BAD. ""Lelo, arc-en-ciel (monama) ebimi mpo na bikolo 81 ya Banque africaine ya développement likolo na mapata ya bule ya Africa, na maloba moko – mpela eleki. Mapata ma moyindo maye mazalaki koia biso na nse mpe moleki. Natelemi lelo, na komitisa…,"" elobaki Dr. Akinwumi Adesina na maloba ma ye. Moyi mboka Nigeria Dr. Akinwumi Adesina, na mibu tuku motoba, aponamaki mposo moleki na ntina ya kotikala na bokambi bwa banki boye mibu mitano misuu. BAD esalisa bikolo bya Afrika na mabongisi mya ntambwa. Bakambi mingi ya bikolo bya Afrika lokola Denis Sassou N’Guesso ya Congo-Brazzaville, Paul Kagame ya Rwanda balandi milulu myango na nzela ya visioconference. Esengo na kozala na milulu mya bolapi ndayi ya Akin Adesina. Natombeli mokambi bolamu lokola abanda mandat na ye ya mibale na kosalela BAD. Ozali lipamboli nan gai, ekomi Pau Kagame. Dr. Akinwumi Adesina azali mokambi ya mwambe na moto ya BAD. ."	https://www.voalingala.com/a/akinwumi-adesina-alapi-ndayi-mpo-na-kokamba-lisusu-bad-mibu-mitano/5566608.html
sports	Mondial Qatar 2022 : Sadio Mané kati na basani ba Sénégal 26, atako azoki	"Sadio Mané, mosani ya lokumu ya ekipi ya Sénégal azali na nkasa ya nkombo ya basani 26 baye bakobeta na mondial Qatar 2022 eye mokambi to séléctionneur ya ba ""Lions de la Teranga"", Aliou Cissé abimisi mokolo mwa mitano, atako mobeti ndembo oyo na Bayern Munich (Allemagne) azwaki mpasi na likolo na match eleki ya club na ye. Aliou Cissé alobi ete azali na elikya ete M. Mané akokoka kobeta. Sango eye ekitisi moke mitema mya bana ba Sénégal. “Nasepali kotika ye kati na baninga. Sadio Mané azali mosani ya litomba mingi mpo na biso. Ekosengela kokoba kolendela mpota na ye na kolikyaka ete na mposo mibale to misato manso makokende malamu. Tozali na elikya,"" elobi Aliou Cissé. Nzokande, mokambi ya Munich Julian Nagelsmann alobi, na ngambo na ye, ete botali ya minganga boye bokosalama nsima na pene mikolo zomi nde boyebisa soki M. Mané akokoka kobeta. Mokambi ya Munich akebisi ete akotia M. Mané na likama te atako Sénégal ekolinga ete abeta. Sénégal ekobanda kobeta na Mondial le 21novembre na match ya yambo na Pays-Bas, nsima na yango le 25 novembre na Qatar mpe le 29 na Equateur, Soki M. Mané akozela mposo mibela to misato akoka bongo kobeta. Aliou akundoli mpe ete mibeko ma Fifa mipesi ya nzela ya kotia mosani mosusu kasi ngonga 24 yambo na match ya yambo. Motambwisi y aba Lions ya Teranga alobi mpe ete sango malamu ezali ete lipaso likosalama te lokola botalisami Sadio Mané asali na minganga na Autriche, na Bavière. O’mokolo mwa minei moleki, Fédération ya Sénégal ya ndembo ebakisaki mobu moko na boyokani bwa yango na M. Cissé mpo atambwisi lisusu ba Lions ya Teranga."	https://www.voalingala.com/a/6830838.html
sports	Ba Léopards séniors ba leki na phase ya ba CAN 2019 mpe ba U23 balongi	Ba Léopards Sénior ya RDC ba se qualifier mokolo mwa eyanga na kolongaka ba Lone Stars ya Liberia (1-0) na stade ya Martyres. Ndenge moko mpe, ba Léopards U23 ba leki na 3e mpe tour ya suka ya qualifications ya catégorie na bango ata bapoli (0-1) na liboso ya Lions ya Maroc na Rabat. Ba Léopards Sénior balongi ba Lon Stars na mongete moko na libungu tulu. Cédric Bakambu aningisaki monyama na 50’. Ba U23, na ngambo na bango bapolaki 1-0. Kasi ba leki, likolo ya elonga na bango (2-0) na Kinshasa liboso ya ba Marocains.	https://www.voalingala.com/a/ba-l%C3%A9opards-s%C3%A9nior-na-u23-ba-leki-na-phase-ya-ba-can-2019/4846074.html
health	Banque mondiale epesi 300 millions ya ba dollars mpo na Ebola	"Banque mondiale epesi lisalisi ya 300 millions ya ba dollars mpo kobundisa Ebola na RDC, eyebisi mokambi ya banque eye, Kristalina Georgieva. ""Biso banso tosengeli kozuwa miko ya lombango mpo na kosilisa bokono ya kufa ya Ebola boye bozali kobebisa bomoi mpe biloko ya kobika na Ekolo Congo démocratique,"" ekomi na liyebisi Mme Georgieva. Lisalisi liye ekomi nsima na OMS (Mabongisi ya molongo mpo na bokolongono) masakolaki mposo moleki ete bokono ya makila boye ya Ebola bozali bosenga ya makasi mpo na molongo mobimba. ""Tozali na bosenga mingi ya lisali mpe ya makoki ya molongo na ntina ya kopekisa ete mikakano miye mikoma makasi kati na mboka mpe mipalangisama koleka ndelo mboka, "" abeti mokoloto Mme Georgieva. Bokono ya Ebola esili koboma pene na bato 1.750 na sanza zomi na moko bozali kongala na RDC. Nzokande président Félix Tshisekedi ya RDC alobaki mposo moleki ete azuwi na maboko bitumba na Ebola, mpe etiyaki misala ya banganga ya boyebi mpo na yango. Kasi ministre ya Santé Dr. Oly Ilunga atikaki mosala mikolo mibale nsima na mokano moye ya M. Tshisekedi."	https://www.voalingala.com/a/banque-mondiale-epesi-300-millions-dollars-mpo-na-ebola/5013803.html
politics	RSA ebimisi mokanda ya bokangami mpo na baye bakoki kozala babomi ya espion ya kala ya Kagame	Misala ya bosembo ya Afrika ya ngele mibimisi mokanda ya bokangemi mpo na bato babale bakoki kozala babomi ya espion ya kala to monongi ya kala ya Rwanda mpe motelemeli ya president Paul Kagame. Mokanda yango motali liwa ya Patrick Karegeya oyo azalaki na mibu 53. Bamokutaki akufi na hotel moko na Johannesburg le 1er janvier 2014. Autopsy elakisaki ete awaki misolo yambo na kofinama kingo. National prosecuting Authority (NPA) ezwi meko ya komema na makasi bato babale basusu ya ekolo Rwanda. Bato banei baye bakimaki.	https://www.voalingala.com/a/rsa-ebimisi-mokanda-ya-bokangami-mpo-na-baye-bakoki-kozala-babomi-ya-espion-ya-kala-ya-rawanda/5076009.html
politics	"Ba ""pétitions"" ya kokweyisa Bureau d'âge ya Assemblée nationale etikami"	Pétition to mikanda mya kosenga bolongwi ya moko moko ya bayi Bureau d’âge ya Assemblée nationale mitaki mardi na parlement. Huissier ya sembo amemli yango mokambi ya ndako ya bakeli mibeko, Christophe Mboso . Bakeli mibeko nkama moko na tuku minei ya FCC nde batiaki manzaka na mikanda myango. Tokundola ete Bureau ya Assemblée nationale ekweyisamaki sanza eleki nse na mikanda mya ndenge wana. Bokweyisami ya bakambi ba Assembléen nationale na Jeanine Mabunda oyo azalaki présidente na yango, bozalaki mpo bayi CACH, lingoba lya mokonzi ya mboka Félix Tshisekedi, moko na bilembo ete majorité ebongwami. M. Tshisekedi akataki libala kati na CACH na FCC, ya mokonzi ya kala Joseph Kabila. M. Tshisekedi azali kosala liboke lya sika na bato bakotambola na ye na bokonzi bwa ye.	https://www.voalingala.com/a/ba-p%C3%A9titions-ya-kokweyisa-bureau-d-%C3%A2ge-ya-assembl%C3%A9e-nationale-etikami/5734474.html
sports	Cédric Bakambu akoti Olympique de Marseille	"Cédric Bakambu, mobeti ndembo ya Ekolo Congo démocratique andimami mpo na kobeta na Olympique de Marseille ya France, esakoli club ya division 1 ya ekolo France eye. Cédric Bakmbu oyo awuti kolekisa mibu minei na Chine, atie manzaka ya boyokani na OM (Olympique de Marseille) lelo mpo na millions misato ya ba euros mobu inso. ""Olympique de Marseille esakoli lelo botiami manzaka na msani ya mboka RDC Cédric Bakambu,"" ekomami na site internet ya OM. Na mibu 30, Cédric Bakambu azalaki lisusu na club moko te wuto abimi na Chine na suka ya saison. Atie manzaka na OM lokola ""agent libre"" mpo na kopeta na équipe eye kino le 30 juin 2024. Amdimami nsima na botalisi nzoto na minganga. Cédric Bakambu abetaka na équipe nationale ya ba Léopards. Abandaka kobeta bo' profesionnel na 2010 na Socheaux yambo akenda na Turquie na 2014 mpe na nsima na Chine. Sika azongi na europa."	https://www.voalingala.com/a/c%C3%A9dric-bakambu-akoti-olympique-de-marseille/6395729.html
politics	Sénat eboyi kokweyisa Donald Trump	"Sénat eboyi kokweyisa président Donald Trump na bosambisamaki na ye nsima na bofundami ya kosalela bokonzi na ndenge ya koleka. Bofundami na na ye bokweyisama Ba Sénateurs 53 baboyaki kokweyisama ya Trump mpe 47 bandimaki yango. Mingi na baye baboyaki bazalaki ba républicains. Ba démocrates nde bandimaki yango. Président Trump afundamaki mpo na kosenga bakonzi ya Ukraine kopakolo potopoto na vice-président ya Etats-Unis, Joe Biden, moko na ba démocrates oyo akoki kowelela bokonzi maponami ya mokonzi ya mboka na novembre 2020. M. Trump abengaki bosambisi yango ""bozangi sembo"" ya ba démocrates. "	https://www.voalingala.com/a/s%C3%A9nat-eboyi-kokweyisa-donald-trump/5276696.html
sports	Ibenge na Renaissance de Berkane ya Maroc bayokani mpo contrat ya mibu mibale	"Jean-Florent Ibenge okomi solo entraineur ya Renaissance ya Berkane ya Maroc. Atie manzaka lundi na boyokani ya mibu mibale na club eye. ""Na ntango ya lelo, lundi 5 juillet, na ndako ya club, coach Florent Ibenge, atie manzaka mpo na boyokani ya mibu mibale. Botiami manzaka na coach ya RDC mpe Vita Club bosalami nsima na kondima contrat mpe etinda eye akosala ma ba saisons mibale ekoya. #RBS"", esakoli club Renaissance ya Berkane na compte Twitter na yango. M. Ibenge atikaki ebonga na ye, ya coach ya AS V.Club mposo moleki lokola mokambi ya club eye ya Kinshasa, Bestine Kazadi asakolaki yango. M. Ibenge azalaki coach ya V.Club mibu libwa. Na V.Club, M. Ibenge alonga championnats nationaux misato mpe akoma deuxième mbala mibale na Coupe d’Afrique. Azalaka mpe Coach ya ba léopards mibu mingi."	https://www.voalingala.com/a/ibenge-na-renaissance-de-berkane-ya-maroc-bayokani-mpo-contrat-ya-mibu-mibale/5953758.html
health	Bato banei bazwami na COVID19 na boloko ya Ndolo	"Bakonzi ya misala ya bitumba na corovirus ya sika bazwi mokano ya kosukola na nkisi boloko ya Ndolo,na Kinshasa mpo bato banei bazwami kuna na bokono boye. Likita linene lisalami mpo na yango na ministre ya yambo. ""Na ntina ya kopekisa bobanzani bwa bokono boye to kosala test na bato banso bazalaki nzinga nzinga ya bato banei bana mpe tokomema bato banso batikali na libanda lokola etando ezali na boloko bwango mpe tokotiya nkisi,"" eyebisi ministre ya bokolongono, Dr. Eteni Longondo. Alobi eyebani te ndenge nini bato baye bazwi COVID19. Bakonzi bakani mpe kosokola na nkisi bokolo bonene ya Makala ata soki moto moko amonani kuna na bokono boye te. ""Ezali mpo na kopekisa bokoti ya bokono bwango,"" elobi Dr. Eteni. Misala ya bitumba na COVID19 etalaki mpe ndenge lopitalo mpe bisika binso bakoni bazali kotiya mpe milobi ete esengeli kobakisa makoki. RDC elekisi motango ya 500 bato bayebani kozwama na COVID19. Bato basusu libwa ya sika bazwami ma Kinshasa, motoba mosusu babikisami, moto moko akufi. Motango nyonso ya bato bawei mokomi tuku misato na moko mpe tuku motoba na mitano nde babikisami, elobi INRB."	https://www.voalingala.com/a/bato-banei-bazwami-na-covid19-na-boloko-ya-ndolo/5399888.html
politics	Tshisekedi alobi alingi mokonzi ya kala avanda na kimya mpo ye mpe akokoma mokonzi ya kala	"Président Félix Tshisekedi alobi ete alingi mokonzi ya kala Joseph Kabila avanda na kimya kati na mboka mpo ye mpe akokoma mokonzi ya kala. Asololaki yango na bapanzi sango baike na Belgique jeudi yambo na kosukisa mobembo asalaki na Belgique. Président Félix Tshisekedi alobi ete bolekisami ya bokonzi ya kala na eye ya sika bosalami malamu. ""Ezali mbala ya liboso na mboka na biso. Nalingi ete mokonzi ya kala abika na kimya. Esengeli kozala na motema ya kondima bato banso. Lobi ekokoma mpe ngala na nga ya kozala bo’ mokonzi ya kala,"" elobi président Tshisekedi. Mokonzi ya RDC alongwaki Bruxelles jeudi nsima na pene na mposo moko ya mobembo na ekolo eye. M. Tshisekedi alobi ete ekozala ntina te ya kobengana ntoma ya Rwanda na mboka lokola baike bazali kosenga. Alobi masolo masalamaki mpo ete ntoma ya Rwanda na Kinshasa, Vincent Karega, abendama matoyi. Mpo etali botamboli ya linaka lya ye, alobi ete alakisi nzela elamu kasi baye bazali kotiele ye mabaku bakokweyisama bango moko na mutambu. Mpo bakobwakama na lifolo na ngonga eye ye akokende epongelo to purgatoire. Alobi bazuzi batie mosala na mbako na nkwokoso mpo baboyi kondima libango batiamaki."	https://www.voalingala.com/a/tshisekedi-alobi-alingi-mokonzi-ya-kala-avanda-na-kimya-mpo-ye-mpe-akokoma-mokonzi-ya-kala/5606481.html
sports	Sadio Mané azoki mikolo 12 yambo na Mondial	Mosani ya Sénégal Sadio Mané azoki na ebolongo na ye na match club na ye, Bayern Munich, ebetaki mokolo mwa mibale 9 novembre 2022 na championnat ya Allemagne, mikolo 12 yambo na Mondial Qatar 2022. Sadio Mané, moko na basani Sénégal, ekolo na ye, ezali kotiela motema mpo na coupe du monde, asilisaki match yango te. Abimaki na 21e minute nsima na kotutana na bowoleli ndembo . Elobani te soki akokoma malamu yambo na coupe du monde to te. Sadio Mané, azalaki na molongo ya mibale na Ballon d'Or 2022 eye eleki. Alongaki Coupe d'Afrique eleki na sanza ya mibale, mpe azalaki finalsite ya Ligue des champions na Liverpool na sanza ya motoba yambo na kokota na Bayern Munich, Sénégal ekobeta match na yango yambo ya Mondil le 21 novembre na Pays-Bas. Ba Lions ya Teranga ya Sénégal bazali na groupe A na Watar epayi Mondial yango ekobetama, Pays-Bas na Equateur.	https://www.voalingala.com/a/6825845.html
business	BCDC etekami na Eguity Group Holdings ya Kenya	"Equity Group Holdings ya Kenya esakoli mercredi ete esombi 66,53% ya ba actions ya Banque commerciale du Congo (BCDC), banque privée ya kala koleka na RDC (wuto 1909). Millionnaire belge George Forrest, oyo azali na mibu 30, actionnaire ya monene koleka nde atekli Equity Group Holdings ba parts na ye. Ntalo na yango ezalaki 95 millions ya ba dollars. ""Nateki ba actions na ngai na Equity Group Holdings na elikya ete ekokoma banque ya monene koleka na Congo,"" elobi M. Forrest na liyebisi. Misala mya Forrestmivandisama na RDC wuto 1922. Misala myango mizali mingi na makele (mines) na Katanga ya kala. M. Frorrest asombaki 2/3 ya actions ya BCDC na 2009. Bosangani ya BCDC na Equity Group Holdings bosalami ntango Raw Bank, banque mosusu privée ya monene, ezali afundami na kaniaka ya kobenwisa mi misolo mizalaki mpo misala mya botongi mpo na mikolo nkama ya président Félix Tshisekedi."	https://www.voalingala.com/a/bcdc-etekami-na-eguity-group-holdings-ya-kenya/5541217.html
business	Mibu misato ya misala makasi mikatameli DG ya OVD na FONER	Benjamin Wenga mokambi ya OVD mpe Fulgence Bamaros Lobota ya FONER bakatelami etumbu ya mibu misato ya misala makasi na bosambisami na bango mpo na misala mya kotonga nzela na bituka bya Nord-Kivu mpe Sud-Kivu. Moninga na bango, mokambi ya SOCOC, Modeste Makabuza, tribunal ya Grande instance ya Kinshasa/Gombe ekateli ye mobu moko ya misala. Bazalaki kosamba wuto sanza mibale, na boloko bonene ya Makala (CPRK) na Kinshasa, mpo na bopengwisi mosolo ya misala mya kotonga mpo na mikolo nkama mya bokonzi ya Felix Tshisekedi. M. Bamaros afundami na kopengwisa 12,5 millions ya dollars. M. Makabuza nde azwi etumbu mpo alekisa misolo mina na compte ya banque na ye. Bazuzi bakweyisi bango na likambo mikolo misato nsima na etumbu ya mibu 20 mya misala makasi TGI Kinshasa/Gombe aketelaki Vital Kamerhe, mosungi mpe mokambi mwa ndako ya mosala ya président Félix Tshisekedi na bosambisami mpo kopengwisa misolo mya botongi ndako 4.500.	https://www.voalingala.com/a/mibu-misato-ya-misalakasi-mikatameli-dg-ya-ovd-na-foner/5474386.html
politics	Tshisekedi na Nkurunziza basololi na Bujumbura mpo na bokengi	"Président Félix Tshisekedi na mokokani wa ye Burundi, Pierre Nkurunziza basololi na Rohero, na Bujumbura mpo etali bokengi kati mboka mibale. Mobembo ya mwana mboka Tshisekedi na Bujumbura ezalaki kaka ya ngonga mibale, nsima na bowuti na ye na Tanzanie esika wapi azalaki mikolo mibale mpo na masolo na Jphn Magufuli, mokonzi ya mboka Tanzanie. M. Tshisekedi na M. Nkurunziza basololi mpo etali bokolisi bondeko mpe boyokani kati na bikolo mibale, eyebisi présidence ya Congo démocratique. Mpo etali bokengi, Kinshasa na Bujumbura balobi ete bakosala makasi mpo na kosilisa likambo ya ba ""forces négatives"" (basimba minduki) baye bamonani mingi na ndelo ya Ruzizi kati mboka eye mibale, elimboli baye ya présidence ya RDC. Bakonzi babale balobaki mpe oyo etali bolamu ya bikolo mibale, ya région mpe ya molongo. "	https://www.voalingala.com/a/tshisekedi-ayambami-na-nkurunziza-na-bujumbura/4959669.html
politics	Bozangi botosi bwa makoki ma bamoto bomati makasi na sanza ya mwambe na RDC	Nations unies elobi ete na sanza ya mwambe bozangi kotosa makoki ma bomoto bomati makasi na ekolo Congo Democratique koleka na sanza ya sambo. Bozangi botosi mibeko miye bosalemi mingi na basimba minduki, kasi mingi misusu mpe misalemi na bayi FARDC. Bureau conjoint ya Nations unies mpo na makoki ma bomoto (BCNUDH) eye epesi nsango yango na masolo na ba panzi sango na ndako ya Monusco, elobi ete, na sanza ya mwambe, bobuki mibeko lya makoki ma bomoto to mpe ba violations des droits de l’homme koleka 739 esalemi. Nzoka nde na sanza ya sambo eleki, ezalaki 492 mpe emami kufa na bato 293, na kati na bango basi 63 mpe bana 24. Mingi na kati ya makama maye masalemi na bisika biye bitumba bizali, mingi mingi na Ituri mpe na Nord-Kivu, ata ko bituka biye bizali na état de siège wuto sanza ya mitano mpo na koluka kozongisa kimia na bituka biye, bisika basimba minduki bazali kobunda wuto mibu 25. Na kotala sanza ya sambo eleki, na sanza eye ya mwambe, ezali mingi bayi mbulamatari nde basali mabe koleka na maye matali kozanga kotosa makoki ma bomoto. Mpamba te 55% ya mbeba esalemi nde na bango, mpe basimba minduki basali 45%. Kaboul Aziz Thioye, mokambi ya BCNUDH alobi ete ata ko état de siège esali ete makambo masusu mazali koleka malamu na maye matali bokengi na bituka biye, ebele lisusu etikali mpe esengeli esalema mpo ete kimya ezonga. Mokambi ya BCNUDH asakoli mpe lisusu ete badongolo miso ya lingomba ya ADF bakomi na ndenge ya sika ya kosalela. Lolenge loye lozali ya kokotisa mayele mabe na bato mpo ete bato ya mboka ya pembeni pembeni bakoma kobunda bango na bango mpo na kozangisa kimya na bayi mboka.	https://www.voalingala.com/a/bozangi-botosi-bwa-makoki-ma-bamoto-bomati-makasi-na-sanza-ya-mwambe-na-rc/6250415.html
health	Basali basato ya IMG na infirmier mokonzi moko bamemami na basimba minduki pene na Fizi	Basali basato ya ONG “International Medical Corps” (IMG) elongo na infirmier titulaire moko ya centre de santé ya Lumanya bamememaki o’mokolo mwa mibale na basimba minduki na mboka kakela. na Sud-Kivu. Likama lyango lisalami pene na Fizi. Mokonzi ya Kakela, mboka ike, na nkombo Jean Kasidi, ayebisi Actualité.CD ete motuka mozalaki komema bato banei baye, mokweyaki na motambo ya basimba minduki baye bamemaki bango o’zamba na nzela ya Kakungu. Mampinga ma Ekolo mayaki mwa ntango nsima mpe police ya nzela elongolaki motuka yango kasi emonaki bato banei baye te. Bayi société civile basengi botika ya bato baye. Lingomba moko te ya basimba minduki lyoko te lisi lindimi ete yango nde limemi bato baye. Ekomi mbala mingi nde basali ba lisungi mpe bato basusu bamema na Fizi to na Uvira mobu moye. MSF (Médecin sans Frontiètres) kutu ekataki misala mya yango ma zone ya santé ya Kimbi-Lulene mpe Fizi na Baraka ba sanza elki mpo na yango.	https://www.voalingala.com/a/basali-basato-ya-img-na-infirmier-mokonzi-moko-bamemami-na-basimba-minduki-pene-na-fizi/6259900.html
business	Trump atelemisi bopesi mikanda na bapaya mpo na COVID19	Président Donald #Trump azwi mokona o'mokolo mwa misato mpo na kotelemisa bopesi mikanda ya bovandi na Etats-Unis na bapaya mpo na mikolo tuku motoba. Yango mpo na kobatela misala ya bana mboka Amerika likolo ya mpasi eye COVID19 ememi. Bopemisi yango ekozala yambo mpo mikolo tuku motoba. 22 millions ya Bana ya Amerika babungisa mosala na bango likolo ya Coronavirus ya sika. Yango ezali mpo bana ya Amerika bazalaya kozwa misala ntango moboka ekozongela malembe malembe kosala, eyebisi M. Trump. Bato baiike babandi katambola mpe kosala milulu mpo na kosenga misala mizonga na Etats-Unis. Etats-Unis ekomi mboka eleki na bato bakufi na COVID-19, motango na bango mozalil pene na 46.000. koleka 826.000 nde bayebani kozala na yango.	https://www.voalingala.com/a/trump-atelemisi-bopesi-mikanda-na-bapaya-mpo-na-covid19/5388734.html
business	Bavandi batelemeli ba compagnies ya ba Chinois na Mwenga ntango Tshisekedi asengi botali ya ba contrats na bango	"Bavandi ya Kitutu, na Mwenga, na Sud-Kivu, batambolaki lundi mpo na kopamela bobimisi makele na moyibi mpe mbeba misusu na misala ya ba Chinois. Nzokandep résident Félix Tshisekedi asengi bobandeli kotala ba contrats na ba Chinois. ""Na ntongo ya lelo, bavandi ya Kitutu bakangaki nzela mpo na kosenga na compagnie moko ya Chinois eye ezali kokoba kozwa mabanga ma ntalo, kosukisa misala mya yango,"" elobi na AFP Justin Mubarikiwa, moko na bayi Observatoire d’actions parlementaires et gouvernemantale (moko na ba mouvements citoyens) ya esika eye. Mokano ya kosenga ba compagnies baye kosukisa kozwa makele (mines) mozwamaki mikolo le 20 août na mokambi ya civili ya etuka ya Sud-Kivu, Théo Kasi. Kasi ministre ya Mines ya mbulamatari ya ekolo aboyaki yango nsima na yango. ""Ba Chinois babebisi bilanga ya bana mboka mpe nzamba ya na bango. Baye batelemeli, bazali kosenga mpe bafutama misolo mpo na mpasi eye,"" ebakisi M. Mubarikiwa oyo azalaki kati na batelemeli. Ba Chinois bafundamaka na mbeba mingi na ba compagnies na bango mpe na kozwa ba minerais na moyibi. Na nsuka ya mposo moleki, president Félix Tshisekedi asengaki na mbulamatari kobandela kotala ba contrats na ba Chinois. Commission ya Sénat ya Etats-Unis ya boyokani na bikolo mya bapaya esepeli na mokolo ya président Tshisekedi ya kobandela kotala ba contrats na ba Chinois. Commission yango elobi ete moyibi ya mbanga matalo na RDC mosengeli mosukisama."	https://www.voalingala.com/a/bavandi-batelemeli-ba-compagnies-ya-ba-chinois-na-mwenga-ntango-tshisekedi-asengi-botali-ya-ba-contrats-na-bango/6224779.html
business	Siège APPO ezongi na Brazzaville	APPO (Organisation des producteurs de pétrole africains) ezongeli siège na yango na Brazzaville, nsima na botiami manzaka ya mabongisi maye na mbulamatari ya Congo-Brazzaville. Siège yango elongwe na Abuja, na Nigeria, epayi ezalaki mpo mwa ntango. Brazzaville nde ezalaka siège permanant na yango kasi bayi APPO balongolaki yango na ntinga ya kopesa nzela na mbulamatari ya Congo-Brazzaville kopesa makoki ya mosala na misala miye. Mokano ya kozongisa APPO na Brazzaville ezwamaki na likita lya mbala 38 na juin na Abuja. Jean-Claude Gakosso, ministre ya Mambi ma mboka ya bapaya, alaki ete mbala oyo mbulamatari ya Congo-Brazzaville nde epesi makoki manso masengeli na APPO mpe basali na yango. Kalaka mokonzi ya APPO, Dr. Omar Farouk Ibrahim, akebisi bikolo bya Afrika bizelaka kaka makoki kouwta na pétrole mpo kolanda COOP21, ba companies ekoki misolo myango na misal mya pétrole/ Botiami manzaka ya mbala ya yambo ya accord-siëge bosalamaki le 7 mars 1990 mpo Brazzaville ezali esika ndako ya APPO ekozalaka.	https://www.voalingala.com/a/si%C3%A8ge-appo-ezongi-na-brazzaville/5658630.html
health	Bakonzi ya Etats-Unis basengi bakolo basala ba stocks mpo na coronavirus	"Bakonzi ya bokolongono ya Etats-Unis basengi na bato basi bakoli na mibu kosala ba stocks ya bileyi mpe ya nkisi (mino) mpe komibongisa na ntina ya kovanda na ndaku mpo na coronavirus. ""Bosala ete ba stocks ezala, mingi penza mpo na mino (nkisi) ya tension artérielle mpe ya diabète, mpe mino misusu bato baselaka mpo kosunga ntango ya fevele mpe ba symptômes misusu,"" elobi Nancy Messonier, mokambi ya ba CDC (Centres américains ya contrôle ya bokolongono mpe ya prevention ya maladi). ""Bozala na ba biloko ya kosalela na ndako (prodtuis menagers) mpe ba provisions mpo na komibongisa soki bokovanda na ndako mpo na mwa ntango,"" ebakisi, Mme Messomier. Mikano miye mipesami kolanda étude esalamaki likolo ya bakoni 70.000 na Chine, eye elakisi ete bakolo bazali kati na 15 na 20% ya baye bokweyaka mpenza maladi. Banda mibu 60, likama ya kozwa bokono lizali mingi mpe likomaka makasi soki mibu mibakisami, elimboli Mme Messonnier. "	https://www.voalingala.com/a/bakonzi-ya-etats-unis-basengi-bakolo-basala-ba-stocks-mpo-na-coronavirus/5321513.html
business	Likita lya Paris : FMI epesi 1,5 milliards $ na RDC yambo na misolo G20 ekoki kobakisa	Mokambi ya FMI (Fonds monétaire international), Kristinalina Georgieva alaki kopesa na RDC 1,5 milliards $ yambo na misolo G20, lingomba lya bikolo tuku mibale ya nkita mingi koleka na mokili, ekoki kobakisa. Akutanaki na Paris na président Félix Tshisekedi libanda lya likita na lisungi lya France. Bakonzi babikolo biike bya Afrika bazali na likita na makonzi ya France Emmanuel Macron, mpe bapesi misolo na molongo, na Paris, mpo oyo etali lisungi likoki kopesama na bayi Afrika kolanda nkwokoso ya bokono bwa COVID-19. Président Félix Tshisekedi oyo azali kuna mpe bo' mokambi ya Union africaine akutani na Mme Kristinalina Georgieva oyo alaki kobakisa kino milliards moko na ndambo ya badollars na misala mibengami Droits de Tirages Spéciaux miye mizala nanu kati na masolo na G20, lingomba lya bikolo tuku mibale ya nkita mingi koleka na mokili. Président Tshisekedi mpe asololi na mokokani wa ye ya Rwanda Paul Kagame. Kolanda presidence ya RDC, Paul Kagame apesi losako na makanisi ma president Tshisekedi mpe alakisi bolingi na ye ya kotambola elongo na RDC na boluki kozongisa bokengi na est. M. Macron alaki ete France ekodefisa Soudan 1,5 millirds $ mpo na efuta nyongo na yango na FMI. Mokonzi ya France asengi bapesi misolo kokenge na Soudan nsima na bokweyisami ya mokonzi ya kala Omar El-Bechir, mobu moko moleki, na botelemeli ya bana mboka na ye. Denis Sassou ya Congo-Brazzaville mpe azali na likita lyango.	https://www.voalingala.com/a/likita-lya-paris-fmi-epesi-1-5-milliards-na-rdc-yambo-na-misolo-g20-ekoki-kobakisa/5893685.html
politics	Ministre wa yambo Ilunga akweyisami na motion ya censure ya Assemblée nationale	Bakeli mibeko bakweyisi Ministre wa yambo Sylvestre Ilunga Ilunkamba na maponami basali mpo na kondima motion ya censure to mokonda mosengi bolongwi na ye mercredi. Ministre wa yambo Sylvestre Ilunga Ilunkamba, ye moko azalaki te. Bakeli mibeko 367 nde baponi mpo kondima motion ya censure yango. Sambo baoyi. Mokambia ya Bureau d’age asakoli ete mbulamatari ekweyisami mpe Ministre wa yambo esengeli atika mokanda ya botiki mosala na 24H kolanda yango. Akomaki na eyano atindela Bureau d’âge ete azali te mpo azali kozela Bureau defetinif mpo na koyanola. Likita lya kotala motion ya censure yango motindamaki mercredi mpo M. Ilunga azalaki na etinda na Lubumbashi mpo na kosolola yambo na mokonzi ya mboka ya kala Joseph Kabila, mokambi ya lingomba FCC, yo apesaki nkombo na ye mpo azwa ebonga ya kokamba mbulamatari. M. Ilunga azali kopamela Bureau d’age na Kobuka Buku Likonzi mpe mibeko ya Assemblée nationale. Bakeli mbeko ya FCC babatikali sembo na mokonzi ya kala Joseph Kabila bazali te. Esengeli na M. kondima kopesa mokanda na ye ya kotika mosala kolanda bokweyisami na ye. Soki asali yango ete akotelemela bokonzi ya Assemblée nationale mpe akoki kolandelama, elimboli Mgoyi Kasanji, moko na baye ba FCC baye bakatisi ngambo ya Union sacree, liboke président Félix Tshisekedi azali kokela mpo na kotambwisa mboka.	https://www.voalingala.com/a/ministre-wa-yambo-ilunga-akweyisami-na-motion-ya-censure-ya-assembl%C3%A9e-nationale/5753859.html
business	Egypte, Ethiopie na Sudan bazo'luka eyano na Kinshasa na matata ya barrage Renaissance na ebale ya Nil	Masolo mpo na matata likolo lya na barrage monene Renaissance na ebale ya Nil mazali kokoba na Kinshasa, Ba miniztres ya mambi ma bikolo mabaya ya Egytpe, Soudan mpe Ethiopie bazali kosolola Nzinga Nzinga na Félix Tshisekedi mokambi ya Union africaine. Félix Tshisekedi asengaki lobi ngambo inso kafungola motema mpo ete eyano epsama na kimya mpo na bolamu ya banso. Ethiopie etongi barrage yango nan tina ya kopesa lotiliki na bavandi na yango million nkama moko na tuku sambo mpe mboka esusu kasi Egypte ekebisi ete yango ekopekisa kozwa mayi mpe elobaki ezali likambo lya bomoi. Ebale Nil ezali esika Egypte, mboka esobe, ezwaka mayi mpo na bilanga mpe ya komela. Sudan elobi ete botongi ya barrage Renaissance bokopekisa ba barrages na yango kozwa mayi masengeli.	https://www.voalingala.com/a/egypte-ethiopie-na-sudan-bazo-luka-eyano-na-kinshasa-na-matata-ya-barrage-renaissance-na-ebale-ya-nil/5841702.html
sports	Fifa etelemisi mosala ya mokambi CAF Ahmad Ahmad mpo na mibu mitano	Fifa etelemisi mosala ya mokambi ya CAF Ahmad Ahmad (vice-président ya Fifa) mpo na mibu mitano mpe epesi lomando ya 200.000 Francs suisses mpo na kopengwisa misolo. Ahmad Ahmad, mibu 60, akangamaki mpo na mwa ntango na Paris na juin 2019 mpo afundama na kaniaka. Misala mya sembo mya Fifa elobi ete mokambi ya CAF azangaki sembo, mpe apesaki makobo na biloko misusu, aselelaki misolo na ndenge esengeli te mpe asalelaki bokonzi na ye na ndenge ya mabe. Esengelaki Ahmad Ahmad apesa lisusu nkombo na ye na maponami makoya ya mokambi ya CAF. Kasi etumbu eye ekopekisa ye.	https://www.voalingala.com/a/fifa-etelemisi-mosala-ya-mokambi-caf-ahmad-ahmad-mpo-na-mibu-mitano/5674866.html
politics	Cour constitutionnelle esakoli Félix Tshisekedi président ya RDC	"Cour constitutionnelle esakoli Félix Thsisekedi président ya RDC na nsima ya kotala bosengi ya Martin Fayulu ya kobandela botangi ya ba bulletins de vote. Cour ""esakoli ete Tshisekedi Tsislombo Felix aponami na majorite simple,"" elobi mokambi ya mosalaliye ya bosembo, Benoît Lwambwa Bindu. Lisakoli liye lisalemi na ba ngonga ya yambo too na butu ya mokolo ya eyenga.  Bazuzi bazeli lokola babokinzi ya Union africaine basengaki. Felix Tshisekedi, 55 ans, akomi bongo 5e president ya mboka RDC oyo akitani na Josepha Kabila. Akolapa ndayi o’mokolo ya le 22 janvier."	https://www.voalingala.com/a/cour-constitutionnelle-esakoli-f%C3%A9lix-tshisekedi-pr%C3%A9sident-ya-rdc/4834239.html
health	Ilunga Ilunkamba alimboli na Ass. Nat. ndenge nini akosalela 132.2 millions $ ya COVID19	Ministre ya yambo ya RDC ayanolaki mercredi na Assemblée nationale motuna ya moko na ba députés mpo etali ndenge nini bokambi bwa bitumba na COVID19 bozali kokende. Ilunga Ilunkamba ayebisi bakeli mibeko ete mosolo motiyami mpo na kobundisa COVID19 mozali 132.2 millions $. Mosolo mwango mokosalelama na trimistre ya mibale ya 2020. 17,7 millions ya mbongo eye ekozala mpo na misala mya bokengi to ba opérations sécuritaires, elimboli M. Ilunga. 105,9 millions nde ekozala kaka mpo na misala ya bokolongo (opérations santiaires), mpe 8,6 millions $ nde mpo na misala mya kosunga bato (opérations humanitaires). Ba interventions sanitaires mikotala misala ya kobongisa mpe ya kotonga ba lopitalo (soki bosenga bozali), kosomba mino (nkisi) mpe ba équipements ad hoc lokola ba détecteurs mpo na dépsitage ya maladie, ba resporateurs, formation ya personnel médical, financement ya pharmacopée locale, elimboli PM Ilunga. Député François atindaki motuna na PM Ilunga mpo na koyeba ndenge bokambami bwa bitumba na COVID19 bozali kokemde. RDC ekomi na bato 797 bayebani kozwama na COVID19. Banda bokono bwango bomonanaki na RDC, le 10 mars 2020, bato 35 bakufi mpe 92 babiki. COVID19 ekoti na bituka sambo. Kinshasa ezwami na bato 744.	https://www.voalingala.com/a/ilunga-ilunkamba-alimboli-na-ass-nat-ndenge-nini-akosalela-132-2-millions-ya-covid19/5408870.html
sports	Ligue ya Basketball ya Afrika ya yambo ekobetama na Kigali	Ligue ya basketball ya yambo ya Afrika ekobetama na Kigalai na Rwanda wuta le 16 kino le 30 mai. Fédération internationale de basket-ball (FIBA) nde esakoli yango mardi. Club moko te ya RDC to ya Congo-Brazzaville ezali kati na zomi na mibale ekowelela mokano yango. GSP (Algérie), Petro Luanda (Angola), FAP (Cameroun), Zamalek (Égypte), GN (Madagascar), Police (Mali), Salé (Maroc), Ferroviario Maputo (Mozambique), Rivers Hoopers (Nigeria), Patriots (Rwanda), Douanes (Sénégal) mpe Monastir (Tunisie) nde bakondogwana. Momekano mwa yambo ya Ligue eye mosengalaki kosalama mobu moye na lisungi lya NBA (Ligue ya basketball ya USA) na FIBA motiami sika mobu mokoya mpo na COVID-19.	https://www.voalingala.com/a/ligue-ya-basketball-ya-afrika-ya-yambo-ekobetama-na-kigali/5834396.html
business	USA epesi etumbu na Alain Mukonda mpo na kosunga Dan Gertler na misala kobomba misolo	Département ya Trésor ya Etats-Unis esakoli ete epesi etumbu na moyi RDC Alain Mukonda mpo na lisungi apesaki moyi mombongo Dan Gertler na kobomba misolo. Département Trésor ya Etats-Unis elobi ete Alain Mukonda abombaki kati na $11 million mpe $13.5 million na ba comptes akelaki nzokande ezalaki nde ya libota lya Gertler. Alain Mukondo azali moto way ambo ya kopesama etumbu ntango président Joe Biden alingi kosala likita mpo na démocratie. “Trésor ezali kopesa maboko na na misala mya kobundisa kaniaka miye mizali kosalama nsima na meba ya lolelenge ya politiki baye bazalaki kozwa mbano na ndenge ya mabe kaka mpo na bango moko kowuta na libenga lya l’Etat, » elobi na liyebisi Secretaire d’Etat molandi ya Trésor, Wally Adeyemo. Ba compagnies zomi na mibale ezali na boyokani na M. Mukonda na RDC mpe Gibraltar epayi wapi batiami mpe na mokanda ya etumbu. Etats-Unis epasaki etumbu na M. Gertler mpe ba compagnies misusu koleka 30 ma décembre 2017 mpe na juin 2018. Etats-Unis efundaka bango na koselela bondeko na bango na mokonzi ya kala Joseph Kabila mpo na kozwa misolo na misala mya makele to ba mines. M. Gertler awangaka yango. Mobu moye alakaki kofungola bozwi to ba compagnies na ye na bana ba congo baye bakolinga kotiyw misolo na kati mpo na kopekisa ete bapaya bazwa misolo mya makele ma RDC. M. Mukonda lokola mpe M. Gertler batangami mpe na rapport ya ba media «Congo Hold-up” na BGIF Bank na Sikomines ya ba Chinois. Inspecteur general ya Finances ya RDC, Jules Alingeti Keyi, alobaki ete rapport yango ezali na makambo misusu ya solo te.	https://www.voalingala.com/a/usa-epesi-etumbu-na-alain-mukonda-mpo-na-kosunga-dan-gertler-na-misala-kobomba-misolo/6341507.html
sports	Hector Cuper alongolami bo’ entraineur ya ba Léopards	Hector Cuper alongolami bo’ entraineur ya ba Léopards ya Ekolo Congo démocratique nsima bokweyisami ya mibale ya Léopards lobi monete moko na mibale liboso lya Soudan na ba élimintaoires ya CAN 2023. Na mokanda akomeli coach ya ba Léopards, ministre ya Masano Serge Chekombe Nkonde apameli ye kozanga kopesa basani mayele mpe makasi makolonga. Mokano mwango mokweyi nsima na Léopards kopola match mibale ya yambo ya ba éliminatoires ya CAN Côte d’Ivoire 2023, ya yambo ezalaki mokolo mwa eyenga mongete moko na libungu tulu na Stade des martyrs na Kinshasa ntango Gabon ekaki na etando ya masano kaka ngonga moko yambo na kobeta. Hector Cuper akokaki mpe te kolekisa ba Leopards na Mondial ata bakomaki kino barrages eye bapobalaki na Maroc.	https://www.voalingala.com/a/6610246.html
