politics	Wo àwọn nǹkan tó yẹ kóo mọ̀ nípa Dókítà Rasaq Oyelami ti NNPP tó ń díje dupò gómìnà Osun	Rasaq Oyelami Saliu jẹ́ akọ́ṣẹ́mọsẹ́ dókítà àti olóṣèlú tó ń díje dupò gómìnà Ìpínlẹ̀ Osun lábẹ́ àsíá ẹgbẹ́ òṣèlú New Nigeria Peoples Party. Saliu wà lára àwọn ọ̀dọ́ tó dupò gómìnà Ìpínlẹ̀ Osun ní ọdún 2018. Ní ìlú Okua, ìpínlẹ̀ Osun ni wọ́n ti bi ní ọdún márùndínláàdọ́ta sẹ́yìn àmọ́ ìlú Ilorin ní ìpínlẹ̀ Kwara ló fi ṣe ibùjókòó. Ní ilé ẹ̀kọ́ Barakat Community Secondary School ló ti kẹ́kọ̀ọ́ ìwé mẹ́wàá. Ilé ẹ̀kọ́ gíga Fásitì Ilorin ló ti kẹ́kọ̀ọ́ gboyè onímọ̀ ìṣègùn òyìnbó lọ́dún 2003. Òun ni akọ̀wé owó ẹgbẹ́ àwọn dókítà ìyẹn Nigerian Medical Association (NMA) tẹ̀ka ìpínlẹ̀ Ondo. Bákan náà ló tún jẹ́ igbákejì Ààrẹ ẹgbẹ́ àwọn dókítà Mùsùlùmí ilẹ̀ Nàìjíríà. RasaOyelami Saliu ló ni ile ìwòsàn Aroleorisun Medical Mission tó wà ní Okua, ìjọba ìbílẹ̀ Odò Otin, ìpínlẹ̀ Osun. Bákan náà ló tún ni ilé ìwòsàn Shifauk hospital tó wà ní Akure, olú ìlú ìpínlẹ̀ Ondo.	https://www.bbc.com/yoruba/articles/crg03lm84mmo
religion	Wo àrà méèrírí mẹ́wàá tí o kò mọ̀ nípa Keresimesi	"Ọjọ karundinlọgbọn, oṣu Kejila, ọdọdun lawọn ọmọlẹyin Kristi kaakiri agbaye maa ṣajọyọ ọdun Keresimesi. Ọjọ naa lawọn Kristẹni fi maa n ṣeranti ọjọ ibi Jesu Kristi. Bo tilẹ jẹ pe ọpọ awọn onimọ lo ti sọ pe kii ṣe ayajọ ọjọ ọhun ni wọn bi Jesu amọ gbogbo awọn Kritẹni ti gba ọjọ naa gẹgẹ bii ọjọ ibi rẹ. Ni ayajọ ọjọ Keresimesi, ayẹyẹ nla lo maa n waye, ti awẹjẹ-wẹnu yoo si wa, ti inu awọn ọmọlẹyin Kristi yoo si maa dun pe ọdun naa ba awọn nile aye. Amọ bi ọdun Keresimesi ti se pataki to yii, awọn ohun ara pataki kan wa, ti ẹ ko mọ nipa ọdun naa. Idaji awọn eeyan to ni ẹranko gẹgẹ bii ohun ọsin ninu ile nilẹ Amẹrika lo maa n ra ẹbun ọdun fun awọn ẹranko wọn lasiko ọdun Keresimesi. Iye owo ẹbun kọọkan si maa n to dọla mẹrindinlaadọta, eyiun $46. Ilu kan wa lorilẹ-ede India ti orukọ rẹ n jẹ Santa Claus. Gẹgẹ bii iwadii St. Nick, Santa (iyẹn baba Keresimesi) ko sanra rara. Bẹẹ ni aṣọ pupa ati irugbọn rẹ funfun ti awọn eeyan mọ mọ Baba Keresi lonii jẹ eyii ti wọn fi n polowo ọja fun ileeṣẹ ẹlẹrindodo Coca-Cola. Iwadii ni ọsẹ diẹ ṣaaju ọjọ Keresimesi gan ni ọpọ lọkọ-laya maa n tuka. Bo tilẹ jẹ pe ọpọ eeyan lo gbagbọ pe awọn amoye mẹta kan fun Jesu ni ẹbun lọjọ ibi rẹ, bibeli ko sọ iye awọn amoye naa, iwe Matthew sọ pe “awọn amoye.” Onkọtan ọmọ ilẹ Amẹrika, Washignton Irving lo ya awọran “Santa’s sleigh” to jẹ ti baba Keresi to wa lori kẹkẹ ẹlẹṣin. Ọpọ eeyan lo maa n mu ọti yo lasiko ọdun Keresi ti wọn ba n ṣajọyọ, amọ ọpọ awọn ojiṣẹ Ọlọrun lo ti bu ẹnu atẹ lu iwa naa. Bibeli ko darukọ ọjọ pato ti wọn bi Jesu, amọ ọpọ awọn onkọtan gbagbọ pe akoko otutu ni. To ba jẹ pe lootọ ni Santa n wa lati South Pole lati pin ẹbun fun awọn eeyan, o n tumọ si pe yoo sare ju afẹfẹ lọ, yoo si maa ya ile 800 laarin iṣẹju aaya kan. Awọn arinrinajo kan ti wọn pe ni ""puritan pilgrims"" kọ lati ṣe ayẹyẹ ọdun Keresi laarin ọdun 1659 si 1682. Bẹẹ si ni ẹṣẹ nla ni labẹ ofin lọdun naa lọhun, ki eeyan kan kọ lati mase se ajọyọ ọdun Keresimesi."	https://www.bbc.com/yoruba/articles/crgv434jzq4o
politics	Atiku Appeal: Ilé ẹjọ́ tó ga jùlọ ní Nàìjíríà yóò gbẹjọ́ kòtẹ́milọ́rùn PDP lọ́jọ́rùú	Ile ẹjọ to ga julọ lorileede Naijiria ti da Ọjọru ọgbọn ọjọ oṣu Kẹwa to n bọ gẹgẹ bi ọjọ ti yoo gbẹjọ kotẹmilrun ti oludije ẹgbẹ oṣelu PDP Atiku Abubakar n gbe bọwa lori idibo aarẹ 2019. Igbẹjọ yi n waye lẹyin ti Atiku kọwe kotẹmilọrun lori idajọ ile ẹjọ kotẹmilọrun to ti waye ṣaaju. Ẹgbẹ oṣelu PDP lo kede ọrọ yi loju opo Twitter wọn ti wọn si ni ''asiko to bayi lati doola Naijiria'' Ẹgbẹ alatako naa ni awọn ṣetan lati tako esi idibo to gbe aarẹ Buhari wọle  lọdun 2019. Ninu iwe kotẹmilọrun ti wọn fi ṣọwọ sile ẹjọ to ga julọ, wọn ni igbimọ igbẹjọ idibo naa ṣe aṣiṣe ninu idajọ wọn. Bakan naa ni wọn sọ pe aarẹ Buhari ko sọ ootọ fun INEC nipa iwe ẹri rẹ to fi kalẹ. Loṣu kẹsan, igbimọ olugbẹjọ idibo fọwọ rọ ẹsun ti Atiku gbe wa si iwaju rẹ pe ko fi ẹsẹ mulẹ to. Atiku ati ẹgbẹ oṣelu PDP ni awọn fẹ ki ile ẹjọ to ga julọ wọgile idajọ ile ẹjọ kotẹmilọrun, ki wọn si kede Atiku gẹgẹ bi aarẹ.	https://www.bbc.com/yoruba/afrika-50205513
entertainment	Iyabo Ojo: Wọ́n gba N51,950 lọ́wọ́ mi ní pápákọ̀ òfurufú láì ṣe àyẹ̀wò Coronavirus fún mi	"Gbajumọ osere tiata lobinrin, Iyabo Ojo ti figbe ta lori iwa gbajuẹ tijọba Naijiria n hu lori ayẹwo arun Coronavirus. Iyabo Ojo, lo sẹsẹ gunlẹ si papakọ ofurufu Muritala Muhammed nilu Eko lati Ilẹ Turkey ni aarọ ọjọ Aje. Iyabọ ni iwa irẹnijẹ nijọba n se fawọn arinrinajo silẹ okeere tabi to de lati ilẹ okeere nidi ayẹwo arun Coronavirus. Iyabọ ni aarọ ọjọ Aiku ana si ni oun se ayẹwo arun Coronavirus, ki oun to kuro ni papakọ ofurufu Instabul, lorilẹede Turkey. Ayẹwo naa si lo ni o jẹ ki wọn gba oun laaye lati wọ ọkọ ofurufu wa sorilẹede yii ni ana. Koda, o ni oun tun paarọ tikẹti oun ati akoko ti oun yoo rinrin ajo, ki oun le gba esi ayẹwo covid 19 naa, eyi ti yoo jẹ ki wsn jẹ ki oun wọ baalu wa sile. Iyabo Ojo tẹsiwaju pe laarọ ọjọ Aje oni ni oun wọle silẹ Naijiria pẹlu esi ayẹwo coronavirus naa, ti wọn ko tiẹ yẹ iwe naa wo lai naani wahala ti oun se lorilẹede Turkey. Amọ fun iyalẹnu oun, se ni wọn tun n beere owo mii, tii se gbẹrun mejilelaadọta naira o din diẹ, N51, 950.00 lọwọ oun fun ayẹwo Covid 19. ""Wọn ko tiẹ se ayẹwo kankan fun mi, wọn kan gba owo lọwọ mi ni, ti wọn si fi ẹrọ yẹ ara mi wo bo se n gbona si. Lẹyin eyi ni wọn fun mi ni iwe kan lati tun lọ se ayẹwo Coronavirus ni adugbo Lekki. Bẹẹ ni mo n beere pe ki lo sẹlẹ si ayẹwo Coronavirus ti mo se lana, se ẹbu ni? Haa, iwa alọni lọwọ gba ati irẹnijẹ gbaa ni eleyi."" Iyabo Ojo pariwo. Osere tiata naa wa n beere pe ki lo de tijọba Naijiria ko maa se ayẹwo arun Covid 19 fawọn arinrinajo to gunlẹ ni papakọ ofurufu gẹgẹ bi wọn ti n se nilẹ Turkey? O fikun pe ọtalerugba o din mẹwa 250TL owo Turkey ni oun san lati fi se ayẹwo Coronavirus ọhun, eyi to to ẹgbẹrun mẹẹdogun naira wa ni Naijiria. Bẹẹ ni oun si gba esi ayẹwo naa laarin wakati mẹfa pereninu papakọ ofurufu ti oun ti se ayẹwo ọhun. Eyi si lo mu ko maa kọminu pe ki lo de ti wọn gba owo oun ni papakọ ofurufu nilu Eko, ti wọn si fun oun ni iwe lati lọ se ayẹwo arun Coronavirus ni adugbo Lekki? ""Haa, iya ma jẹ mi o. Afi bii ẹni pe eyi ko tun to, se ni awọn osisẹ asọbode naa tun fikun iya naa. Se bi iya nla ba gbe ni sanlẹ, ke ke ke mii tun maa n gori rẹ ni."" Iyabo fikun pe awọn osisẹ asọbode tun fẹ gba owo lọwọ oun si lori awijare pe awọn ẹru to ba kọja ẹgbẹrun lọna aadọta naira, oun yoo sanwo itanran fun. ""Ọmọ, mo wọ mọ wọn lọwọ ni o, emi to jẹ pe wọn ti kan mi ni eewo tẹlẹ, ti wọn ti ja mi kulẹ, fine kọ, fanta ni."" Iyabo Ojo wa n fi ika hanu pe ""ki lo de ti orilẹede Naijiria ko mọ ju owo lọ, a si ku imura ajọdun ominira ọgọta ọdun Naijiria o."""	https://www.bbc.com/yoruba/afrika-54321741
religion	Adejare Adeboye: Àwọn kan ní ṣé ọ̀nà láti gba owó oṣù àkọ́kọ́ lọ́wọ́ ọmọ ìjọ kọ́ ní ìkéde ààwẹ̀ ọlọ́jọ́ 63	Awọn eeyan lori ayelujara ti ko ẹnu bo Pasitọ igba fun ijọ Redeemed, RCCG, Olusọagutan Enoch Adeboye lori aawẹ ọlọjọ mẹtalelọgọta to kede . Pasitọ Adeboye paṣẹ lọjọ Aiku, ọjọ kẹwaa oṣu kini ọdun 2021 pe ki gbogbo awọn ọmọ ijọ naa lagbaye gba awẹ ọjọ mẹtalelọgọta naa. Gẹgẹbi iransẹ Ọlọrun naa ṣe sọ, ọpẹ ni ọjọ mọkanlelogun akọkọ ti wọn ba aawẹ naa yoo da le lori, ọjọ mọkanlelogun keji yoo da lori adura fun idile and bibeere fun aanu. Pasitọ Adeboye ni ipele kẹta awẹ naa yoo wa lati gba adura fun ijọ, idile ati ara wọn. Amọ ọpọ ọmọ Naijiria ko jẹ ki ikede naa balẹ loju opo Twitter, bi wọn ṣe n ka ikede naa, ni wọn n fesi loniruuru le lori. Fun awọn kan, bi eto oselu orilẹde Naijiria ṣe dagun lo mu ki ijọ maa kede awẹ ọlọjọ gbọọrọ bii eyi ti ijọ RCCG kede naa. Bi o tilẹ jẹ pe awon kan dahun pe ṣaaju iṣejọba to wa lode bayii ni ijọ naa ti n seto awẹ ati adura ibẹrẹ ọdun. Ẹwẹ, awọn kan naa n beere pe ṣe kii ṣe ara ọna ati maa gba owo osu akọkọ lọwọ awọn ọmọ ijọ ni wọn se kede aawẹ naa, gẹgẹ bi awọn ijọ kan ti maa nṣe.	https://www.bbc.com/yoruba/afrika-55614510
health	Oxford AstraZeneca - Ìjọba àpapọ̀ ní kò séwu nípa abẹ́rẹ́ àjẹsára	"Yoruba ni eeyan kii daradara ko ma ku sibi kan, bẹẹ si ni a kii waye, ka ma ni arun kan lara. Bẹẹ lọrọ fẹ ẹ ri pẹlu abẹrẹ ajẹsara Oxford AstraZeneca to wa lati dena arun Coronavirus, eyi ti wọn ti ko wọ orilẹede Naijiria bayii. Lọwọ lọwọ bayii, ko din ni eeyan ẹgbẹrun mẹjọ to ti gba abẹrẹ ajẹsara naa nilẹ wa, gẹgẹ bi igbimọ amusẹya lori arun Coronavirus se wi. Amọ sa, ajọ naa ni ipinlẹ Kogi nikan ni ẹnikẹni ko ti gba abẹrẹ naa nitori bi isẹ atunse se n lọ lọwọ lori ẹrọ amunkan tutu rẹ, ti wsn yoo ko abẹrẹ naa pamọ si. Amọ nibayii, Kọmisana feto ilera nipinlẹ Eko, Akin Abayomi ti sisọ loju rẹ pe awọn ewu kan wa to rọ mọ gbigba abẹrẹ ajẹsara AstraZeneca naa. Dokita Abayomi ni lootọ ko si ohunkohun to se oun ni ọjọ akọkọ ti oun gba abẹrẹ ajẹsara naa amọ lọjọ keji ni ori n fọ oun, ti ara si tun n ro oun pẹlu. ""Lọjọ keji ni otutu n mu mi, ara n ro mi, ti oju ibi ti mo ti gba abẹrẹ naa si n dun mi amọ mo lo oogun ara riro, mo sere idaraya, ti mo si lọ sun. Nigba ti mo taji, se ni ara mi le koko, ti mo si wa daada."" Kaakiri agbaye, awọn orilẹede kan ti n fofin de gbigba abẹrẹ ajẹsara naa nitori abajade rẹ lara awọn eeyan kan ti wọn lo n mu ki ẹjẹ wọn di. Lọwọ lọwọ, orilẹede Spain, Germany, France, Italy ati Holland naa ti darapọ mọ awọn orilẹede to ti dawọ duro lori fifun awọn eeyan wọn ni abẹrẹ naa. Ohun ti wọn lo sokunfa igbesẹ wọn ọhun ni bi ẹjẹ awọn eeyan kan se n di. Amọ ajọ eleto ilera lagbaye WHO ti kede pe kawọn eeyan mase dẹkun gbigba abẹrẹ ajẹsara naa nitori ko si ewu ninu rẹ. WHO ni ko si ẹri kankan to daju nipa aleebu ti wọn ni abẹrẹ ajẹsara naa ni, eyi to ni se pẹlu ewu ẹjẹ didi. Nibayii, ijọba apapọ ti fọwọ gbaya fawọn araalu pe ko si ewu kankan nidi gbigba abẹrẹ naa. Dokita Shuaib Faisal, tii se akọwe apapọ fun ajọ eleto ilera alabọde ni Naijiria lo fọwọ gbaya bẹẹ pẹlu afikun pe, tori abẹrẹ ajẹsara Oxford AstraZeneca jẹ olowo pọọku, ko tumọ si pe ko pegede to."	https://www.bbc.com/yoruba/afrika-56411346
politics	Osun 2022: Òṣì àti àìníṣẹ́ pọ̀ ní Osun, mo ṣetán láti tún ọ̀rọ̀ ajé Osun ṣe- Lasun Yusuf	Láti kékeré ni mó tí ní ẹ̀mí láti sin ìlú mí- Oloye Lasun Yusuf Oludije ẹgbẹ oṣelu Labour Party ni ipinle Osun ṣalaye ni kikun fun BBC yoruba awọn nkan to ni lọkan lati ṣe fun gbogbo olugbe ipinlẹ Osun. Oloye Lasun Yusuf sọ nipa iriri rẹ lati ọdun mokandinlogun sẹyin ninu iṣelu Naijiria. Bakan naa lo tun mẹnuba ohun to fẹ ṣe nipa eto ilera, eto ọrọ aje ati idagbasoke iṣẹ agbẹ.	https://www.bbc.com/yoruba/62105000
politics	Kí ló mú Sanusi kọrin bù Gómìnà ìpínlẹ̀ Kano, Abdullahi Ganduje?	Wọn fi ẹsun kan Sanusi pe o kọrin bu Gomina lootọ, amọ kii ṣe Emir Sanusi Lamido Sanusi  la n sọ. Olorin kan nipinlẹ Kano ti orukọ rẹ n jẹ Sanusi Abdullahi, lo ri ibinu ọlọpaa lori ẹsun pe o kọrin bu Gomina Abdullahi Ganduje. Lati ọjọ abamẹta ni ileesẹ ọlọọpa ni Sanusi ti wa ni ahamọ lọdọ awọn. Fọnran fidio orin naa ti n ja rainrain loju opo Whatsapp. Ninu rẹ, a ko ri oju ẹni to kọrin naa nitori pe iha ati ẹyin lo kọ si oju kamẹra. Eyi si ti mu ki awọn eeyan maa beere pe, bawo ni ọlọpaa ṣe mọ pe Sanusi lo kọrin bu Gomina, nigba ti wọn ko ri oju rẹ. Amọ ṣa, agbẹnusọ ọlọpaa nilu Kano, DSP Abdullahi Haruna sọ fun BBC pe, awọn ti wọ Sanusi lọ si iwaju adajọ nibi ti yoo ti wi tẹnu rẹ. ''Mi o le sọ bo kọrin bi ko kọrin, amọ a ti gbe lọ si ile ẹjọ lati wi tẹnu rẹ'' Lati igba ti wọn ti mu Abdullahi, awọn mọlẹbi rẹ ti n ja fitafita lati ri pe wọn tu silẹ. Ọrọ gbọna mi yọ lọjọ Iṣẹgun, nigba ti iroyin lu sita pe awọn ọlọpa ti mu olorin to kọ orin naa gangan, nibi ti o ti n di ẹru lati sa nilu. Awọn mọlẹbi Abdullahi lero pe eleyi yoo mu ki wọn tu silẹ. Ẹgbọn rẹ, Jamilu Abdullahi to ba BBC sọrọ ni, awọn yoo wa owo itanran lọdọ ọlọpaa lẹyin ti wọn ba tu silẹ. Jamilu salaye pe, ''wọn mu Sanusi ni iṣoju iyawo rẹ lọjọ abamẹta. Iṣẹlẹ yii fọwọ bani lẹmi tori pe, oun kọ lo kọ orin to n ja rainrain yii'' Iṣẹju mẹsan gbako ni ẹkunrẹrẹ orin naa, to si ni awọn ọrọ eleyi to bẹnu atẹ lu Gomina Ganduje.	https://www.bbc.com/yoruba/afrika-48679854
religion	Àwọn obìnrin ìlú Owo ṣe ìwọ́de, wọ́n bẹ Ògún lọ̀wẹ̀ sí àwọn tó kọlu Ṣọ́ọ̀ṣì nìlùú nàá	Ogunlọgọ awọn obinrin, lọmọde, agba ati adelebọ ati arugbo, lo tu jade lonii nilu Owo, lati ṣe iwọde lẹyin ipaniyan to waye ninu ijọ Aguda St. Francis lọjọ aiku. Awọn obinrin ọhun to wọde yika gbogbo ilu n sọ awọn ọrọ aṣẹ ati èpè pe ki ẹsan wa sori awọn to ṣe ikọlu ọhun. Yatọ si pe wọn rin kaakiri, gbogbo awọn obinrin naa lo ja ewe dani, eyi to jẹ apẹrẹ aidunnu si iṣẹlẹ kan. Lẹyin ti wọn yipo ilu tan, ni wọn korajọ si oju kan, nibi ti wọn ti da àdá ati awọn ọ̀bẹ jọ si ilẹ. Bi wọn ṣe da awọn ada naa jọ, ni wọn yiI ka, ti wọn si bẹ oriṣa Ogun lọwẹ lati gbẹsan. Bẹẹ ni ẹnikọọkan wọn n gba adura ati epe bo sẹ wu wọn. Lẹyin eyi ni iya arugbo kan, to jọ pe oun ni adari wọn, paṣẹ pe ki gbogbo wọn o bọ bata silẹ. Lẹyin naa lo mu àdín atì ọ̀bọ̀, to si da a si ori awọn ada ati ọbẹ ti wọn dajọ. Ẹnikan lara wọn to ba akọroyin BBC, Gift Andrew sọrọ, pẹlu omije loju, sọ pe iru nkan bẹẹ ko ṣẹlẹ ri nilu Owo. “Adura wa ni pe Ọlọrun wa yoo fi  idajọ bẹ awọn oniṣẹ ibi naa wo, titi de irandiran wọn.” Lẹyin etutu ti wọn ṣe laarin ọja, ni wọn gbe iwọde wọn lọ si aafin Olowo ti Owo Aafin naa wa ni ẹyin ile ijọsin ti ikọlu ọhun ti waye. Olori ajọ to n mojuto iṣẹlẹ pajawiri ni Naijiria (NEMA) ẹka ti ipinlẹ Ondo, Osun ati Ekiti, Kadiri Olanrewaju, sọ fun BBC iye eeyan to kagbako ninu ikọlu ti awọn agbebọn ṣe si ile ijọsin St. Francis Catholic Church, nilu Owo, ipinlẹ Ondo. Ọgbẹni Olanrewaju sọ pe ni ileewosan FMC Owo, wọn gbe apapọ eeyan mọkandinlogoji wa sibẹ, agbalagba mẹrindinlọgbọn, ọmọde mẹtala. Ninu wọn ni oku agbalagba mẹfa wa, ati ti ọmọde meji. Tí ẹ̀yin gómìnà bá fọwọ́ lẹ́rán, Yorùbá yóò já fún ara wọn - Ooni Ni ileewosan St. Louis Catholic, oku eeyam mẹtala ni wọn gbe de ibẹ, ti eeyan mejidinlgoun si n gba itọju lọwọ. Ni ileewosan aladani kan, eeyan kan pere lo n gba itọju lọwọ, wọn ti tọju eeyan meje ti ko farapa pupọ, wọn si ti lọ sile wọn pada. Nileewosan aladani yii kan naa, wọn gbe oku eeyan kan lọ sibẹ. Apapọ awọn tp faragba ninu ikọlu naa jẹ mọkandinlọgọrin. Eeyan mejilelogun ti ku, awọn meje ti pada sile lẹyin itọju, aadọta ṣi wa nileewosan. Ọjọ buruku ni ọjọ Aiku, ọjọ Karun osu Kẹfa ọdun 2022 jakejado ilẹ Naijiria ati lawujọ agbaye nigba ti awọn agbebọn kan yabo ile ijọsin ijọ aguda kan nilu Owo. Orukọ ijọ naa ni St Francis Catholic Church to wa nilu naa. Nigba ti BBC Yoruba kan si ile ijọsin ọhun ti isẹlẹ ipaniyan ti waye, se ni a ri ti ẹjẹ kun ile ile ijọsin naa ati ita rẹ. Bakan naa ni a ri oku awọn eeyan kan ninu ile ijọsin naa amọ a ko le sọ apapọ iye ẹmi to ba isẹlẹ naa lọ. Awọn eeyan to fori sọta ikọlu ni sọọsi nilo ẹjẹ: Bakan naa ni BBC Yoruba tun kan sawọn ile iwosan meji, St Louis at Federal Medical Centre ti wọn wa nilu Owo nibi ti wọn gbe awọn eeyan to farapa lọ. Nibẹ si ni awọn osisẹ ilera naa wa n rawọ ẹbẹ sawọn araalu lati wa fi ẹjẹ silẹ fun awọn eeyan ti ẹjẹ pupọ danu lara wọn lasiko ikọlu naa. Bakan naa la ri pe awọn osisẹ agbofinro bii ọlọpaa ati Sọja ti de sile ijọsin naa lati maa ko oku awọn eeyan to fori sọta ikọlu ọhun. Akeredolu seleri lati mu awọn eeyan to sisẹ ibi ọhun: Nigba to se abẹwo sibi isẹlẹ, gomina ipinlẹ Ondo, Rotimi Akeredolu rọ awọn araalu lati fi ọwọ wọnu lori isẹlẹ naa, ki wọn ma si se gba ẹsan.	https://www.bbc.com/yoruba/articles/c99r981wye2o
sports	UFC 263 results: Israel Adesanya fàgbà han Vettori lẹ́ẹ̀kejì nínú ìjàkadì UFC	"Ajijakadi ọmọ Naijiria, Israel Adesanya ti jẹwọ ara rẹ bii ọmọ Akin lẹyin to fọ Marvin Vettori lẹnu ninu ija UFC 263 to waye lalẹ ọjọ Abamẹta ni gbagede Gila River. Aṣeyọri naa ti mu ki Adesanya si wa lori itẹ gẹgẹ bii ajijakadi to lamilaaka julọ ni ipele ""middleweight"" ni UFC. Lẹyin ti ijakadi naa de ipele karun ni awọn to n dari rẹ sọ pe o to gẹ, ti wọn si kede maaki 50-45, 50-45, 50-45 gẹgẹ bii esi ijakadi ọhun, eyii fi han pe Adesanya lo gbegba oroke. Eyii ni igba keji ti Adesanya yoo fagba han Vettori ninu idije UFC. Igba akọkọ ti awọn mejeji kọkọ wọya ija ni oṣu Kẹrin ọdun 2018, eyii to jẹ ijakadi keji ti Asdesanya yoo kopa ninu rẹ ni UFC. Bo tilẹ jẹ pe Vittori halẹ ni abala akọkọ ijakadi ọhun, ṣugbọn Adesanya fagba han an pẹlu ọpọlọpọ ẹṣẹ ati ikuku. Adesanya lo bori ija ọhun bo tilẹ jẹ pe Vittori ti kọkọ n lẹnu ṣaaju pe oun yoo fi ọpalamba ija jẹ Adesanya. Aṣeyọsri yii ni igba kẹta ti Adesanya yoo ṣe jaweolubori gẹgẹ bii ajijakadi to milẹ julọ ni ipele middlewweight ni UFC."	https://www.bbc.com/yoruba/media-57459695
entertainment	Baba Ijesha: Yomi Fabiyi ní ọ̀rọ̀ tí ẹnìkan bá sọ láwùjọ, lá fi mọ̀ irú ẹbí tó ti jáde àti ẹni tó tọ	"Gbajugbaja osere tiata Yoruba Yomi Fabiyi tun ti n sọ oko ọrọ sawọn eeyan kan loju opo Instagram rẹ. A ko mọ ẹni to n ba wi tabi idi to fi n sọ ọrọ naa ṣugbọn aroko rẹ naa fara jọ aawọ to gba igboro lori ọrọ oṣere tiata nni, Baba Ijesha. Lẹnu ọjọ mẹta yii, fa ki n fa ti n waye laarin Yomi Fabiyi ati awọn osere tiata miran lapa, kan to se pe eyi si ti mu ki awọn to jẹ agbagba ẹgbẹ awọn osere tiata dasi ọrọ naa. Nibi ọrọ to kọ laipẹ yii to si fi soju opo rẹ ni Instagram, Yomi bẹrẹ ọrọ rẹ bi asamọ ati isiti, to sì fi ikilọ pari rẹ. Yomi ni a mọ ẹni to wo wọn dagba ati idile ti wọn ti jade wa nigba ti  wọn ba n gbe apakan iroyin oju opo ayelujara lati ta fun araye. O ni bi inu ba n bi eeyan kan nitori idi kan, tabi nkan ti ẹnikan se fun ninu ẹbi, to si n tabuku awọn agbaagba atawọn iran wọn to n bọ. Yomi Fabiyi ni iru iwa bayii tumọ si pe iru ẹni bẹẹ ti n tabuku awọn obi rẹ nile, to si n bu wọn pẹlu. O ni bakan naa si lo ri fun awọn eeyan to n ti iru ẹni bẹẹ lẹyin loju aye ati lori ayelujara. ""Ọmọ adulawọ ni wa, ti eeyan kan ba n fesi, to si n kọja aye rẹ nipa titabuku ipele ti Ọlọrun lo lati gbe onitọhun ga, ajẹ pe wọn ko mọ ohun to tọ niyẹn. Yatọ si pe ka yẹra fun iru onitọun, ka si maa wo ni ọọkan, o tun se pataki pe ẹsan lati ọdọ Ọlọrun yoo waye."" Yomi Fabiyi fikun pe ko si ẹni ti wọn ko le tan jẹ lori ayelujara, ẹnikẹni si lo le sọrọ lori ohun kan tabi omiran lori ayelujara. O wa kede pe ohun to daju ni pe ọjọ ọla loyun. O ni bi ọrọ ba ti le diẹ, paapa eyi to jọ mọ iwa ọdaran, ko tọ ki awọn eeyan maa lo ọgbọn inu ti wọn tabi nkan miran to yatọ si ofin, lati fi yanju rẹ. ''Ọtọ ni aaye ile ẹjọ amọ loju opo ayelujara, nkan tawọn eeyan ba n sọ ni wọn maa n fẹ ki araalu tẹle. Idi ni pe erongba ẹni to kọ ọrọ ni pe o fẹ kawọn eeyan tẹle nkan to ba fẹ ni.'' O tẹ siwaju pe ""ki awọn eeyan lọ ni arojinlẹ daada, ki wọn si maa ranti pe aabo, alaafia ati ẹtọ ọmọniyan se pataki, ki a to kọ nkankan tabi bawọn se alabapin iroyin kankan loju opo ayelujara.'' Ko tan sibẹ, Fabiyi sọ pe ""awọn to n fi aimọkan sọrọ loju opo ayelujara, ibẹ naa lariwo wọn maa n  pin si."" ''Fifi aimọkan han lori ayelujara paapa nigba ti ko ba ti lapa lori nkan ti ofin sọ, ko le kọja oju opo ayelujara'' ""Awọn amofin ati adajọ ni imọ nipa ofin, ko si si nkan tẹle se si."" O fi kun ọrọ rẹ pe ti nkan tawọn eeyan ba n sọ lori ayelujara ba ba ofin mu, o se deede fawujọ ni yẹn. Amọ bi o ba yapa si nkan tofin sọ, ko le yi nkan ti ofin sọ pada. O wa rọ awọn to n se isiti yii  fun pe ki wọn se ohun to tọ, ki wọn si ri pe awọn tẹle ohun to tọ. Ọrọ ti Fabiyi sọ pọ ṣugbọn a ko n i le sọ gbogbo ẹ tan. Eyi ta kan le fi tọka si ẹni to n ta ọfà ọrọ si ni pé  ọrọ rẹ n waye laipẹ si igba tawọn oserebirin tiata meji kan, Iyabo Ojo ati Nkechi Blessing fesi pada si ààrẹ ẹgbẹ oṣere TAMPAN, Jide Kosoko. Ninu ọrọ awọn mejeeji, wọn ni awọn ko ni dakẹ lati maa sọ ohun to jẹ otitọ ati ododo paapa nipa ìṣẹlẹ tó kan Baba Ijesha, ti wọn fẹsun kan pe o ṣe aṣemaṣe pẹlu ọmọde."	https://www.bbc.com/yoruba/afrika-57655092
religion	Mummy GO: Mummy GO ní ẹ̀ṣọ́ ara òun le ra ilé bàbá ẹlòmíì, òun fi gbogbo rẹ̀ sílẹ̀ ni	"Gbajúgbajà Ajíyìnrere Funmilayo Adebayo, tí ọ̀pọ̀lọpọ̀ mọ̀ sí Mummy G.O. tún ti gbé tuntun yọ lórí àwọn ọ̀rọ̀ tó máa ń sọ nígbà tó bá ń wàásù. Fọ́nrán tuntun mìíràn tó tún gbòde kan báyìí nípa Mummy GO, ní èyí tó tí ń fesi fun àwọn ènìyàn tó ń sọ̀rọ̀ si lórí pé kìí lo ẹ̀ṣọ́ ara. Nínú fọ́nrán fídíò náà, Mummy GO ní, ní ayé tí òun kọ́kọ́ wá, òun fẹ́ràn láti máa lo ẹ̀ṣọ́ ara púpọ̀ tí òun sì máa ń rà wọ́n lọ́pọ̀lọpọ̀. Mummy GO fesi pada fun awọn to ni kii lo ẹṣọ ara: ""Ta ló sọ pé mi ò fẹ́ràn lílo ẹ̀ṣọ́ ara, nígbà tí mò ń ṣiṣẹ́ gbígbé egbògi olóró cocaine, àwọn ohun ẹ̀ṣọ́ ara tí mo kó jọ, le ra ilé bàbá ẹlòmíràn."" ""Mo fẹ́ràn kí n máa rà wọ́n lọ́pọ̀lọpọ̀, àwọn ẹ̀ṣọ́ ara tí mo ní nígbà náà, tí a bá gbe lé òdiwọ̀n nísìnyí, yóò tó ọ̀dúnrún mílíọnù náírà."" ""Amọ mo jọ̀wọ́ rẹ̀ kalẹ̀ nítorí ìjọba ọ̀run tí gbogbo wa ń wá"" Ajihinrere naa tẹ siwaju pe awọn ọmọ ijọ oun ko padanu ohunkohun gẹgẹ bi oun ti se sẹyin, ni aye ti oun kọkọ wa. O ni ""Ki lẹ ti i padanu, ẹ ko ti i padanu ohunkohun rara, tori naa lẹ se n mu omulomu, mo ti padanu ohun to pọ ju sẹyin. Ki eeyan ji laarọ bayii, ko maa gbọ gbọngaun gbọngaun, alaati owo wo lo n de, miliọnu lo n wọle sinu apo asuwọn owo mi nile ifowopamọ si ori foonu mi. Owo cocaine niyẹn. Mo n lọ si ile igbafẹ lorisirisi, awọn ọmọ to n se oloso yoo jade lọ ni alẹ, o pẹ ti mo ti n gba idamẹwa. Awọn ọmọ alaristo, awọn ọmọ alasẹwo, wọn maa san idamẹwa fun iya wọn. Mo maa n gba owo lọwọ wọn. Owo ko tan lọwọ mi ri, ti owo mi nile ifowopamọ ba ku ọgbọn miliọnu naira, maa ma gbọn kiri ni pe ko si owo. Maa tun ran awọn ọmọ jade pe fun isẹ adigunjale, mo wa ni mo di atunbi, mo fi gboogbo rẹ silẹ, mo wa gba kamu, mo n se bii ọnọ ti iya rẹ n saisan. Ẹyin tun wa n sọ pe fake, ayederu ni mi, nnkan n se ẹ ni? Ori rẹ yọ ẹ ti n ko se ogidi, boya n ba ti wa ja ile rẹ ni ole, ki n fi ibọn tu gbogbo ori rẹ danu."" Mummy GO ni kii lo yẹri eti, ẹgba ọrun tabi ti ọwọ, ti awọn eeyan si maa n lero pe ko nifẹ lati maa lo awọn ẹsọ ara yii ni. Amọ nigba to wa kede pe oun ti ni awọn esọ ara yii si, ti oun si maa n lo wọn pupọ nigba kan ti oun n gbe oogun oloro, ero awọn eeyan lori ayelujara se ọtọọtọ lori ọrọ naa. Bakan naa ni wọn tun n fesi lori ohun to sọ pe oun maa n gba idamẹwa lọwọ awọn asẹwo ati adigunjale. Awọn eeyan kan ni se lo yẹ ki ileesẹ Ọlọpaa gbe Mummy GO nitori funra ara rẹ lo n jẹwọ ẹsẹ to ti da sẹyin. Awọn eeyan miran ni nigba wo ati ni ọdun wo ni mama oniwaasu yii gbe egboogi oloro Cocaine? Wọn ni se nigba aye to wa yii ni abi ni aye atijọ to ti wa tẹlẹ, gẹgẹ bo se maa n sọ tẹlẹ? Awọn miran tilẹ n beere pe gbogbo awọn eeyan ti mama oniwaasu yii ti kọ nisẹ tẹlẹ, ki lo de ti wọn ko fi bọ sita wa kin ọrọ rẹ lẹyin? Amọ awọn eeyan kan da lohun pe gbogbo awọn to sisẹ ibi tii pẹlu Mummy GO lo ti ku tan nitori pe ati to ti wa tẹlẹ, lo ti sẹ ẹsẹ naa, eyi to fẹẹ to ẹgbẹrun ọdun. Onírúurú fọ́nrán ló ti máa ń jẹ jáde lórí ẹ̀rọ ayélujára lórí àwọn ọ̀rọ̀ tí ó máa ń ti ẹnu Ajíyìnrere Funmilayo Adebayo jáde, pàápàá lórí ìjọba ọ̀run, tó sì máa ń fa awuyewuye láàárín àwọn ènìyàn. Nínú àwọn fọ́nrán yìí ni Mummy GO ti sọ pé òun ti wá ilé ayé nígbà kan rí àti pé kìí ṣe ilẹ̀ Adúláwọ̀ ni òun wà nígbà náà. Bakan naa lo tun máa ń sọ̀rọ̀ nípa bí ó ṣe lo ìgbésí ayé aláìnígbàgbọ́ lásìkò náà. Ọ̀pọ̀lọpọ̀ tilẹ̀ máa ń sọ pé Mummy GO, tó ni ilé ìjọsìn Rapture Proclaimer Evangelical Church of God, kò mọ ohun tí ó ń sọ à ti pé ó nílò ìtọ́jú dókítà. Funmilayo Adebayo ni orúkọ tí ìyá àti bàbá sọ ọ́ ṣùgbọ́n Mummy GO ni ọ̀pọ̀lọpọ̀ ènìyàn mọ̀ ọ́ sí nítorí àwọn ìwàásù rẹ̀. Ní ọjọ́ kẹẹ̀dógún, ọsù kẹfà ọdún 167 ni wọ́n bi. Ọmọ bíbí ìpínlẹ̀ Ekiti ni. Òun ni olùdásílẹ̀ ilé ìjọsìn Rapture Proclaimer Evangelical Church of God tó wà ní Iyana Ipaja ní ìpínlẹ̀ Eko. Nínú oṣù kìíní ọdún 2021 ní ìràwọ̀ rẹ̀ bẹ̀rẹ̀ sí ní tàn lórí ẹ̀rọ ayélujára nígbà tí àwọn ìwáàsù rẹ̀ tó dá lórí wíwá ìjọba ọ̀run gba ìgboro kan. Mummy GO ti ṣe ìgbéyàwó tí Ọlọ́hun sì fi àwọn ọmọ tá lọ́rẹ."	https://www.bbc.com/yoruba/afrika-60332728
sports	FIFA: A fi òfin de ẹ̀yin eléré ìdárayá mẹ́ta wọ̀nyí láti ilẹ̀ Adúláwọ̀ títí ayé	Bi ko ba nidi, ẹ̀ṣẹ́ kìí déédé ṣẹ́ ni àwọn agba maa n  wi nilẹ̀ Oodua. Lọjọ kẹrindinlogun, oṣu kẹjọ, ọdun yii ni ajọ to n mojuto ọrọ ere bọọlu ni agbaye FIFA fi ofin de SiasiaSiasia ń gbèrò àti gbé FIFA lọ sí ilé ẹjọ́ . Samson Siasia jẹ agbabọọlu to pegede fun Naijiria ni ọpọlọpọ ọdun ko too di akọnimọọgbaÀjọ Fifa fòfin de  Samson Siasia títí láíláí . Ofin ayeraye ni ajọ FIFA fi de akọnimọọgba SIasia ti iya rẹ ṣi wa ni akata awọn ajinigbe bayii. Ẹsun ti igbimọ tẹẹkoto to n risi iwa ibajẹ fun ajọ FIFA fi kan Siasia ni ẹsun riba. Wọn ni o fi ifẹ han lati gba riba ki ẹgbẹ agbabọọlu rẹ le gba bọọlu bi o ti wu wọn ninu idije ni eyi to lodi si ofin FIFA. Lọdun 2010 si ọdun 2011 ni Siasia fi ṣe akọnimọọgba fun ikọ agbabọọlu ti wọn ko kọja ogun ọdun si ọdun mẹtalelogun lọ. Iroyin ni ọjọ kọkanla, oṣu keji ọdun 2019 ni FIFA ṣe iwadii rẹ lori ọrọ Wilson Raj Perumal pe wọn ṣe magomago ninu idije. FIFA fofin de Siasia pe ko gbọdọ ni nkankan ṣe pẹlu ere idaraya bọọlu alafẹsẹgba mọ titi aye. Kwesi Nyantakyi: Kwesi jẹ ọkan gboogi lara awọn to ni i ṣe pẹlu ọrọ bọọlu alafẹsẹgba ni ilẹ AdulawọÀwọn ọlọ́pàá ọtẹlemuye gbé  Nyantakyi  . FIFA fi ofin ayeraye dee pe o gba riba ni eyi ti wọn fi yọọ nipo. Koda iṣẹlẹ ọrọ riba yii ni Kwesi ba kuro nipo gẹgẹ bii aarẹ ajọ to n mojuto ọrọ ere bọọlu ni Ghana. Ibrahim Kargo: Elomii ti ajọ FIFA tun ti fofin ayeraye de ninu awọn ọmọ Adulawọ ni Ibrahim Kargo. Agbabọọlu Sierra Leone to tun je balogun ẹgbẹ rẹ ni wọn ni o ṣe magomago. Ṣugbọn ajọ FIFA ko sọ ni pato ohun to ṣe ati idije to da bi ọgbọn si. Mooketsi Kgotlele: Ọjọ kejilelogun, oṣu keje ni ajọ FIFA fofin de ọmọ orilẹ-ede Botswana yii. Kgotlele ni akọwe agba fun ajọ to n mojuto ọrọ ere bọọlu ni Botswana (BFA).	https://www.bbc.com/yoruba/ere-idaraya-49404541
politics	2023 Presidential Election: Wo Ìyá ẹni ọdún 102 tó fẹ́ díje du ipò Ààrẹ Naijiria lọ́dún tó ń bọ̀	"Iya ẹni ọdun mejilelọgọrun kan ti kede erongba rẹ lati dije du ipo Aarẹ Naijiria ninu eto idibo gbogbogo ti yoo waye lọdun 2023. Iya agba naa, Nonye Josephine Ezeanyaeche sọ pe oun ni erongba rere fun Naijiria ti awọn araalu ba le dibo yan oun. Ezeanyaeche, ti ọpọ ti apẹle rẹ n jẹ ""Mama Africa' tabi 'living legend' jẹ ọmọ bibi ilu Aguata, ni ipinlẹ Anambra. Oun naa si ni oludasilẹ ẹgbẹ 'Voice for Senior Citizens of Nigeria' eyii to jẹ ẹgbẹ to n ja fun ẹtọ awọn arugbo ni Naijiria. Nigba to n sọrọ lorukọ iya agba aa, aarẹ ẹgbẹ ọhun, Caro Nwosu ni ""Ti awọn ọmọ Naijiria ba kọ lati kopa ninu eto oṣelu, mama ti sọ pe oun ti sẹtan lati dije du ipo."" ""O ti ni alakalẹ awọn eto to fẹ fi tukọ Naijiria, o si ni ero rere fun Naijiria, iyẹn ti awọn eeyan gidi ba kọ lati wa dije."" Iroyin ni iya naa ti gba oniruru ami ẹyẹ fun akitiyan rẹ si ẹtọ ọmọniyan ati atunṣẹ orilẹ-ede. Lara awọn ami ẹye to ti gba ni ami ẹye alaafia ilẹ Afrika, iyẹn African Peace Award, ti ọdun 2021. Ni bayii, iya agba naa ti darapọ mọ awọn eeyan ti wọn ti fi erongba wọn lede lati tukọ Naijiria lọdun to n bọ. Awọn ọmọ Naijiria kan ti bẹrẹ si n fi erongba wọn lede lẹyin ti mama agba naa kede erongba rẹ tan. Bi awọn kan ṣe n sọ pe ti irufẹ eeyan bii Muhammadu Buhari ati Bola Tinubu ba le tukọ Naijiria, mama naa ni ẹtọ sii, lawọn mii n sọ pe eremọde lasan ni iya agba naa n ṣe. Bẹẹ lawọn mii n sọ pe mama ọhun yoo ṣiṣẹ ju Aarẹ to wa lori bayii oye lọ. Ẹwẹ, ọpọ awọn mii ni ki mama ""lọ sẹmpẹ"" nitori awọn ko fẹ arugbo ni ipo oṣelu mọ."	https://www.bbc.com/yoruba/60427199
health	Covid in State house: Ko sí ohùn tó burú tàwọn amugbalẹgbẹ ààrẹ bá kó àrùn COVID-19-Ilééṣẹ́ ààrẹ	"Kii ṣe ohun toju ko riri ti awọn amugbalẹgbẹ aarẹ ba lugbadi arun Covid-19. Esi yi ni Femi Adesina to jẹ oluranlọwọ aarẹ lori ọrọ iroyin sọ ninu ifọrwerọ kan pẹlu ileeṣẹ iroyin Channels TV. O ni ko jẹ kayeefi nitori eeyan ẹlẹran ara lawọn to  n ba aarẹ ṣiṣẹ. ''Ohun ti mo fẹ sọ ni pe awọn to jẹ amugbalẹgbẹ aarẹ, eeyan lawọn naa'' ''Wọn le ko aisan, o le rẹ wọn, aisan tabi kokoro ti wn ba ko si le lọ'' Adesina ni ko sewu loko afi gri aparo lori ibeere ti wọn bi lori eto naa pe arun Covid-19 ti n ja rain laarin awọn to rọ yika aarẹ Naijiria. Laipẹ yi ni iroyin gbode pe awọn amugbalẹgbẹ aarẹ Buhari ti n lugbadi Covid-19 ni lemọlemọ ti wọn si ti n lọ si iyasọtọ lẹyin to fihan pe wọn kp Covid-19. ""Irọ ni o, emi ko lugbadi Covid-19!"" Minisita eto iroyin àti àṣà, Lai Mohammed ti ni kò sohun to jọ ọ pe oun lugbadi arun Covid-19. Lai Mohammed ti oun naa jẹ ọkan lara igbimọ Ààrẹ to n boju to ọrọ Covid-19 ni oun kopa ni ipade igbimọ alasẹ to waye ni Ọjọru ọ̀sẹ̀. Bẹẹ lo ni oun tun kopa ninu ipade ara ọ̀tọ̀ igbimọ kan náà to tun waye ni Ọjọbọ àti eto kan ni ọjọ Ẹti nibi ti wọn ti ṣe ifilole Minisita abele fun ọ̀rọ̀ isẹ òde àti ilé gbigbe. Eyi lo mu ko wá woye pe bawo ni wọn ṣe leè ni oun wa ni iyasọtọ ki wọn si tun gba oun laye lati máa lọ fun awọn eto yii ninu ile Ààrẹ. Ṣaaju, Iwe iroyin Premium Times gbé iroyin sita lori ayelujara pe àrùn Covid-19 ti ń jà ranyin ninu ọgba ilé Ààrẹ ni Abuja. Gbogbo awọn ti iwe iroyin naa ka kalẹ pe o ti lugbadi arun ọhun ni: Minisita Lai Mohammed, ọ̀pọ̀lọpọ̀ oṣiṣẹ inú ilé Ààrẹ to fi mọ akọ̀wé àgbà ibẹ, Tijani Umar, ọga awọn isọngbe Ààrẹ, Yusuf Dodo, ọga awọn ẹṣọ, Aliyu Musa ati Oluranlowo pataki rẹ lori ìròyìn, Garba Shehu. Ẹwẹ, Lai Mohammed ti fesi pe  oun ko lugbadi Covid-19 torí òun wà ní àwọn ètò itagbangba lásìkò tí wọn ń wi yii. Kò sohun meji ju pé ìròyìn ẹlẹjẹ ni. Yàtọ̀ fún ìyẹn, mo ti gba abẹrẹ ajẹsara méjì. Mo tun ti gba abẹrẹ amarajipepe Pfizer. Ọmọ igbimọ Ààrẹ fún arun yii ni mi. Mo si wa ni ìlera pipe tí mo si n ṣe iṣẹ́ mi takuntakun. Ni ti Oluranlowo Ààrẹ, Garba Shehu, òun sọ pe lootọ ni oun ti lugbadi arun naa tòun si wa ni iyasọtọ. Amọ ṣa, Shehu ni oun o le sọ nípa ti awọn oṣiṣẹ Ààrẹ to ku. O sọ fun awọn oniroyin pe ohun to jẹ́ òótọ́ ni pé òun mọ pe oun ya ara òun sọtọ òun si n lo oogun òun àmọ́ òun kò mọ nípa ẹlòmíràn."	https://www.bbc.com/yoruba/59793222
entertainment	Portable-MC Morris Canada Show: Àlàyé rèé lórí ìdí tí olórin Zazzu fi pàdánù eré tó yẹ kó lọ ṣe ní Canada	"Gbajúgbajà olórin Zazzu nnì, Habeeb Okikiola tí ọ̀pọ̀ mọ̀ sí Portable, ti pàdánù láti lọ ṣeré níbi ayẹyẹ kan ní Canada, èyí tí adẹ́rìnpòṣónú MC Morris ṣe agbátẹrù rẹ̀. MC Morris tó kéde ọ̀rọ̀ náà lórí Instagram rẹ̀ pé Portable kò ní le kópa níbi ayẹyẹ naa nítorí ìkéde tí Portable ṣe wí pé òun ti dá ẹni to n se akoso ẹgbẹ olorin oun, ìyẹn ìjọba danku, dúró fún ìgbà kan ná. Nínú àtẹ̀jáde tí MC Morris fi sórí Instagram rẹ̀ náà, ló ti ṣàlàyé ìdí tí ó fi gbé ìgbésẹ̀ láti yọ Portable kúrò lára àwọn òṣèré olórin tí yóò kópa níbi ayẹyẹ náà. Ọpọ awọn ololufẹ Portable lo wa n bi MC Morris leere pe ki lo de to se yọ orukọ olorin naa kuro ninu awọn amuludun to n ko lọ si Canada. Nigba to n dahun ibeere wọn, MC Morris ni o nidi ti oun fi se bẹẹ . ""Fún gbogbo ẹ̀yin tí ẹ̀ ń bèèrè ìdí tí mo fi yọ Idamu Adugbo yin kúrò nínú àwọn tí yóò kópa níbi ayẹyẹ tí mo fẹ́ ṣe ní ọjọ́ kejìlélógún oṣù karùn-ún, idi ni pé o dá àwọn aláàkóso rẹ̀ dúró ni."" Ó ní kí ènìyàn ní ẹ̀bùn orin kíkọ nìkan kò tó, ènìyàn ko bá mọ orin kọ dáradára ṣùgbọ́n tí kò níwà daadaa, kò dára rárá. ""Mánéjà méjì láì tíì pé ọdún kan, ó tún lé DJ tí iṣẹ́ rẹ̀ nitori kò ju pé kó gbe orin si, kó sì ṣe ṣakaṣáká lọ, mi ò lè kóṣì mérò, ẹ má bínú."" ""Mo ti wọ́gilé gbogbo ìdúnàádúrà tí a ti ṣe, Ijọba danku má bínú"". Kí ló dé ti Portable dá àwọn òṣìṣẹ́ rẹ̀ dúró? Nínú fọ́nrán kan tí Portable ṣe lórí Instagram ló ti kéde wí pé òun ti dá àwọn tó ń bá òun ṣiṣẹ́ ìyẹn Mánéjà, DJ àti ẹni tí ó ń ṣe agbátẹrù ìpolongo rẹ̀ dúró lẹ́nu iṣẹ́ wọn. Portable ní gbogbo àwọn wọ̀nyí ni wọ́n wà pẹ̀lú òun nítorí lásán nítorí owó. Ó ní òrìṣà bó ò le gbàmí ṣemí bó ṣe bámi ni òun fi ọ̀rọ̀ náà ṣe wí pé tí àwọn òṣìṣẹ́ náà kò bá máa ríjẹ lára òun kí wọ́n kúkú fi òun kalẹ̀. Ó ní ""ṣe èmi ni bàbá tàbí ẹ̀gbọ́n yín ni? Mánéjà, DJ, pòmótà, èmi ni mò ń bọ́ ọ yín, ra aṣọ sí i yín lọ́rùn, fi owó sínú akoto báńkì yín"". ""Tí mo bá wá ṣe bí ẹni pé kò sí owó lọ́wọ́ mi pẹ́rẹ́, kí mánéjà yámi lówó díẹ̀ yóò ní òun kò lówó lọ́wọ́ bí ẹni tó ń fowó kọ́lé."" ""DJ náà á sọ pé kò sówó, wọ́n rò pé ògo mí yóò tètè tán ni ṣùgbọ́n kò le parẹ́ láéláé, tí ẹ kò bá jèrè lárá mi, ẹ kúkú fimílẹ̀."" Ó ní ẹni tí ó bá wà pẹ̀lú òun láàárín oṣù kan tí ìgbé ayé rẹ̀ kò sì yí padà nílò láti lọ bọ orí ará rẹ̀, kí wọ́n fún ẹlòmíràn láyè láti jẹ lára òun. Bẹ́ẹ̀ náà ló ní kí gbogbo wọn wá tọwọ́ bọ ìwé àdéhùn tí wọ́n yóò bà bá òun ṣiṣẹ́. Mi ò fìgbà kankan gbowó lọ́wọ́ rẹ̀ gẹ́gẹ́ bí ẹni tí ó ń ṣe agbátẹrù ìpolongo rẹ̀ - Ijoba Danku fèsì Nígbà tó ń fèsì sí ẹ̀sùn tí Portable fi kàn án, ẹni tí ó ń ṣe agbátẹrù ìpolongo rẹ̀ tí ọ̀pọ̀ mọ̀ sí Ijoba Danku ní òun kò fi ìgbà kankan gba sísì lọ́wọ́ Portable fún gbogbo ìgbà tí òun fi ṣe iṣẹ́ fún un. Ó ní òun dúpẹ́ lọ́wọ́ Ọlọ́run tí òun kìí ṣe pòmótà tó máa ń lọ́ni lọ́wọ́ gbà, gbogbo ayẹyẹ tí òun bá sì gba fùn ní òun máa ń kó owó rẹ̀ jíṣẹ́ pé fun. ""Mi ò ní tọwọ́ bọ ìwé àdéhùn kankan pẹ̀lú rẹ̀, di iṣẹ́ rẹ mú, kódà ó tún jẹmí lówó nítorí o yá owó lọ́wọ́ mi, máa fi akoto báǹkì mi ráńṣẹ́ sí ẹ kí o dá owó mi padà."" ""Bákan náà ni Eti DMW, Eti Davido tó san mílíọ̀nù méjì fún ayẹyẹ ṣùgbọ́n tí o lọ, dá owó náà padà fún ni kí n da padà fún Eti."""	https://www.bbc.com/yoruba/afrika-60924758
entertainment	Baba Ijesha lulẹ̀ nílé ẹjọ́ fún ìgbà kejì	Ile ẹjọ to n gbọ ẹsun ifipabanilopọ niluu Eko ti kọ lati gba beeli oṣere tiata Yoruba, James Olanrewaju Omiyinka, ti ọpọ mọ si Baba Ijesha, ṣaaju ki wọn to bẹrẹ igbẹjọ kotẹmilọrun rẹ. Adajọ Oluwatoyin Taiwo da ipe fun beeli naa nu nitori Baba Ijesha ko ni awọn amuyẹ to tọ lati kunju oṣuwọn fun beeli naa. Nigba to n dajọ lori beeli ọhun, adajọ sọ pe Baba Ijesha gbọdọ ṣe afihan awọn eredi pataki ti wọn fi gbọdọ fun ni beeli naa, eyii ti ko ṣe. O tun ni ko si ẹri pe ọdaran naa ti pe ẹjọ kotẹmilọrun tabi ẹri kankan pe ile ẹjọ yoo fi ẹjọ kotẹmilọrun rẹ falẹ. Gẹgẹ bii iwe ti agbẹjọro rẹ kọ siwaju adajọ, oṣere naa n fẹ ki ile ẹjọ fun oun ni beeli ki oun ma lọ sile lọna ati le pe ẹjọ kotẹmilọrun tako idajọ ẹwọn ọdun marun run ti wọn da fun. Ojọ kẹwaa, oṣu Kẹjọ, ọdun 2022 yii ni agbẹjọro rẹ, Gabriel Olabiran, sọ fun ile ẹjọ pe awọn ti pe igbejọ fun beeli ọdaran naa, ṣaaju ipẹjọ kotẹmilọrun. To n tumọ si pe, Baba Ijesha n fẹ ki wọn fun oun ni beeli ki oun le kuro ninu ọgba ẹwọn lati maa gba ile lọ sile ẹjọ fun igbejọ kotẹmilọrun, kaka ko maa ti inu ọgba ẹwọn lọ sile ẹjọ ọhun fun igbẹjọ kotẹmilọrun naa. Igbesẹ yii lo wa ni ibamu pẹlu abala kẹfa iwe ofin orilẹ-ede Naijiria ti wọn kọ lọdun 1999, ati afikun rẹ ni abala kọkanlelaadọta to waye nile ẹjọ giga kan nilu Eko. Olabiran ni awọn gbe ọrọ naa lọ siwaju ile ẹjọ adajọ Oluwatoyin Taiwo lẹyin to ṣoro fun awọn lati gba ọjọ ipẹjọ nile ẹjọ kotẹmilọrun. Amọ agbeọjọro ijọba, Yusuf Sule tako igbesẹ naa pẹlu ipẹjọ tirẹ pe ko si eredi kankan ti ile ẹjọ fi gbọdọ fun Baba Ijesha ni beeli titi ti igbẹjọ kotẹmilọrun rẹ yoo fi bẹrẹ. Ọjọ kẹrinla, oṣu Keje, ọdun 2022 yii ni ile ẹjọ to n gbọ ẹsun ifipanilopọ yii ṣedajọ ẹwọn ọdun maru un fun Baba Ijesha, lẹyin to jẹbi mẹrin ninu ẹsun mẹfa ti wọn kan an, eyii to ni ṣe pẹlu ṣiṣe aṣemaṣe pẹlu ọmọde ti ọjọ ori rẹ ko tii to mejidinlogun. Ninu ifọrọwerọ pẹlu BBC Yoruba lẹyin ti ile ẹjọ kọ lati gba beeli ọdaran naa, agbẹjọro rẹ, Gbariel Olabiran sọ pe oun ṣi ni ireti pe onibara oun yoo bọ ninu ọgba ẹwọn to wa. O ni “Ẹjọ ti a pe ni pe ki ile ẹjọ tu silẹ ko maa wa lati ile fun igbẹjọ kotẹmilọrun rẹ, amọ ile ko gba aba wa wọlẹ.” “A ti pe ẹjọ nile ẹjọ kotẹmilọrun nile ẹjọ giga, a dẹ mọ wi pe a ni awọn ohun ti ẹjọ wa to fẹsẹ mulẹ ti a fi mọ pe wọn maa fun wa ni ohun ti a n fẹ.”	https://www.bbc.com/yoruba/articles/clj4e3g90j5o
sports	Paul Sodje: Ọjọ́rùú ló yẹ kó pé ẹni ọdun 55, amọ́ tó kú ikú àìròtẹ́lẹ̀	Adari ikọ ere idaraya Scrabble ni Naijiria tẹlẹri, Paul Sodje ti ku lẹyin ti awọn afurasi darandaran ji gbe. Agbẹnusọ fun ẹgbẹ Nigerian Scrabble Federation, Akintunde Akinsemola, to fi idi iṣẹlẹ naa mulẹ fun BBC Yoruba ni, wọn ri oku rẹ ni agbegbe Idoani ni ijọba ibilẹ Ọṣẹ nipinlẹ Ondo. Akinṣemọla ni ọjọru to jẹ Ọjọ Kẹsan, Oṣu Kẹsan, ọdun 2020 ni o yẹ ki Paul Sodje pe ẹni ọdun marundinlọgọta. Awọn ikọ Nigerian Scrabble Federation naa pejọ pọ lati ranti ọ̀jọ ibi rẹ lori ẹrọ ayelujara ni ọjọ naa. Paul Sodje lo dari ikọ Naijiria lọ si idije Alawọ dudu ilẹ Afrika to waye ni orilẹede Zambia ni ọdun 2012. Nigba to n salaye bi iṣẹlẹ naa ṣe bẹrẹ ni bi ọsẹ meji sẹyin,  Akinsemola ni lasiko ti wọn fẹ lọ sin mọlẹbi rẹ to ku ni ipinlẹ Delta, ni wahala naa bẹrẹ. '' Ibi isinku mọlẹbi rẹ, ni wọn wa ti wọn ti gba ipe wi pe Chris, tii se aburo Paul Sodje, wa ni panpẹ awọn ajinigbe, ti wọn si ni ki wọn mu ọgọrun miliọnu wa lati tu silẹ.'' ''Awọn ẹbi ati iyawo Chris Sodje bẹ awọn agbebọn naa lati jọwọ gba miliọnu kan Naira, ti awọn ni agbara lati san.'' ''Alami ẹyẹ Scrabble ni Naijiria naa wa gbera pẹlu ọrẹ rẹ, lati lọ san owo ẹmi ti awọn ajinigbe naa beere fun ni agbegbe ti wọn ti ji gbe.'' Alaga ẹgbẹ Nigerian Scrabble Federation ni, lati igba ti wọn ti lọ san owo ẹmi naa ni wọn ko ti gburo Paul Sodje, Chris Sodje ati ọrẹ rẹ to tẹle Paul, lati lọ san owo fun awọn ajinigbe naa. Akinsemola ni titi di asiko yii, ko si ẹni to le e sọ pato ohun to ṣẹlẹ laarin awọn ajinigbe naa ati awọn ti wọn lọ san owo naa. O fikun pe, ni ọjọ diẹ lẹyin iṣẹlẹ yii ni awọn darandaran naa tun ṣẹ ikọlu si Idoani, nibi ti wọn ti gbe Adari ileewosan ijọba nibẹ pẹlu awọn eniyan miran lagbegbe naa. ''Lasiko ti wọn n wa awọn eniyan ti awọn darandaran naa jigbe lọ si ileewosan to wa ni ilu Ọwọ, ni wọn ri oku Paul Sodje ati ọrẹ rẹ ni ile igbokusi to wa ni Ọwọ.'' Awọn adari ni ilu Idoani ti Otunba Oladele Olapeju ṣe adari fun ni, wọn ri oku Paul Sodje ati ọrẹ rẹ ni ilu Ajagbale, ti ko jina si ilu Ifọn.'' ''Awọn lo gbe e oku rẹ lọ si ileewosan ijọba apapọ to wa ni ilu ọwọ titi di asiko yii.'' Nibayii, inu ibanujẹ ni ẹbi ati ara Paul Sodje wa lọwọlọwọ, paapaa iyawo Chris Sodje, Flora, ti ko tilẹ mọ boya ọkọ rẹ wa laye abi o ti ku. Flora, lasiko to n ba BBC Yoruba sọrọ ni oun ti sa gbogbo ipa oun lati wa ibi ti ọkọ rẹ wa, ti o si fi to gbogbo awọn ẹsọ alaabo to wa ni Naijiria leti. O ni lati igba ti wọn ti lọ fun awọn ajinigbe naa ni owo, ni awọn darandaran naa ti kọ lati ba awọn sọrọ mọ, ti awọn ko si gburo Chris Sodje to jẹ ẹni ọdun mọkanlelogoji titi di asiko yii. Gbogbo igbiyanju BBC Yoruba lati ba ileeṣẹ ọlọpaa ni ipinlẹ Ondo sọrọ lori isẹlẹ yii, si lo ja si pabo.	https://www.bbc.com/yoruba/ere-idaraya-54098480
sports	AFCON 2021: Senegal tẹ Egypt mọ́lẹ̀ gba ife ẹ̀yẹ, wo ohun tó fàá tí Salah àtàwọn akẹgbẹ́ rẹ̀ ṣe já kulẹ̀ ní àṣeká gbá ìdíje	Sadio Mane, agbabọọlu Senegal lo gba bọọlu to sọ Senegal di ajagungbade idije ife ẹyẹ bọọlu Afrika, African Nations Cup lẹyin ti ifẹsẹwọnsẹ naa pari si ọmi, ti wọn si fi pẹnariti yanju ọrọ naa pẹlu Egypt. Agbabọọlu ikọ Liverpool naa ti kọkọ sọ pẹnariti to bọ sọwọ Senegal nu nigba ti ifẹsẹwọnsẹ naa wọ iṣẹju keje, lẹyin ti wọn gbe agbabọọlu Egypt, Saliou Ciss ṣubu loju ile ikọ Egypt. Amọ ṣa, aṣọle ikọ Paharaoh ti Egypt naa, Gabaski di eegun ẹja si Mane atawọn atamatase Senegal lọrun pẹlu bi o ṣe n mu gbogbo awọn bọọlu ti wọn n taari si ọdọ rẹ. Igba akọkọ niyi ninu iwe itan Senegal ati ti idije naa, ti orilẹede ọhun yoo maa gba ife ẹyẹ odu awọn agbabọọlu orilẹede Afirika naa. Ilana gbe e silẹ, ko gba a si goli, iyẹn pẹnariti ni wọn fi gbẹyẹ mọ Salah atawọn agbabọọlu akẹgbẹ rẹ lati Egypt lọwọ. Lai naani pẹnariti ti Mane sọnu, n ṣe lawọn agbabọọlu Senegal n ṣigun kọlu oju ile Egypt loorekoore, sibẹ ẹṣin wọn ko le e ta ni gbogbo bi ifẹsẹwọnsẹ naa ṣe n tẹsiwaju. Lẹyin ọgọfa iṣẹju ti ikọ mejeeji yii fi woju ara wọn ni aṣekagba idije ife ẹyẹ bọọlu ilẹ Afirika naa, laisi ẹni to fi ajulọ han ara wọn ninu orilẹede mejeeji, lo mu ki alamojuto ifẹsẹwọnsẹ naa, iyẹn rẹfiri, fọn fere pe ilana gbe e silẹ, ko gba a si goli, pẹnariti ni wọn yoo fi yanju rẹ. Bona Sarr nikan lo gba tirẹ sọwọ goli lara awọn agbabọọlu Senegal, ti Abdel Meneam ati Mohana Ahmed lati ikọ Egypt pẹlu kuna lati gba tiwọn wọle. Eyi lo mu ki Senegal bori idije naa pẹlu goolu mẹrin si meji. Awọn koko manigbagbe nipa ifẹsẹwọnsẹ naa:	https://www.bbc.com/yoruba/afrika-60284541
entertainment	Bukunmi Oluwasina: Ẹ wo ọ̀pọ̀ ìgbà tí àwọn òṣèré fíìmù Yorùbá ti gbé àwọn olólùfẹ́ wọn ní ‘handiccap'	"Ni ọjọ Isẹgun ni gbajumọ osere tiata, Bukunmi Oluwasina bọ si oju ayelujara toun tomije loju to si n sukun aro ninu fidio naa. Ọpọ awọn ololufẹ rẹ ni omije rẹ gba omije loju wọn ti ọpọ si tun banujẹ gidigidi lori ero pe boya aida kan lo ṣẹlẹ sii. Amoṣa lẹyin o rẹyin ni o han sita pe ko si laabi kankan to ṣe osere yii, o kan n yọ ayọ ori ayelujara lasan ni. Gẹgẹ bi iwadii BBC News Yoruba lori iṣẹlẹ yii, ohun elo igbana sara (Charger) ẹrọ ibanisọrọ rẹ lo sọnu. Pupọ awọn ololufẹ rẹ to pada wa gbọ okodoro ọrọ naa ni inu wọn ko dun si ohun to ṣe naa ti wọn ko si fi ẹhonu wọn pamọ lori rẹ. Lootọ Bukunmi ti pada wa tọrọ aforijin lọwọ awọn ololufẹ rẹ to ni Mo tọrọ àforíjì lórí fídíò tí mo gbé jáde, tó ń mú àwọn èèyàn pè mí - Bukunmi Oluwashina Amoṣa, igba akọkọ kọ niyi ti awọn oṣere tabi ilumọọka yoo maa hu iru iwa bayii eleyi ti n ko ọkan awọn ololufe wọn soke. Ni ọjọ kẹtadinlogun osu kejila ọdun 2021 ni ori ayelujara ni Naijiria daru lẹyin ti ilumọọka osere tiata, Ibrahim Chattah kede ninu fidio kan loju opo Instagram rẹ pe iporuru ọkan ti ba oun lori ohun kan to ṣe pataki si oun ti oun padanu. Ọrọ yii milẹ pupọ nigba naa nitori asiko ti ọpọ iṣẹlẹ n ṣẹ nitori ipaya, iporuru ọkan to de ba awọn eeyan nigba naa ni. Ṣe ni ọpọ awọn ololufẹ Chatta ati tiata Yoruba ko aya soke nigba naa ti wọn si n gbadura pe ibi ko ni ṣẹlẹ si gbajumọ osere yii. Nigba to ya ni Ibrahim Chatta wa tun tọrọ aforijin lọwọ awọn ololufẹ rẹ pe ki wọn maa binu si oun, kii ṣe ohun ti won ro lo ṣe oun. O ni ẹṣin funfun oun kan lo ṣalaisi to faa kii ṣe nnkan miran. Muyiwa Ademola, ti ọpọ eeyan mọ si Muyi Authentic pẹlu ti figba kan ri da apara bẹẹ ninu eyi ti ti sọ loju opo ayelujara rẹ pe oun fẹ fi ere tiata ṣiṣe silẹ lọ gbe igba oselu lati dije dupo lọdun 2023. Ninu ikede to kọkọ gbe jade lọjọ kinni, oṣu Kẹrin lo ti sọ pe oun ti bẹrẹ oṣelu, ati pe oun yoo du ipo sẹnatọ ninu idibo gbogbo gboo ti yoo waye lọdun 2023. Eyi mu ki ọpọlọpọ ololufẹ rẹ ni Naijiria ati Oke okun pẹlu maa kan sii lati gbaa ni amọran, ""bi awọn kan ṣe n ṣọ pe awọn wa lẹyin mi digbi bii ike, lawọn mii n sọ pe ki n ma ba wọn lọwọ si ọrọ oṣelu Naijiria fun idi kan tabi omiran."" Lẹyin ọjọ diẹ lo pada wa tọrọ aforijin lọwọ awọn ololufẹ rẹ to sọ pe, iṣẹ tiata ni iṣẹ ti ori ran oun ati pe oun ko nifẹ si oṣelu ṣiṣe."	https://www.bbc.com/yoruba/media-61192691
health	Uterus Didelphys: Elizabeth Amoaa sọ̀rọ̀ nípa ìrírí rẹ̀ pẹ̀lú ojú ara méjì àti ilé ọmọ méjì	"Ọdun 2016 ni Elizabeth Amoaa lọ ṣe ayẹwo ara rẹ nile iwosan, nibẹ ni awọn dokita ti sọ fun pe isọro to n dojukọ ilera rẹ ko ṣẹyin pe o ni oju ara meji ati ile ọmọ meji. Orukọ ohun to n ba obinrin naa finra, gẹgẹ bii awọn dokita rẹ ṣe sọ lẹyin ayẹwo MRI ni wọn n pe  ni ""uterus didelphys"" tabi ""double uterus."" Nigba to tu pẹrẹpẹrẹ ọrọ naa fun BBC, o ni oun ni oju ara meji, ọkan lapa ọtun ati ekeji lapa alaafia. Fun ọdun mejilelọgbọn ni Elizabeth fi n lọ sile iwosan lemọ-lemọ fun ayẹwo, lẹyin naa lo ṣe iṣẹ abẹ nigba marun un ọtọtọ amọ ko si eyikeyi ninu awọn dokita rẹ to mọ pe oju ara meji to ni lo n yọ ilera rẹ lẹnu titi di ọdun 2015. Iroyin naa jẹ kayeefi fun amọ o gbakamu. Lẹyin o rẹoyin, o pinnu lati jade sita lati sọrọ nipa bi ara rẹ ṣe ri ki awọn obinrin alawọ dudu to ba ni irufẹ ipenija bẹẹ le mọ pe kii ṣe ohun ti oju ko riri. Ni bayii, obinrin naa to n fi ilẹ Gẹẹsi ṣe ibugbe ti n kọ awọn obinrin bii tirẹ nipa ẹya ara wọn. Ǹkan pàtàkì márùn-ún tí gbogbo obìnrin tó ní ojú ara gbọ́dọ̀ mọ̀ Wo ohun tó yẹ kí o ṣe sí ojú abẹ́ rẹ, ''vagina'' lẹ́yìn ìbálòpọ̀ Wo ọ̀nà mẹ́ta tí obìnrin le gbà dènà òórùn ní tọjú ojú ara - Dayo Amusa Wo nkan márùn-ún tí o kò mọ̀ nípa ìbálòpọ̀ láàrin tọkọ-taya Wo ewu tó wà nínú fífi ọ̀sẹ̀ fọ ojú ara fún ọkùnrin àti obìnrin Lẹyin ti wọn ṣawari iṣoro rẹ, o ni awọn dokita sọ pe oun ko ni le bi ọmọ laye. Amọ bo tilẹ jẹ pe wọn sọ bẹẹ fun, o fi inu ṣoyun, o si ti bi ọmọ tirẹ. Oniruru ipenija lo dojukọ lasiko to loyun amọ o ru la. O ni ""Ile ọmọ mi apa ọtun n ṣiṣẹ daadaa ju ti apa alaafia lọ, nitori naa ti mo ba fi ile ọmọ osi gbe ọmọ naa, o ṣeeṣe ko má wa laye."" Nitori pe ile oọmeji lo ni, o ṣeeṣe ko fi ile ọmọ kan gbe oyun, ko si maa fi ile ọmọ keji ṣe nnkan oṣu. Idi ree to fi jẹ pe lasiko to loyun, o si n ṣe nnkan oṣu. Olùdásílẹ̀ ìjọ méjì di afurasí tó pa ọmọ ìjọ lásìkò ìsìn, wo bí wọ́n ṣe sin òkú rẹ̀ láì sọ f'Ọ́lọ́pàá Mọ̀ nípa ìlànà tí wọ́n n gbà yan ọ̀gá àgbà Fásítì, VC ní Naijiria Gẹgẹ bii awọn onimọ ṣe sọ, Uterine Didelphys ko wọnpọ amọ o tumọ si pe obinrin ni ile ọmọ meji ati oju ara meji. Pupọ ninu awọn obinrin ti ara wọn ba ri bayii le bi ọmọ, ṣugbọn lọpọ igba wọn maa n padanu irufẹ ọmọ bẹ ni ikoko tabi ki oyun naa walẹ. Awọn onimọ ko tii le sọ ohun to n sọfunfa irufẹ ara bẹẹ. Ẹwẹ, wọn ni awọn to ba ni irufẹ ẹya ara bẹ le loyun, wọn si tun le bi ọmọ lai si idiwọ. Iná ńlá sọ ní ọ̀jà abẹ́ afárá Apongbon l'Eko Gómìnà Oyetola rawọ́ ẹ̀bẹ̀ sáwọn aráàlù atí Oníṣẹ̀ṣe tó fẹ̀hónúhàn ní OAU torí VC tuntun tí kìí ṣe ọmọ ìlú Ghana kìí ṣe ẹran rírọ̀, àmọ́ a máa dín dùndún ìyà fún wọn -  Ahmed Musa Kàyééfì! Àṣírí ìyá àti ọmọkùnrin rẹ̀ tó jí ọmọ ọlọ́mọ gbé fi ṣe iṣẹ́ aṣẹ́wó f'ọ́dún mẹ́ta tú l'Ekiti"	https://www.bbc.com/yoruba/60845182
health	Baldness: Àwọn tí irun wọ́n ti gbá rìfáàsì sọ ìrírí wọn àti àǹfàní tí wọ́n ń jẹ	"Ṣé lóòtọ́ ni pé orí olówó ni ti apárí? ""...Ìgbà míì, àwọn báábà ò kí ń béèrè pé ṣé ẹ fẹ́ gẹrun orí, irun àgbọ̀n nìkan la máa ń gẹ̀ nígbà tí kò sí ǹkankan lórí, kondoro ni"". Awọn apari gbàgbọ pé púpọ nínú awọn to ṣe agbejade awọn nkan gidi lagbaye, apari ni wọn. Ọkan ninu wọn ṣe afiwe onimọ Sayẹnsi, Michael Farraday gẹgẹ bi eeyan nla to si jẹ apari. ""Bí Ọlọrun bá tiẹ fún mi ní irun àgbọn, máà dúpẹ, àwọn kan wa to jẹ pe kodoro bayii ni."" Ni ti dokita, o sọ oniruuru idi ti eeyan le fi pa lori yala kunrin tabi obinrin. Dokita Tunde Adeife jẹ ko di mimọ pe o le niṣe pẹlu ajogunba idile nigba miran. ""To ba ti wa ninu idile kan, to jẹ wipe tẹẹ́ ba ṣa ọkunrin mẹwaa ninu idile, eeyan marun a pari ninu wọn, ẹ o ti mọ pe ajogunba ni"". Ni ti obinrin, o ṣalaye pe bi irun ti wọn maa n ṣe ba ti le ju to si yọ lati ibi gbongbo rẹ, obirin naa ti di apari niyẹ ti ko si si ohun ti onimọ iṣegun oyinbo kankan le ṣe si i. O ṣalaye pe to ba kan ge laarin ni, atunṣe ṣi wa. Remilekun Fatolu bú sẹ́kún fún ohun tó ti pàdánù láyé torí ọyàn ńla rẹ̀. Ẹwẹ, dokita Tunde ni awọn ounjẹ afunilẹjẹ kan wa to le jẹ ki irun hu daadaa. ""Awọn abẹrẹ wa taa le lo, ti a ba ti gun ibi isal ibi ti irun ti n jade wn a si lẹ wọn mọ ibi tori ti n pa ti yoo si bọ si deede pada"". Koda o ni awọn obirin gan lee pada ni irun iwaju to ti fa l sipakọ pada nipa aramanda iṣẹ ọwọ awọn."	https://www.bbc.com/yoruba/afrika-54744292
health	Baby starts menstruating at four months: Ọmọ ìkókó bẹ̀rẹ̀ ǹkan oṣù l'ọ́mọ oṣù mẹ́rin	"Kayeefi darapọ mọ eemọ gogoro. Ọmọdebinrin kekere kan taa pe ni Beulah lati bo aṣiri oeukọ rẹ la gbọ pe o bẹrẹ si ni ṣe nkan oṣu tawọn agba obinrin maa n ṣe nigba to pe oṣu mẹrin pere. Ọmọ naa Beulah to bẹrẹ si ni ṣe nkan oṣu ti ni ilakọja to si ti bori aisan jẹjẹrẹ kan to n jẹ sex cord stromal tumors gẹgẹ bi awọn dokita ṣe ṣe apejuwe rẹ. ""Awọn nkan to n fa aisan yii le maa tu homoonu to n m'are fẹ ibalopọ sita. Wọn tun maa n pee ni sex cord-gonadal stromal tumor. Iya ọmọ naa, taa pe ni Faube lati bo aṣiri orukọ rẹ sọ fun iwe iroyin Standard ni ile wọn to wa ni Kakamega County ni Kenya pe ọmọ oun ni aisan jẹjẹrẹ ile ọmọ. Beulah ni akọbi awọn ọmọ iya rẹ ti wọn si bii ni ọjọ kẹrindinlogun oṣu kẹrin ọdun 2019. Iya rẹ ranti pe igba to bii, iwọn 4.2kg lo wọ̀n to si wa ni ilera pipe. Gbogbo nkan bẹrẹ si ni dẹru ba ni nigba ọmọ naa pe oṣu mẹrin to si bẹrẹ si ni fi ami ọmọbinrin to ti balaga han ti nkan bẹrẹ si ni ro loju rẹ ti oloyinbo n pe ni acne tabi pimples. Ọyan rẹ tobi sii, irun si bẹrẹ si ni hu labẹ rẹ ati abiya rẹ. Lẹyin oṣu kan ami naa yọju, Bibrian bẹrẹ si ni sun ẹjẹ loju ara rẹ. ""Isun ẹjẹ naa lo ọjọ marun,"", iya rẹ sọ bẹẹ eyi to si jẹ pe iye ọjọ̀ to tọ ti awọn obinrin fi n ṣe nkan oṣu niyẹn. Faube ba gbe ọmọ rẹ lọ si ile iwosan. Aṣírí tú! A ti mọ àwọn tó ń ṣagbátẹrù Sunday Igboho àti Nnamdi Kanu nínú ìjọba - Buhari Ìwọ́de Revolution Now bẹ̀rẹ̀ ní agbègbè Ojota ní ìpínlẹ̀ Eko Ẹ bá wa bẹ̀ BB Naija kò bẹ̀rẹ̀ Big Mama nàá, mo ṣetán láti ṣí ara sílẹ̀ nítorí owó - Fali Werepe Ilé ẹjọ́ ju Àfáà tó ń gbé àwọ̀ Femi Adesina wọ̀ sí ẹ̀wọ̀n ọdún 28, ó tún pàdánù dúkìá ""Wọn tọju rẹ fun aisan inu ẹjẹ wọn si fun un ni oogun"" amọ iya rẹ ni iṣl naa ko yipada. Ni oṣu to tẹlee, o tun ṣun ẹjẹ labẹ,"" gẹgẹ bii pe o n ṣe nkan oṣu"", iya Bibian sọ pe oun ranti bi ogun yii ṣe bẹrẹ toun si n baa fa a. Nibayii, ọkọ Faube ti kọ ọ silẹ lẹni to fẹ ni ọjọ kẹrinlelogun oṣu Kẹta ọdun 2018. Faube ni oun n ti ile iwosan kan lọ si omii lati wa iwadii ijinlẹ si ohun to n ṣe ọmọ oun ṣugbọn ko fi bẹẹ sohun to ti ibẹ jade. O ṣalaye bo ṣe ya owo lọwọ ọrẹ, ẹbi ati ṣọọṣi ko ba le san oke nla owo itọju ọmọ rẹ."	https://www.bbc.com/yoruba/58760687
sports	AFCON 2021: Ajọ CAF kéde pé òun yóò ṣàmúlò ẹ̀rọ ayàwòrán VAR ní ìdíjé nàá ní Cameroon	Àjọ tó ń mójútó eré bọ́ọ̀lù àfẹsẹ̀gbá nílẹ̀ Adúláwọ̀ (CAF) ti ní ẹ̀rọ ayàwòrán tí àwọn alamojuto idije ma n lo lati tọpinpin ifẹsẹwọnsẹ (VAR) ni yóò jẹ́ lílò ní gbogbo ìfẹsẹ̀wọnsẹ̀ méjìléláàdọ́ta tí wọn yóò gbà á níbi ìdíje AFCON 2021. Ó kú ìpele méjì tí ìdìje yóò parí ni wọ́n bẹ̀rẹ̀ síní ṣàmúlò ìmọ̀ ẹ̀rọ yìí níbi ìdíje AFCON 2019 tó wáyé ní orílẹ̀ èdè Egypt. Àtẹ̀jáde kan látọwọ́ CAF ní ṣíṣàmúlò ìmọ̀ ẹ̀rọ yìí yóò jẹ́ ọ̀nà láti mú kí àwọn olùdárí ìdíje bọ̀ọ̀lù ní Afrika bẹ́gbẹ́ pé ní àgbáyé. Adárí ayò mẹ́rìnlélógún, igbákejì mọ́kànlélọ́gbọ̀n àti ẹ̀rọ VAR mẹ́jọ láti orílẹ̀ èdè mẹ́rìndínlógójì. Obìnrin mẹ́rin ló wà lára awọn adárí ayò nàá. Àwọn òṣìṣẹ́ méjì láti àjọ Caribbean àti Àríwá àti Ààrin gbùngùn Amẹ́ríkà yóò kópa. Ẹni tó bá gba ipò kìíní nínú ìdíje yìí yóò gba mílíọ̀nù márùn-ún Dọ́là èyí tó fi ẹgbẹ̀rún lọ́nà ẹ̀ẹ́dẹ́gbẹ̀ta lé sí ti ọdún 2019. Orílẹ̀-èdè tó bá ṣe ipò kejì àti ìkẹta yóò gba mílíọ̀nù méjì lé ẹ̀gbẹ̀rún lọ́nà ọ̀tàdínlẹ́gbẹ̀rinDọ́là. Àwọn tó dé ipele sẹ̀mí fainà àti kúọ́tà fainà yóò gba mílíọ̀nù méjì lé ẹgbẹ̀rún lọ́nà igba Dọ́là àti mílíọ̀nù kan lé ẹ̀gbẹ̀rún lọ́nà ọ̀tàdínlẹ́gbẹ̀rin. Ọjọ́ Àìkú ní ìdíje náà yóò bẹ̀rẹ̀ pẹ̀lú ìfẹsẹ̀wọnsẹ̀ láàárín Cameroon àti Burkina Faso ní aago márùn-ún ìrọ̀lẹ́.	https://www.bbc.com/yoruba/ere-idaraya-59919942
religion	T.B Joshua: Ọjọ́ ìbí ayọ̀ fún mi àmọ́ ń kò ní lè ṣe ayẹyẹ ọjọ́ ìbí náà	"Ọjọ Kejila, oṣu Kẹfa, lo yẹ ki Woli Temitope Balogun T.B Joshua ṣe ọjọ ibi ọdun mejidinlọgọta rẹ loke eepẹ. Ṣugbọn o se ni laanu pe o ku ni ọjọ karun-un, oṣu Kẹfa, ṣaaju ọjọ naa, nigba to ku ọsẹ kan pere ki ọjọ naa ko. Amọ nkan to tun jẹ iyalẹnu ni pe, wooli naa ti sọ nipa ọjọ ibi rẹ pe oun ko ni ṣe ayẹyẹ kankan ni ọdun yii. Ninu fidio kan to jade sori ayelujara lẹyin iku rẹ, Joshua n kọ orin ọjọ ibi fun ara rẹ pe ""Happy Birthday to you...."" Nibẹ naa lo si ti kede pe oun ko ni i ṣe ayẹyẹ ọjọ ibi kankan ni ọdun yii nitori pe awọn iṣẹlẹ to n waye ni agbaye ko dun mọ oun ninu. O ni ""ko ni i rọrun fun mi lati ṣe ajọyọ ọjọ ibi mi, nitori pe ọpọ eeyan to fẹ ẹ wa ni wahala ati idaamu to n ṣẹlẹ ni agbaye n ba ninu jẹ. ""Ibanujẹ ati ibẹru wọn kan mi. Nitori naa, ẹ jẹ ki a fi ọjọ naa ṣe ọjọ aawẹ ati adura, kẹ ma si gbagbe awọn alaini."" O ni ""lagbara Ọlọrun, ọpọ ayẹyẹ ọjọ ibi si wa niwaju fun mi ta maa se."" Bo tilẹ jẹ pe o kọ orin ọjọ ibi fun ara rẹ ninu fidio naa, oloogbe T.B Joshua sọ pe ọpọlọpọ ọjọ ibi lo ṣi wa niwaju lati ṣe. Nigba aye rẹ, ẹlẹyinju aanu, oloore ati olufifunni ni ọpọ eeyan mọ ọ si, paapaa awọn ololufẹ rẹ. Nkan yii naa si ni awọn eeyan kan n sọ nipa rẹ lori ayelujara."	https://www.bbc.com/yoruba/afrika-57374844
