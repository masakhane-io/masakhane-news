category	headline	text	url
business	Hurumende Yotenga Michina yeMuzvipatara Inodarika Miriyoni yeMadhora ekuAmerica Isingashande	Komiti yeparamende inoona nezvehutano nhasi iri kutarisirwa kushanyira chipatara cheParirenyatwa kuonoona michina yakanzi navanachiremba vakuru nezuro yakatengwa nehurumende asi isiri kushanda. Michina iyi yakanotengwa kuIndia nemutevedzeri wegurukota rezvehutano VaJohn Mangwiro, avo vatiwo vakatenga michina iyi vachibatsirana nevashandi vemuzinda weZimbabwe kuIndia. Vachitaura kukomiti iyi, vanachiremba vakuru vari pasi pesangano reSenior Hospital Doctors Association kana kuti SHDA vakati zvinhu zvichiri zvakaita manyama amire nerongo muzvipatara uye hakuna michina inodiwa kuzvipatara zvehurumende kuti ibatsire varwere. Mutungamiri weSHDA Amai Shingai Nyaguse vakati pamichina yakatengwa nehurumende iyi zvikamu gumi kubva muzana chete ndiyo iri kushanda. Amai Nyaguse vatiwo kunyangwe hazvo vamiriri vekambani yekuIndia kwakatengwa michina vakazodanwa kuuya munyika kuzoigadzirisa vakakundikana. Amai Nyaguse vakatiwo pamichina iyi, mizhinji yacho yakamboshanda uye yakatengwa kukambani isingazivikanwi. Vakapawo muenzaniso wekuti mimwe mibhedha yakauya inofanirwa kushandiswa pakusununguka kwemadzimai akazvitakura yakanyorwa kuti ishandiswe nemadzimai asingaremi zvinodarika makirogiramu makumi matanhatu nemashanu, vakati madzimai mazhinji munyika anenge akazvitakura anodarika huremu uhwu. Vachitaurawo kukomiti iyi, VaMangwiro vakaramba kuti michina iyi haisi kushanda vachiti mishoma chete ndiyo ine zvimwe zvaive zvisipo asi vakati zvinhu izvi zvakazogadzirwa uye vamiriri vekambani yekuIndia kwavakatenga michina iyi vari kuuya kuzoisa zvaive zvisipo izvi kuti itange kushande. Imwe nhengo yeSHDA, Doctor Bothwell Mbuvayesango vanoti zvipatara zvinofanira kupihwa mvumo yekuzvitengera michina yazvo. Vanachiremba ava vakaudzawo komiti yeparamende iyi kuti vanhu vazhinji vari kufa nekuda kwekushaikwa kwezvikwanisiro muzvipatara zvehurumende zvinodiwa mukurapwa kwavo. Vanachiremba vakuru ava vakapawo chichemo kudare reparamende kuti ribvise bhodhi rinovamiririra reHealth Services Board iro vanoti harimiririre zvido zvavo. Asi gurukota rinoona nezvehutano VaObadiah Moyo vakati kubviswa kweHealth Services Board kunonetsa kana pasina kuvandudzwa mutemo. VaMoyo vakabvumawo kuti zvinhu zvakaparara munyaya dzehutano vachiti kugadzirisa matambudziko aya kunoda mari yekunze iyo hurumende isina. Komiti inoona nezvehutano iyi yatiwo nhasi ichaenda kunozvionera pamhuno sefodya kuzvipatara zveParireyyatwa pamwe neSally Mugabe kuti zvinhu zvakamira sei chaizvo munyaya dzezvehutano, sezvo pasina kuwirirana nezvekuti michina iyi iri kushanda here kana kuti kwete. No media source currently available 	https://www.voashona.com/a/hurumende-yotenga-michina-yemuzvipatara-inodarika-miriyoni-yemadhora-ekuamerica-isingashande-/5272689.html
business	Buy Zimbabwe Yokurudzira Vanhu Kutenga Zvinogadzirwa muNyika	Panguva yezororo reKisimisi negore idzva munyika munopindazvinhu zvakawanda zvakasiyana siyana zvinotengwa kubva kunze. Sangano reBuy Zimbabwe rinoti nyika inrasikirwa nemari yekunze yakawanda uye maindasitiri emuno anotadza kusimukira nekuda kwekutengwa kubva kunze kwenyika kwezvinhu zvinogona kugadzirwa muno. Nekudaro sangano iri riri kukurudzira kuti veruzhinji vafarire kutenga zvinhu zvinogadzirwa munyika\n\nMukuru wesangano reBuy Zimbabwe VaAlois Burutsa vanoti zvakakoshera nyika kuti veruzhinji vatenge zvinhu zvinogadzirwa munyika kuitira kubatsira kuchengetedza mari yekunze iyo inogona kushandiswa pakutenga zvimwe zvakaksoha zvisingagadzirwe muno zvakadai semichina.\n\nVaBurutsa vaudza Studio 7 kuti kubvira zvakatanga sangano ravo muna2011 vanofara kuti chinangwa chavo chabatsira kusimudzira kutengwa kwezvigadzirwa zvemuno munyika. Zimbabwe inoshandisa mari yakawanda gore rega rega mukutenga zvinhu kubva kunze kwenyika. Gore rakapera nyika yakashandisa mabhiriyoni manomwe nemamiriyoni mazana matanhatu kana kuti 7.6 billion zvichienzaniswa ne4.6 billion yakashandiswa muna2020.\n\nZvimwe zvezvinhu zvinonyanya kutengwa kunze zvinosanganisira mafuta edzimotokari, mafetireza, nemichina asi pane zvimwewo zvakawanda zvinogadzirwa muno zvinobvawo kunze.\n\nMutungamiri wesangano reConfederation of Zimbabwe Industries VaKurai Matsheza vatsinhirawo kuti zvakakosha kuti veruzhinji vafarire kutenga zvinhu zvinogadzirwa muno vachiti izvi zvinobatsirawo kuti munyika muve nemabasa.\n\nCZI inoti pari zvino maindasitiri emunyika ari kushanda zvinosvika pazvikamu makumi manomwe kubva muzana uye kushomeka kwemagetsi nderimwe dambudziko guru rinoita kuti asashanda nemazvo.\n\nVaBurutsa vanopokana nemaonero ekuti zvnhu zvakawanda zvinogadzirwa munyika zvinodhura uye hazvinyatsogadzirwa nemhando yepamusoro sezvinoita zvinobva kunze.\n\nVaFelix Chari, mudzidzisi wezvidzidzo zvepamusoro panyaya yezvehupfumi vanoti vanobvumirana nemaonero ekuti zvinhu zvakawanda zvinogadzirwa munyika zvinodhura vachiti izvi zvinoitika nekuda kwezvikonzero zvakawanda. Nyanzvi munyaya dzezvehupfumi vaachishanda nesangano relabour and Economic Developmemt Research Institute of Zimbabwe Dr Prosper Chitambara vatiwo chirongwa cheBuy Zimbabwe chakanaka asi zvimwe zvinogadzirwa zvinozodhura sezvo kugadzira zvinhu munyika kuchidhura. Vachitaura pakuparurwa kwevhiki rekukurudzira kutengwa kwezvinhu zvinogadzirwa muno muHarare nezuro, mutungamirir wenyika VaEmmerson Mnangagwa vakati hurumende inotsigira chirongwa ichi nekuti chinobatsira kudzivirira kuunzwa munyika kwezvinhu zvinogadzirwa kunze\nzvinenge zvine mutengo wakadereresa izvo vakati zvinokanganisa budiriro yenyika.  Zvitoro zvikuru zvinosanganisira OK Zimbabwe zvirimowo muchirongwa cheBuy Zimbabwe ichi. Zimbabwe inonyanya kutenga nekutengesearana neSouth Africa, China, United Araba Emirates, Singapore, United Kingdom neRussia. Asi dzimwe nyanzvi munyaya dzedzvehupfumi dzinoti VaMnangagwa vanotaura zvinhu zvisiri kuitwa nehurumende. Semuenzaniso, mushure mekunge zvigadziraw zvemunyika zvawedzerwa mutengo nekuda kwekushaya simba kwedhora remunyika, gurukota rezvemari Muzvinafundo Mthuli Ncube vakabva vabvumidza vezvitoro kutenga zvinhu kunze pasina kubhadhara mitero.	https://www.voashona.com/a/6845847.html
sports	World Cup: Chabvondoka	anonzwa svondo rino kutanga musi weChina apo pasi rose richange rakatarira kunyika yeRussia uko kuri kutambirwa mutambo weFifa Wold Cup 2018.   Mutambo uyu ndiwo mukuru pasi rose wenhabvu nekudaro Kwayedza yakaita ongororo yemitambo yekutanga yezvikwata zvakasiyana izvo zviri kutamba gore rino.   Mutambo wekutanga uchaona Russia – iyo inenge iri pamusha payo – ichisangana neSaudi Arabia kunhandare yeStadion Luzhniki.   Zvikwata zviri izvi zviri muboka rine zvimwe zvinoti Egypt neUruguay asi zvose vashoma vanoona zvichisvika kure mumutambo uyu.   Musi weChishanu ndipo pachange pakabaka apo shasha dzemuEurope – Portugal – ichasangana neSpain iyo yakambohwina mukombe weWorld Cup mugore ra2010 kuSouth Africa.   Uyu mutambo uchange wakatarisirwa nevazhinji sezvo zvikwata zviviri izvi zvinogona kubuda zvose muGroup B zvofambira mberi mumakwishu aya.   Portugal ichange yakaisa tariro yayo pavatambi vanoti Cristiano Ronaldo, Bernardo Silva, Adrien Silva nevamwe. Kozoti Spain, izere nemukaka wevatambi vanosanganisira  Isco, Marco Asensio, Koke, Diego Costa naThiago Alcantara.   Musi weMugovera, Nigeria ichisangana neCroatia, maSuper Eagles chimwe chezvikwata zvakamirira Africa kumutambo uyu uye vatsigiri vazhinji vari kushuvira zvikuru kuti aiite zvinorova kuWorld Cup.   France ichisangana neAustralia neMugovera zvakare, kozoti Argentina ichitatsurana neIceland.   Kuzvikwata zviri kukwikwidza kuRussia gore rino, France neArgentina zvimwe zvine vatambi vakawanda vanotamba nhabvu inonwisa mvura.   France ine vatambi vanosanganisira Kylian Mbappe, Antoine Griezmann, Paul Pogba, Ousmane Dembele naNabil Fekir.   Nerumwe rutivi, Argentina ine vatambi vanoti Lionel Messi, Angel di Maria, Gergio Aguero, Gonzalo Higuain, Paulo Dybala nevamwe vakawanda.   Musi weSvondo shasha dzine mukombe weWorld Cup – Germany – ichatamba mutambo wayo wekutanga apo ichasangana neMexico kuMoscow kuStadion Luzhiniki.   Germany chimwe chezvikwata zviri kutarisirwa kuhwina mukombe uyu asi inofanirwa kutanga yabuda muboka rayo rine zvikwata zvinoti Mexico, Sweden neKorea Republic. Die Mannschaft ine vatambi vakaita saMesut Ozil, Thomas Muller naTimo Werner. Musi uyu zvakare ndiwo uchaona Brazil – iyo yakahwinha mukombe weWorld Cup yakawanda – ichitamba mutambo wayo wekutanga apo ichasangana neSwitzerland kuRostov Arena.   Makore mana adarika, Brazil yakabatiswa pasi pamusha payo apo yakakundirwa musemi-fainari neGermany nekudaro gore rino ichange ine huturu hukuru sezvo iri kuda kuhwina mukombe uyu nepainogona. Samba Boys ichange yakaisa tariro yayo pana Neymar, Gabriel Jesus naRoberto Firmino.	https://www.kwayedza.co.zw/world-cup-chabvondoka/
politics	Ishe Makore Vanoti Havana Kufara neZvakaitwa naVaTsvangirai Mudunhu Ravo	Ishe Makore vekumMasvingo mudunhu reGutu South vanoti havana kufara kuti bato reMDC rakaita musangano waro mudunhu ravo risina kuvapira. Ishe Makore vekumMasvingo mudunhu reGutu South vanoti havana kufara kuti bato reMDC rakaita musangano waro mudunhu ravo risina kuvapira. Pamusangano wakaitwa kwaGutu nemusi weChipiri, Ishe Makore vakabuda pachena kuti ndeve Zanu PF, vakapika kuti havasi kusiya dunhu ravo richiitirwa misangano neMDC. Pamusangano uyu vanhu vanonzi vakaenda kumusangano wakaitwa naVa Morgan Tsvangirai nemusi we Mugovera vakaudzwa kuti vachaurayiwa. Asi Ishe Makore varamba mashoko aya vachiti ivo chavanopokana nacho, kuitwa kwemisangano ivo vasingazive. Vachitaura pamusangano wakaitwa neChipiri, uyo wakapindwa nemabhuku anosvika makumi matatu, Mambo Makore vakati vari kurwadzikana nevanhu vavo vakaenda kumusangano waVa Tsvangirai vakati havachabvumidzi misangano ye MDC mudunhu ravo. Ishe Makore vakatiwo vachadzinga masabhuku pamwe chete nemakanzura eMDCT akasangana naVaTsvangirai vasina kuziviswa saMambo wedunhu iri. Ishe Makore vakapomera kanzura wemubhuku eumnzvimbo iyi anomirira MDC kuita zviri kunze kwemutemo, vakati vachadzinga kanzura uyu mudunhu ravo. Musangano uyu wakasiya vagari vazhinji vaine kutya sezvo wakavimbisa kudzoka kwemhirizhonga yezvematongerwo enyika mudunhu iri. No media source currently available 	https://www.voashona.com/a/zimbabwe-makore-zanu-masvingo/3307268.html
sports	‘Zimbabwe ine mukana wekuenda kuWC’	  SHASHA yakambonetsa munhabvu – Carlos ‘Murehwa’ Max – anoti anoshuvira kuona maWarriors achimbotambawo kumutambo weFIFA World Cup uye hakuna chinotadzisa chikwata ichi kuenda kumakwishu aya sezvo chizere nevatambi vanotamba nhabvu inonwisa mvura kunyika dzinosanganisira dziri kuEurope.   Apo mutambo World Cup uri kuenderera mberi kuQatar, Africa iri kumirirwa nenyika shanu dzinoti Senegal, Ghana, Tunisia, Morocco neCameroon.   Murehwa, uyo akambotambira maWarriors, anoti hakuna chinotadzisa chikwata chenyika ichi kuenda kuWorld Cup asi hunge kana zvinhu zvose zvakarongeka.   “Iye zvino senyika takakomborerwa kuti tine vatambi vakawanda vari kutambira nhabvu yavo kuEurope muzvikwata zvikuru saka kana tikarongeka tinoenda kuWorld Cup.   “Chiremerera chikuru kuona nyika yedu ichitamba kuWorld Cup, todawo kuiona iriko saka zvinoda mushandirapamwe kuti zvigokwanisika kuitika.   “Asi chekutanga ndechekuti ngatirwise zvirango zvatakatemerwa neFIFA neCAF zvibviswe tibve tatotanga gadziriro dzemutambo unotevera wa2026. Gadziriro dzinotanga izvezvi,” anodaro Murehwa.   Munhoroondo yenhabvu yeZimbabwe, maWarriors haasati ambobudirira kuenda kuWorld Cup kunyangwe zvazvo akapotsa nepadiki panguva yaairairidzwa naReinhard Fabisch apo akatadziswa nemutambo mumwe chete paakazokundwa neCameroon.   Pachapera mutambo weWorld Cup kuQatar, ndipo panobva patotanga gadziriro dzemutambo we2026 FIFA World Cup iyo icharongwa nenyika nhatu dzinoti United States of America, Mexico neCanada.    Carlos Max apo aitambira chikwata chenyika chemaWarriors   Zvakadaro, Murehwa – uyo akambotambira zvikwata zvenhabvu zvinosanganisira CAPS United, Dynamos neArcadia United – vazhinji havazive kuti zita rake remadunhurirwa iri rakatangira kupi.   Anoti zita iri akaripihwa nevatsigiri vechikwata cheCAPS United panguva iyo aitambira Green Machine.   Anoti iye nevamwe vemuchikwata chake vaitamba nhabvu zvainwisa mvura zvakaona vachipihwa mazita emadunhurirwa nevatsigiri senzira yekuvarumbidza.   “Ndichiri kuCAPS United, kana waitamba nhabvu zvinonwisa mvura, vatsigiri vaikupa zita remadunhurirwa. Ini ndakazoona ndakushevedzwa kunzi Murehwa, ndikangozvigamuchira.   “Taive nevamwe vatambi vakaita saJoel Shacky Tauro akasvika pakushevedzwa kunzi Mr Goals nekuti ainwisa zvaidakadza, vamwe vakaita saNever Chiku ainzi Maswera sei kuchiti Joel Shambo ainzi Headmaster,” anodaro Murehwa.	https://www.kwayedza.co.zw/zimbabwe-ine-mukana-wekuenda-kuwc/
business	Voruzhinji Vopiwa Mukana weKupa Pfungwa Dzavo paBhiri reRBZ Amendment Act	Gurukota rezvemari, VaPatrick Chinamasa, nhasi vamisa hurongwa hwavo hwekuda kupasisa muparamende bhiri reReserve Bank Ammendment Act iro rinogadzirisa kushandiswa kwemari yemaBond Notes nechimbichimbi uye vati vatora danho iri mushure mehurukuro dzavaita nevakuru veparamende pamwe nevebato rinopikisa reMDC. NeChitatu VaChinamasa vainge vakumbira paramende kuti zvinhano zvese zvinodiwa kuti bhiri ripasiswe zviitwe musi mumwechete asi nhasi vati vabvisa chikumbiro ichi pamberi pedare reNational Assembly. VaChinamasa vaita izvi mushure menhaurirano dzavaita nemutauriri weNational Assembly, VaJacob Mudenda, avo vabva vazivisa kuti komiti yeparamende inoona nezvemari nebhajeti ichatenderera nyika yese svondo rinouya ichinzwa pfungwa dzevanhu pamusoro pebhiri iri, iro rakanangana nekushandiswa kwemari yemaBond Notes. Mumwe wevatevedzeri vemutungamiriri weMDC T zvakare vari mumiriri weKuwadzana East mudare reNational Assembly, VaNelson Chamisa, vanoti vano bvumirana nedanho ratorwa naVaChinamasa rekupa veruzhinji mukana wekupa pfungwa dzavo pamusoro pebhiri iri. Vanoti hazvina kunaka kuti hurumende ityore bumbiro remutemo apo ine mutemo wainenge ichida kugadzira vachiti bumbiro rinosungira paramende kuti ipe vanhu mukana apo inenge ichiumba mutemo. Vati kunyange hazvo vachiziva kuti hurumende haiteerere kana kutambirwa pfungwa dzeveruzhinji, zvakakosha kuti vanhu vataure zvavanoda. Kunyange hazvo veRBZ vange vari kushambadza zvemaBond Notes, VaChamisa vati nhengo dzeparamende ndidzo dzine mvumo yekubvunzurudza vanhu vadzinomirira. Mumwe mugari wemuHarare, VaMalvin Mukudu vanoti nyaya yekunzwa pfungwa dzeveruzhinji yakanaka chose kunyage hazvo pfungwa dzacho dzisingazotevedzwi. Mukuru weMedia Centre, VaEnerst Mudzengi vanoti danho ratorwa neparamende rakanaka chose uye ndizvo zvinofanira kuitwa pese panoumbwa mutemo. Kunyange hazvo mutungamiriri wenyika VaRobert Mugabe vakashandisa simba ravo pasi pemutemo we Presidential Powers (Temporary Measures) Act kuti maBond Notes ashandiswe zviri pamutemo, mutemo weRBZ Act unofanirwa kuvandudzwa kuti uenderane neizvi. Nyanzvi dzemutemo musangano reVeritas dzinoti kana RBZ Amendment Act ikapasiswa inotanga kushanda musi wakagazetwa mutemo wemaBond Notes nemutungamiriri wenyika, musi wa31 Gumiguru gore rino. Mutemo wePresidential Powers uri kupikiswa nevanhu nemasangano anoti unopikisana nebumbiro remutemo wenyika. No media source currently available 	https://www.voashona.com/a/zimbabwe-politics-economy-bond-notes-rbz-amendment-bill/3610312.html
business	Kanzuru yeMasvingo Yokurudzira Vagari Vane Zvinyunyuto Kumhan'ara Kwairi	Kanzuru yeMasvingo iri kukurudzira vagari vane zvichemo nemashandiro emapurisa ekanzuru kuti vanomhan’ara nyaya dzavo kukanzuru. Izvi zvinotevera kuchema-chema kwevamwe vagari vekuMasvingo vanorarama nekutengesa mbatya dzemumabhero, avo vari kupomera mapurisa eZRP pamwe neekanzuru yeguta mhosva yekuvatorera mbatya dzavo vachizodzishandisa ivo, izvo zvavanoti hazvisi pamutemo. Meya weguta reMasvingo VaHubert Fidze vakurudzira vanhu vane zvichemo nemashandiro emapurisa kuti vamhan’are kana vachifunga kuti pane mhosva yaparwa. “Nemutemo hapana anobvumidzwa kuti kana atora zvinhu anoshandisa. Mutemo unoti zvakaita semuriwo nematomatisi zvinoparadzwa asi zvakaita sembatya hazvibvumirwi kuti zvipfekwe. Saka tinokuridzira kuti vauye vamhangare kana vaona vanoita izvi,” VaPfidze vanodaro. Mashoko aya anotevera musangano wakaitwa svondo rino muMasvingo nesangano rinomirira vanotengesera mumigwagwa reZimbabwe Chamber of Informal Economy (Zichea). vanotengesera mumigwagwa ava vakati vari kushushikana zvikuru nezviri kuitwa nemapurisa. Muzvare Sharon Magombedze mumwe anoti anogara achitorerwa zvinhu zvake. “Isu sema informal traders tiri kuchema nenyaya yekuti vekanzuru vakatitorera mabhero edu tozoona vavakutengesa kana kuti vakapfeka nhumbi dzedu uye tozoona mhuri dzavo dzava kupfeka.” Vagari ava vanoti kutandaniswa nemapurisa nekutorerwa zvinhu zvavo kutyorwa kwekodzero dzavo sezvo vari kutsvaga kurarama nekutengesa mumigwagwa. Nhamo yapfunya chisero munyika yapa kuti dhorobha rose reMasvingo rizare nevanhu vanenge vachitengesa mbatya dzine mutengo uri pasi mumigwagwa, izvo zvave kuita kuti vanhu vakawanda vasaende kuzvitoro zvikuru kunotenga mbatya. Vamwe vakapinda mumusangano uyu vanoti vashandi vekanzuru vari kutorerawo vanotengesa muriwo nematomatisi zvinhu zvavo vachiendesa kudzimba dzavo. Amai Nelia Gomo vanoti mhuri dzemapurisa dzave kutorarama nekudya zvekupamba. “Vanotengesa zvechikafu matomatisi nemavheji vanotorerwawo futi, vekanzuru havachatengi izvi kudzimba dzavo vanotodaidza madzimai avo kuti vatore vaendese kumba kundobika,” vanodaro Amai Gomo. Asi vagari vanoti kunyangwe kune mutemo wekuti ukatorerwa zvinhu unoenda kukanzuru wonobhadhara faindi, vakaendako vanosvika vachishaiwa zvinhu zvavo nekuti zvinenge zvatoendeswa kudzimba dzevashandi ava. Munyori mukuru weZichea, VaWisborn Malaya vati vanorwadziwa nekushungurudzwa kuri kuitwa nhengo dzavo. “Tatonzwa dambudziko rakakura muMasvingo zvekuti vanhu vanotorerwa zvinhu zvavo, Isu se organization takawana mukana wekutaura nevakuru vekanzuru saka tichashandisa mukana uyu tikwanise kutaura nezvenyaya iyi tine humbowo kuti dambudziko iri rigadziriswe.” Mutauriri we mapurisa muMasvingo Inspector Charity Mazula varamba kutaura neStudio 7 vachiti vainge vasiri muhofisi sezvo vainge vaenda kuHarare. Nyaya yekutengeswa kwembatya idzi inonziwo nevanogadzira nhumbi munyika iri kukanganisa mabasa avo zvakanyanya. Hurumende haibvumidzewo vanhu kutenga mbatya idzi kunze asi vakawanda vanonzi vanongodzipinza munyika zvemukoto. No media source currently available   	https://www.voashona.com/a/zimbabwe-politics-masvingo-vendors/3944865.html
health	Dzimwe Mhuri Dzowana Raramo neKugadzira Zvinodzivirira Covid-19	Panguva apo vakawanda vari kusiya mabasa vamwe vachienda kumamisha nekuda kwekuvhingidzwa nechirwere cheCOVID-19, dzimwe mhuri dziri kuwana raramo yakanaka nekugadzira mamasiki ayo dzinotengesa. Mumwe mugari wekuSunningdale muHarare, Baba Edson Masoramuvari kugadzira pamwe chete nemudzimai wavo mamasiki avari kutengesera kumakambani pamwe neveruzhinji. Baba Musora, avo vane makore makumi matanhatu nemasere ekuberekwa, vanoti kosi yavakaita yekusona yakavavhurira mukana pakatanga kuvharirwa vanhu mudzimba nekuda kwechirwere cheCOVID-19. Lockdown yauya hatina kusvika pakuitwa lockdown nepfungwa zvese. Takatanga kugadzira ma washable masks taona kuti acho ari kugadzira ari kutengeswa achingoraswa mubhini. VaMasora, avo vane vana vanomwe vanoti bhizimusi ravo riri kufamba zvakanaka nekuda kwemamasiki avo anomhanyirwa neveruzhinji nekuda kwemagadziro akanaka avanoaita pamwe nemutengo wakachipa. Takawana contract yema 100 masks ku Joiner City. Nzira dzekuti zvinhu zvedu zvimhanye ndezvekutsvaga ma orders kubva kuma kambani. Ndizvo zvinoita kuti zvinhu zvedu zvifambe. Mudzimai wavo, Amai Jennifer Masora, vanoti dambudziko ravari kuona nderekuti mamasiki ane ngozi pahutano hwevanhu vane huchapa uye vachifarira akagadzirwa nemicheka ine mavara matema. Ma mask akanaka anotidzivirira COVID asi dambudziko randiri kuona pane vakawanda nderekuti havasati vakuita hutsanana. Unonyatsotarisa oona kuti mask iyi yaane mazuva haizivi kuwachwa. Ndiro dambudziko randiri kuona. Amai Masora vanoti kushingairira pane zvavari kuita kwayambutsa vakawanda. Iye zvino murairidzi chaiye ndinotomukunda kuita mari, kunyanya iyo nguva ino yakaoma kudai. Vese vari mumahofisi ndinovakunda kurarama. Handiende mu queue ku bhanga kunotora mari. Munhu anouya nejira rake ndomusonera, oenda ku bank ouya ondipa mari. Mumwe mudzimai ari kurarama nekutengesa mamaisiki, Amai Naomi Chinhaire, vanoti zvekuzarirwa mumba ne lockdown zvakavapa mazano avakanga vasingambofungiri. Ndinoshandisa ma tailors ekumakambani mahombe vanondipa pfungwa dzekugadzira zvinhu zvakakodzera zvekuti kana uri kunze uku zvinhu zvako zvinotengwa zvakanaka. Ndinoshandisa pattern nyowani yekuti munhu anotenga asingagunun’une. Amai Chinhaire vanoti mhuri yavo yatove neraramo inodarika yavaive nayo kutanga kwegore rino. Handidi kunyepa, zvinhu zvangu zviri kufamba. Dzimwe nguva ndinobuda mumba kuma seven kuseni ndoenda pandinongomira. Panguva diki diki zvinhu zvangu zvinenge zvapera. Pamwe ndinobuda ndine ma masks anosvika 50 asi ndinodzoka ese apera. VaTitus Doyce vanofarira zvigadzirwa zvemamasiki Amai Chinhaire. Ma mask aya tinoada nekuti unonyatsofema zvakanaka, uye kana uri pane vanhu vanenge vachingokubvunza kuti wakaiwana kupi. Kana wakaburitsa mari unofanira kugutsikana nechinhu chaunenge watenga. Pasi pemutemo weZimbabwe munhu wese anofanira kufamba akapfeka masiki kumeso kwake kana ari pane veruzhinji, senzira yekuzvidzivirira kubva kuchirwere cheCovid-19. Sangano rehutano pasi rese reWorld Health Organisation rinoti mamasiki chinhu chinofanira kugara chakashambidzika uye haifaniri kuchinjanwa. No media source currently available 	https://www.voashona.com/a/dzimwe-mhuri-dzowana-raramo-nekugadzira-zvinodzivirira-covid-19/5510404.html
politics	America Yogadzirira Kutumira Vaongorori veSarudzo	Muzinda weAmerica muZimbabwe unoti gadziriro dzeAmerica dzekuzongorora sarudzo dzemuZimbabwe dzave pachidanho chepamusorosoro. America inoti chikwata chayo chekutanga chatove muZimbabwe chakamirira chikwata chihombe chevaongorori vesarudzo vachazenge vari muZimbabwe vachiongorora sarudzo. Vachitaura mushure memusangano wavaita nemutauriri weNational Assembly, Advocate Jacob Mudenda muHarare, mumwe mushandi mukuru pamuzinda uyu, Amai Jennifer Savage, vati vanofara nezviri kuitwa mukuvandudza mutemo wesarudzo. Asi Amai Savage varamba kutaura pamusoro pekuti vemapato havasi kufara nebhiri rekuvandudza mitemo yesarudzo vachiti vachazopa pfungwa dzavo kana richinge rapasa muparamende. Bhiri iri, iro rakapasa muNational Assembly svondo rapfuura, ratanga neChipiri kuzeiwa mudare reseneti. Amai Savage vati vari kunzwa zvakawanda pamusoro pesarudzo dzegore rino uye tariro yavo ndeyekuti hurumende ichaita zvese zvairi kuvimbisa kuti sarudzo dzinge dzakachena. Amai Savage vati musangano wavo naVaMudenda wange wakanangana nekuvandudza kudyidzana kweZimbabwe neAmerica. Vati America icharamba ichibatsira Zimbabwe mune zvakasiyana siyana uye pari zvino ichangobva mukupa rubatsiro rwemamiriyoni zana nemakumi mashanu emadhora pasi pechirongwa chemutungamiriri wenyika iyi chekurwisana neHIV/AIDS, chePresident’s Emergency Plan for AIDS Relief kana kuti PEPFAR. Zimbabwe iri kuita sarudzo gore rino kekutanga vaimbove mutungamiriri wenyika, VaRobert Mugabe, vabva pachigaro uye mutungamiriri wenyika, VaEmmerson Mnanangagwa vari kuvimbisa sarudzo dzakajeka. VaMnangagwa vanotiwo vese vanoda kuongorora sarudzo idzi vakasununguka kuita izvi uye hurumende yavo yakatokoka nyika makumi mana neshanu nemasangano gumi nemashanu pasi rese kuti vazoongorore sarudzo idzi. No media source currently available 	https://www.voashona.com/a/zimbabwe-us-says-elections-preps/4395273.html
politics	Amai Marian Chombo Vokonzera Mutauro muZim PF Vachitsigirwa naAmai Mujuru?	Paita kusimudzirana mapfumo mubato reZimbabwe People First (ZimPF) mudunhu reMashonaland West apo hutungamiri hwedunhu iri hwakambomisa sachigaro waro, Amai Marian Chombo, pamusangano wavakaita neMugovera vachivapomera mhosva yekutadza kubatanidza nhengo mudunhu uye kutonga nedemo zvisina pfungwa dzevamwe. Komiti iyi, iyo yakagara musangano wayo kuHarare, yakabvumirana kuti vakafanobata chigaro chasachigaro, Amai Chombo, vambomira kutungamira sezvo vatadza kutungamira zvakanaka bato iri mudunhu reMashonaland West. Musangano uyu, uyo wakapindwa nenhengo dzakabva kumatunhu gumi nemapfumbamwe pamatunhu makumi maviri nemaviri ari mudunhu rose, wakasunga chibvumirano chekuti Amai Chombo vambomira kufambisa basa mudunhu uye vasamiririre dunhu kukomiti yenyika. Vachitaura neStudio7, murongi wemisangano mubato iri, Muzvare Abgail Sauti, vati kubvira pakagadzwa Amai Chombo, vanga vachidzinga nhengo dzisingabvumirane navo vachiti vainge vatumwa nemutungamiri webato, Amai Joyce Mujuru. Muzvare Sauti vati bato reZimPF harife rakatonga sezvo vanhu vakawanda vaodzwa moyo nevanhu vasingagone kutungamira. Kusawirirana uku kwaitawo kuti dzimwe nhengo dzibude mubato iri dzichidzokera kuMDC-T inotungamirwa naVaMorgan Tsvangirai. VaTendai Musonza, avo vaive mutevedzeri wemunyori mukuru, vanyorera bato reMDC-T vachikumbira kudzokera kubato iri. VaMusonza vanoti vaneta nemahumbwe ari kuitwa kuZimPF. VaMusonza vanoti nyonga nyonga iri kuitika kuZimPF inoratidza kuti ZimPF chibande cheZanu PF. Studio7 haina kunzwa kuna Amai Chombo pavamire, kanawo kubata Amai Mujuru kuti tinzwe divi ravo, Asi mutauriri webato reZimPF, VaJealous Mawarire, vanoti Amai Chombo ndivo vachiri mutungamiri wedunhu reMashonaland West sezvo vakadzingwa zvisiri pamutemo. VaMawarire vanoti chekutanga ndechekuti musangano uyu wakaitirwa kuHarare asi uri wedunhu reMash West uye vanoti nhengo dzakapinda musangano uyu dzakaburitswa mubato pamwe nevamwe vatungamiriri vakaita saVa Rugare Gumbo, VaDydmus Mutasa, Amai Magret Dongo pamwe nevamwe. No media source currently available 	https://www.voashona.com/a/zimbabwe-chombo-zimpf/3741813.html
politics	European Union Inoburitsa Gwaro reSarudzo dzeZimbabwe dza2018 Ichiyambira Kuti Sarudzo dza2023 Dzinogona Kusagadzikana neKujeka	Sangano reEuropean Union raburitsa gwaro raro rekupedzisira riri pamusoro peongororo yarakaita yesarudzo dzakaitwa muZimbabwe muna 2018, richiti kana zvimwe zvine chekuita nesarudzo zvakakomekedzwa kuti zvigadziriswe zvisina kubatwa sarudzo dza2023 dzinenge dzisina kujeka uye dzisina runyararo. Sangano iri rinoti pazvikomekedzwa zvayo zvose zvinokwana kuita makumi maviri nezvitatu, zviviri chete ndizvo zvabatwabatwa. EU inoyambira kuti nhandare yekutsvaga rutsigiro haina kuenzana, asi ichiti kana bhiri rekuvandudza mutemo wesarudzo rakatambirwa riri zvariri, rinogona kuunza shanduko dzinooneka kusarudzo Studio 7 yakundikana kubata gurukota rezvemitemo, VaZiyambi Ziyambi kuti tinzwe pasvika nyika nekuvandidza zviga zvine chekuita nesarudzo izvi. Asi mushandi mukuru anoona nezvezvirongwa musangano reElection Resource Centre, VaSolomon Bobosibunu, vanoti kunyange hazvo sarudzo dzaswedera, pachine nguva yekuti zviga zvakakomekedzwa izvi zvivandudzwe kuti sarudzo dzigoitwa murunyararo. No media source currently available 	https://www.voashona.com/a/6660800.html
sports	Mamonya onokwikwidza kuSA	  SANGANO reZimbabwe Powerlifting Federation (ZPF) riri mushishi yekuumba chikwata chenyanzvi 10 dzinosimudza masimbi ekuvaka muviri avo vachaenda kunomirira Zimbabwe kumakwikwi achaitwa kunyika yeSouth Africa munguva inotevera.   Muna Chikumi, nyanzvi dzekusimudza masimbi dzepasi rose dzichange dzichirakidzana masimba mumakwikwi eWorld Classic Open Powerlifting Championships ayo achaitirwa kuSun City, kuSouth Africa.   Sachigaro weZPF mupurovhinzi yeHarare, Moses Nyamhotsi, anoti vakatotanga kuita gadziriro dzekuenda kumutambo uyu.   Mumasvondo anotevera, anodaro Nyamhotsi, vachaita mitambo yakawanda yekusarudza chikwata chavo chevatambi 10 – varume vashanu nemadzimai mashanu.   “MunaChikumi, tinoda kutumira chikwata chedu kumutambo weWorld Classic Open Powerlifting Championship kuSouth Africa. Mutambo uyu mukuru uye vatambi vose vanoda chaizvo kuenda kunokwikwidza.   “Isu chinangwa chedu kutumira vatambi vedu 10 vanoti varume vashanu nemadzimai mashanu. Saka mumasvondo anotevera tichange tichiita mitambo yakasiyana tichisarudza vatambi vedu vatinoda kuti vapinde muchikwata chatichazotumira kuenda kuSun City kunomirira nyika kumutambo uyu.   “Tarisiro yedu ndeyekuti chikwata chedu tinge tapedza kuchisarudza munaKurume,” anodaro Nyamhotsi.   Aka kachange kari kekutanga Zimbabwe ichitumira vatambi kumutambo uyu.   Nyamhotsi anoti vanotarisira kuti chikwata chavo chiende kunobata basa sebasa kumakwikwi aya.   “Kuenda kwatichaita kuSouth Africa, tinoda kuti chikwata chedu chigonobata basa sebasa kwete kuenda kunozadzikisa chete.   Tiri kuda kutonohwina, kunyangwe tichiziva hedu kuti mutoro wacho unenge wakakura sezvo chikwata chedu chichasangana nedzimwe shasha dzepasi rose,” anodaro Nyamhotsi.	https://www.kwayedza.co.zw/mamonya-onokwikwidza-kusa/
health	Varwere Voshaya Vanovabatsira Muzvipatara Zvikuru zveHurumende	Zvinhu zvave kuramba zvichiita manyama amire nerongo muzvipatara zvikuru muguta reBulawayo mushure mekunge vana mukoti nevamwe vashandi vemuzvipatara vatangawo kuramwa mabasa senzira yekupa rutsigiro kuna vanachiremba vave nemasvondo maviri vachiramwa mabasa. Studio 7 payasvika pachipatara cheMpilo Central Hospital yawana panzvimbo dzinorapirwa vanhu vanobva kumba kana kuti Outpatient Department pamwe neCasualty Department paine vanhu vashoma zvikuru. Vanhu vazoudzwa kunzi vadzokere kudzimba dzavo mushure mekunge vana mukoti nevamwe vashandi vehurumende vaita musangano apo vatora chisungo chekutanga kuramwawo mabasa senzira yekutsigira vana chiremba avo vakatanga kuramwa mabasa masvondo maviri apfuura. Mumwe murume asina kuda kudomwa nezita ati kubva nemusi weMuvhuro ange achiuya nababa vake kuti vazoongororwa navana chiremba paMpilo asi vasingawane rubatsiro. Murume uyu ati hurumende inofanirwa kugadzirisa zvichemo zvavana chiremba nevamwe vashandi vemuzvipatara. Muzvare Dorcas Mpofu avo vange vaperekedza sekuru vavo kuti vazorapwawo paMpilo vati havachaziva zvekuita vakatsinhirawo kuti dai hurumende yaona zvaingaita. Mukuru waana chiremba paMpilo Hospital, Dr Solwayo Ngwenya, vati chimwe chikamu chishoma chavanachiremba chakauya kubasa asi vabvuma kuti vana chiremba pamwe nevamwe vashandi vemuzvipatara havazi kufara uye vakawanda vavo havana kuuya kubasa nemusi weChitatu zvekuti zvinhu zvikaramba zvakadaro, hupenyu hweveruzhinji hunenge hwave munjodzi. Pamashoko ari kubuda mumapepanhau ehurumende ekuti hurumende iri kuunza vana chiremba vemuchiuto muzvipatara, Dr Ngwenya vati havasati vanzwa nezvavo. Sangano reZimbabwe Nurses Association rakaita musangano nezuro muHarare pamwe nemasangano anomirira vashandi vemuzvipatara, vakatora danho rekutangawo kuramwa mabasa kutanga nhasi. Mamiriro ezvhinhu paUnited Bulawayo Hospitals ange ari mamwe chete vana chiremba vakawanda vasiri pabasa uye vanoziva zviri kuitika vaudza Studio 7 kuti vana mukoti vakawanda vange vasiri pabasa. Mumwe murume wechikuru, VaMabuku Ndlovu, avo vange vauya kuti vazoonekwa nachiremba paUBH vati vaudzwa kuti havakwanise kuonekwa nekuti vana chiremba vange vasiri pabasa. Mukuru wavana chiremba pachipatara ichi, Dr Narcisius Dzvanga, vati havakwanise kutaura nesu sezvo vange vari mumusangano. Vana chiremba vakawedzera kuramwa kwavo mabasa zvichitevera kupambwa kwakaita Dr Peter Magombeyi avo vange vakafanobata chigaro chemutungamiri wesangano reZimbabwe Hospital Doctors Association. No media source currently available 	https://www.voashona.com/a/no-doctors-available-for-patients/5088858.html
sports	Kaputeni weCaps United Zvirekwi Ochekwa Ruoko paChanza Mushure meTsaona	Mutambi weCaps United anovazve kaputeni wechikwata ichi, Hardlife Zvirekwi akakuvara zvakaipisisa munjodzi yemotokari muHarare neMuvhuro mangwanani zvakapa kuti vanachiremba kuchipatara cheParirenyatwa Group of Hospitals vamudimbure ruoko rwake nechepachanza. Mukuru wechikwata cheCaps United VaCuthbert Chitima vakaudza Studio 7 kuti vanachiremba vainge vavavimibisa kuti achakwanisa hake kuramba achitamba nhabvu kana ave kunzwa zviri nani. No media source currently available 	https://www.voashona.com/a/zimbabwe-matongerwo-enyika/4295433.html
business	ZIMPARKS Yogura Zvipembere Nyanga Kudzivirira Kuurayiwa Zviri Kunze kweMutemo neVanotsvaga Nyanga	Zimbabwe Parks and Wildlife Management Authority, ZIMPARKS, yakaparura zvakare chirongwa chekugura zvipembere nyanga senzira yekudzivirira kuurayiwa kwazvo nevanovhima zvipembere vachida nyanga dzazvo. Mutauriri weZIMPARKS, VaTinashe Farawo, vanoti izvi zvinhu zvavagara vachiita nguva nenguva, uye gore rino vari kuronga kubvisa zvipembere chiuru nyanga, vachitanga nezviri ku Lake Chiwero. VaFarawo vanoti nyanga dziri kubviswa pazvipembere izvi dzichachengetwa kudura ravanochengetera nyanga dzezvipembere kubva mugore ra 1975. Vanonyika yasarirwa nezvipembere zvinosvika chiuru nemazana maviri chete, izvo zviri kuita kuti vakwanise kufambisa chirongwa chekugura nyanga ichi zviri nyore. Asi VaFarawo vanoti izvi hazvisi nyore kuitwa kunzou nekuti nyika ine nzou dzakawandisa zvakanyanya. No media source currently available 	https://www.voashona.com/a/6753053.html
business	Vamwe Vagari vekwaMutoko Vonyunyuta neKushaya Cheuviri Kubva muMatombo Anocherwa Mudunhu Mavo	Vamwe vagari vekwamutoko vakapinda mumusangano wakaitwa paMutoko Centre neVOA yakabatana neMedia Centre neChitatu chapfuura vari kukurudzira hurumende kuti itore matanho ekusimudzira mararamiro avo. Vagari ava vakaisawo mibvunzo kune mumwe akapindawo mumusangano uyu, VaShame Kativhu, avo vaimbove kanzura, vachida kunzwisisa kuti makanzura anombotaurawo here pamusoro pematambudziko avanosangana nawo mudunhu ravo pavanoita misangano yavo. Vazhinji vevanhu ava vaidawo kunzwisisa mafambisirwo emari dzinobva mukucherwa kwematombo kana kuti black granite mudunhu mavo, vachiti madzishe namasabhuku vanifanirwa kuona kuti vabata nyaya idzi zvine hungwaru. Chirongwa ichi chaikokerwa nemukuru weMedia Centre VaErnest Mudzengi, uye chakanga chakatsigirwa nemuzinda weAmerica muZimbabwe. No media source currently available 	https://www.voashona.com/a/zimbabwe-mutoko-town-hall-voa-media-centre/4663814.html
health	Chimwe Chirwere Chakafanana neCovid-19 Chinonzi Chatangidza Kubata Vana	Vanachiremba vanoti chimwezve chirwere chavanoti chakaita se Covid-19 asi chakanangana nevana, chave kunetsa mumatunhu mazhinji muAmerica neku United Kingdom. Matunhu gumi nemashanu muAmerica anoti arikuongorora chirwere ichi, icho chiri kubata vana asi chisati chazivikanwa zvakakwana, vachiti chirwere ichi chakaita se coronavirus. Gavhuna vedunhu reNew York, VaAndrew Cuomo, vanoti vezvehutano mudunhu reNew York vawana vana vanopfuura zana vanechirwere ichi, icho chinonzi chakafanana nechimwezve chirwere chinonzi Kawasaki Desease. Vati magavhuna ematunhu gumi nemashanu muAmerica vave kuongororavo chirwere ichi mumatunhu avo. VaCuomo vati avo vane vana vakamboenda padyo nemunhu ane Covid-19 masvondo apfuura, vanofanirwa kuziva kuti iyi iyambiro uye vanofanirwa kuenda nemwana kuna vanachiremba nekukurumidza. Vana vatatu vane makore mashanu, makore manomwe neumwe ane makore gumi nemasere vatofa nechirwere ichi mudunhu reNew York. Vachipa humbowo mberi kweparamende ye America nemusi weChipiri, chiremba vanoona nezvezvirwere zvinotapuriranwa, Dr Anthony Fauci, vakayambira hurumende nemagavhuna mu America kuti vangwarire chirwere chave kutanga kuonekwa muvana, vachiti chirwere ichi chinoratidza sekuti chine hukama necoronavirus. Vanachiremba kuUnited Kingdom ndivo vanonzi vakatanga kuona chirwere ichi, vachichifananidza nechirwere chinonzi Kawasaki Disease, chirwere chakaipisisa kuvana vanenge vambobatwa nezvimwe zvirwere. Tabvunza nyanzvi mune zvehutano, Doctor Frenk Guni, kuti varondedzere pamusoro pechirwere ichi chanangana nevana vadiki. No media source currently available 	https://www.voashona.com/a/zimbabwe-ny-governor-andrew-cuomo-warns-of-covid-19-like-disease-that-attacks-children/5419240.html
business	WFP Yowedzera Kubatsira Zimbabwe Mushure Mekunge VaMugabe Vati Nzara Yapfunya Chisero muNyika	Mutauriri wesangano reWorld Food Programme kuchamhembe kweAfrica VaDavid Orr vanoti mashoko emutungamiri wenyika VaRobert Mugabe ekuti Zimbabwe inyika iri parumananzombe kana kuti state of disaster panyaya yechikafu ave kureva kuti vave kusimbisa mabasa ekutsvaga mari yekubatsira vanhu vemuZimbabwe. WFP yainge yati ichabatsira vanhu vanopfuura zviuru mazana masere munyika asi inogona kuwedzerwa huwandu uhu. Payakati inoda kubatsira vanhu ava zvainzi vanhu vanosvika miriyoni imwe chete nezviuru mazana mashanu ndivo vaida chikafu munyika asi ikozvino vave mamiriyoni maviri nezviuru mazana mana. Mukuru weChristian Care, rimwe sangano rinobatsira nechikafu richishanda neWFP, Reverend Stanlus Chatikobo vanoti nzara yapfunya chisero munyika uye kuwana zvekudya kuri kunetsa. VaChatikobo vati kana vawana mari vanobatsira vanhu nemadhora gumi pamunhu mumhuri. Vanhu vanosvika mamiriyoni makumi matatu kusanganisa kuSouth Africa kusingawanzopihwe chikafu vanonzi vakatarisana nenzara inotyisa kudunhu rekuchamhembe kweAfrica. No media source currently available 	https://www.voashona.com/a/wfp-chikafu/3181837.html
health	Munhu Mumwe Chete Akafa neChirwere CheCovid-19 neSvondo kuMatabeleland South	Bazi rezvehutano rinoti nemusi weSvondo munhu mumwe chete akafa nechirwere cheCovid-19 kuMatabeleland South zvichireva kuti vanhu vafa vachiri chiuru chimwe chete nemazana mashanu nemakumi manomwe kana kuti 1,557. Vanhu makumi maviri nevaviri kana kuti 22 vakabatwa nechirwere ichi zvasiya vabatwa nacho vave zviuru makumi matatu nemasere ane makumi masere nevatanhatu kana kuti 38, 086. Vanhu makumi maviri nevaviri vakapora zvasiya vapora vave zviuru makumi matatu nemashanu zvine nezana nemakumi maviri nevatatu kana ktui 35, 123. Vanhu vachiri kurwara vave chiuru chimwe chete nemazana mana nevatanhatu kana kuti 1,406. Vanhu vabayiwa nhomba yekutanga vave zviuru mazana matatu nemakumi matatu nemazana matanhatu kana kuti 336, 600. Vabayiwa nhomba kaviri sezvinokurudzirwa vave zviuru makumi mashanu nematatu zvine mazana mana negumi nevasere kana kuti 53, 418.	https://www.voashona.com/a/bazi-rezvehutano-rinoti-munhu-mumwe-chete-akafa-nechirwere-checovid-19-nesvondo/5865915.html
health	Bazi rezveHutano Rinoti neSvondo Hakuna Akafa neCovid-19 Uye Vatanhatu Chete Ndivo Vakabatwa neChirwere Ichi	Bazi rezvehutano rinoti vanhu vatanhatu chete ndivo vabatwa nechirwere cheCovid-19 munyika yose pavanhu vanodarika mazana matanhatu nevaviri kana 602 vavhenekwa uye hapana kana mumwe chete akafa. Vanhu vakabatwa nechirwere cheCovid-19 ava vose havana nhoroondo yekumboshanya kunze kwenyika. Izvi zvave kureva kuti huwandu hwevanhu vabatwa nechirwere ichi hwasvika pazviuri zvitanhatu zvine mazana mana negumi nevaviri kana kuti 6,412. Huwandu hwevanhu vafa nechirwere cheCovid-19 munyika huchiri pazana nemakumi mapfumbamwe nevatanhatu kana kuti 196. Vanhu vapora vanosvika zviuru zvishanu zvine makumi matanhatu nemumwe kana kuti 5, 061 zvichitevera kupora kwevanhu vashanu kuMashonaland East. Dzimwe nyanzvi munyaya dzezvehutano nehama dzevafi dzinoti vamwe vanhu vari kufa vangadai vasiri kufa dai vashandi vemuzvipatara kusanganisira vakoti navanachiremba vasiri kuramwa mabasa. Mutevedzeri wemutungamiri wenyika vari gurukota rezvehutano VaConstantino Chiwenga vari kukurudzira vashandi ava kuti vadzokere kumabasa zvichemo zvavo zvichizeyiwa asi zvinenge zvakona n’anga murapwa achida. Sachigaro weHealth Services Board Dr Paulinus Sikosana vatendawo kuStudio 7 kuti hapana chati chafamba muhurongwa hwekuti vashandi mubazi rezvehutano vadzoke kumabasa. Mutungamiri wesangano revakoti reZimbabwe Nurses Association VaEnoch Dongo vanoti havasi kuzodzokera kumabasa kusvika zvichemo zvavo zvagadziriswa. No media source currently available Zvichakadaro, mashoko atumirwa studio 7 neAfrican Union achibva kuAfrica Centers for Disease Control and Prevention anoratidza kuti vanhu miriyoni imwe chete nezviuru mazana maviri kana kuti 1, 2 million vabatwa nechirwere ichi muAfrica. Vafa vasvika zviuru zviri nemakumi mapfumbamwe nemazana mana nemakumi matatu kana kuti 29, 430. Vapora vave kuda kusvika zviuru mazana mapfumbamwe zvine makumi matanhau nemapfumbamwe kana kuti 969, 000. Huwandu hwevanhu vabatwa nechirwere checoronavirus pasi rose hwadarika mamiriyoni makumi maviri nemashanu kana kuti 25 million.  Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa nechirwere ichi muAmerica vadarika zviuru zana ne makumi masere nemaviri kana kuti 182,000. Vafa pasi rose vachidarika zviuru mazana masere zvine makumi mana nematatu kana kuti 843, 000. Vapora vachidarika mamiriyoni gumi nematanhatu nezviuru mazana mana kana kuti 16, 4 million.   	https://www.voashona.com/a/bazi-rezvehutano-rinoti-nesvondo-hakuna-akafa-necovid-19-uye-vatanhatu-chete-ndivo-vakabatwa-nechirwere-ichi/5563970.html
sports	Kasikana (8) shasha yemotor-cross	KASIKANA kemakore masere okuberekwa koita zvinorova mumutambo wemotor-cross izvo zviri kukaona kachitatsurana nevakomana vakuru kwakari mumujaho yakasiyana.   Kare mujaho wemotor-cross waizivikanwa uri wevarume asi kuzouya kwakaita Tanya Muzinda, uyo akwanisa kunokwikwidza kunyika dzakasiyana dzekunze achihwina mikombe yakawanda, kwabva kwavhurira mikana vamwe vasikana vakaita saMufaro Kabasa (8) uyo ave kutevera mumatsimba ake.   Muhurukuro neKwayedza svondo rino, Mufaro anoti chishuwo chake kusimudzira mureza weZimbabwe sezvinoitwa naTanya kuburikidza nekuhwina mibairo yakawanda kunze kwenyika.   “Ndakazviona kuti hapana mutambo unonzi ndewevakomana chete, isu vasikana tinogona kuzviitawo uye pasina chinotikanganisa.   “Ndakazvarwa ndichingofarira kuchovha bhasikoro uye ndichikwikwidza nevakomana kumaraini. Pandakanzwa nezvaTanya ndipo ndakati ndinokwanisa kuzviitawo uye ndokutanga kukwikwidza kuDonnybrook.   “Hapana chinombonditadzisa kusvika kure nekuti zvese zviripo zvinondibatsira kuti ndibudirire,” anodaro Mufaro. Shasha iyi parizvino iri kuita Grade 4 pachikoro cheGroombridge Primary, muHarare uye anoti dzidzo ndiwo musimboti wezvose muhupenyu hwake nekudaro anoikoshesa sezvaanoita mutambo wemotor-cross.   Anoti paanoenda kuchikoro, haasiye mukurumbira waave nawo uchimupinda mumusoro asi anongoita zvefundo yake. “Fundo yakakosha uye ndiwo musimboti wezvese muhupenyu saka ndinotanga ndaita zvechikoro changu, ndapedza ndochienda kumotor-cross kunoita gadziriro dzangu kana ndakatarisana nemujaho.   “Mazuva ano fundo inodiwa pazvose nekuti mune ramangwana kana ndave kuzoenda kunokwikwidza kunze kwenyika handizive kuti zvinofamba sei saka zvakakosha kushanda nesimba kune zvose,” anodaro Mufaro.   Baba vake, Kudakwashe Kabasa uyo anove zvakare maneja wake, anoti chipo chiri pamwana wake chakakosha zvikuru. “Tinokoshesa fundo yaMufaro nemutambo uyu saka ini ndinenge ndiripo nguva dzese ndichimuendesa kuchikoro kana apedza toenda naye kunoita gadziriro dzake. Chishuwo chedu kuona achibudirira mumutambo uyu uye fundo yake achipasa zvakare,” anodaro Kabasa.	https://www.kwayedza.co.zw/kasikana-8-shasha-yemotor-cross/
politics	Masangano Akazvimirira Okwezva Vanhu Kunonyoresa kuVhota Kuburikidza neMimhanzi	Vanhu vane chitsama vaungana mumusha weCowdray Park muBulawayo neSvondo vachiona vaimbi vakasiyana-siyana pamwe nekunyoresa kuti vagokwanisa kuvhota pasi pechirongwa chaitwa nemamwe masangano anoshanda akazvimirira ega. Masangano aya anga achishanda nesangano reZimbabwe Electoral Commission mukuedza kukurudzira vanhu kuti vanyorese kuti vagokwanisa kuvhota musarudzo dzichaitwa gore rino. Vamwe vevanhu ava, vanosanganisira vechidiki, vange vachinyoresa kuti vagokwanisa kuvhota kekutanga muhupenyu hwavo. Mumwe wevanhu vakadaro ndiKindness Mukume uyo ati ange asati awana mukana wekunyoresa achitiwo azokwezvwa kuuya kuzonyoresa nenyaya yekuti anga auya kuzoona vamwe vevaimbi vange varipo sezvo achifarira zvemumhanzi. Mumwezve wechidiki Muzvare Shamiso Ncube, avo vane makore makumi maviri nemana ekuberekwa, ndemumwe wevanyoresawo kuti vagokwanisa kuvhota pachiitiko ichi, vachiti vange vasati vanyoresa nekuti vange vave nekanguva vari kuSouth Africa. VaTawanda Chimhini vanove mukuru wesangano reElection Resource Centre, rinove rimwe remasangano ange ari muchirongwa ichi, vati vakatanga kushandisa chirongwa chekushandisa vaimbi kuedza kukwezva vanhu kuti vanyorese kuvhota kubvira gore rapera. Vati chirongwa ichi vari kuchiita senzira yekuedza kukurudzira vanhu kuti vanyorese kuti vagokwanisa kuvhota, kunyanya munzvimbo dzine vanhu vashoma vari kuita izvi. VaChimhini vatiwo kunyange hazvo chirongwa cheMop-Up chave kupera, chirongwa chekuedza kukwezva vanhu ichi chinobatsira sezvo kunyoreswa kwevanhu kucharamba kuchienderera mberi kusvika kumazuva gumi nemaviri mushure mekunge zuva rekuvhota ratarwa zviri pamutemo. Mukuru wezvesarudzo mudunhu reBulawayo Amai Sithembiso Khupe vati chirongwa chanhasi chavabatsira zvikuru pakusimudzira huwandu hwevanhu vauya kuzonyoresa kuti vagokwanisa kuvhota. Chirongwa cheBVR Mop-Up, icho chakatanga musi wa10 Ndira, chinotarisirwa kupera nemusi weChina 8 Kukadzi. Dunhu reBulawayo ndiro rine vanhu vashoma vanyoresa pamatunhu ose ari munyika. Vanhu zvikamu makumi mashanu nezvinomwe kubva muzana ndivo vanyoresa kusvika pari zvino mudunhu iri. Vanhu vanopfuura mamiriyoni mashanu nezviuru mazana maviri ndivo vanyoresa kuti vagokwanisa kuvhota munyika mose kusvika pari zvino. ZEC inoti yakanga yakatarisira kunyoresa vanhu vanosvika mamiriyoni mashanu. No media source currently available 	https://www.voashona.com/a/zimbabwe-human-rights-bvr-politics/4238326.html
sports	Ndasuwa nhabvu: Antipas	MURAIRIDZI weChicken Inn, Joey “Mafero” Antipas, anoti asuwa zvikuru mutambo wenhabvu uye kuramba akagara pamba nekuda kwechirwere cheCovid-19 kwakurwadza asi ajaira sezvo zvichibatsira hupenyu hwake nehwevakawanda.   Mafero — uyo akatungamira maGamecocks kuhwina mukombe weCastle Premiership mugore ra2015 — anoti kugara asingarairidze mutambo waanodisisa uye kuuona kwakaoma asi vanhu vanofanirwa kugara mudzimba kuti vange vakachengetedzeka.   “Ndasuwa mutambo wedu asi iye zvino chakakosha kunge takachengetedzeka kuti coronavirus isarambe ichipararira.   “Ngatitevedzere zvinodiwa chete, ini ndiri mumba mangu uye handisi kumbobuda,” anodaro Mafero.   Ari mamwe makore, mitambo yePSL ingadai yakatanga asi yakambomiswa nekuda kweCovid-19 senzira yekuti vanhu vasaungane uye kuti chirwere ichi chisapararire pakati pevanhu.   Antipas anoti mwedzi miviri mutambi asingatambe nhabvu yakawandisa chaizvo saka ari kukurudzira vatambi vake kuti vange vachiita gadziriro vari kudzimba dzavo nekuti hapana anoziva kuti mitambo inotanga rinhi.   “Vatambi venhabvu vanofanirwa kukoshesa miviri yavo saka tiri kutovakurudzira kuti vari kudzimba dzavo vambomhanya uye kuita gadziriro dzakasiyana. Chirwere ichi chatidzidzisa kuti tinofanirwa kufamba nezviripo,” anodaro.	https://www.kwayedza.co.zw/ndasuwa-nhabvu-antipas/
business	Umwe Mukuru Wesangano Rinomirira Vashandi VeMenisiparati YeChitungwiza Anombomiswa Basa	Menisiparati yeChitungwiza yambomisa basa mukuru we St Marys Clinic, Sister Shingirai Tsvangirai, zvichitevera kushanda zvishomazvishoma kwakatangwa kuitwa nevashandi svondo rapera. Vashandi vemenisiparati varikuratidzira vachiti vanoda kupiwa mbatya dzekuzvidzivirira kana vari pabasa, uye vanoda mari yekuenda kumabasa sezvo vamwe vavo vachifamba mamaira matanhatu netsoka kuenda kumabasa avo. Vanotizve havasi kupiwa mihoro yavo. Pamusoro pekuva Sister-In-Charge veSt Mary's Clinic, Sister Tsvangirai mutevedzeri wemutungamiri wesangano rinomirira vashandi, reChitungwiza Municipal Workers Union. Mutungamiri wesangano iri, VaEphraim Katsina, vaudza Studio 7 kuti vakuru mumenisiparati vagara vachishora Sister Tsvangirai vachiti vanotaurisa mumisangano yevashandi. VaKatsina vanoti vashandi vashatirwa zvikuru pavanzwa nezvekumbomiswa basa kwaSister Tsvangirai vakabvumirana kuti vave kuregera zvekuratidzira vachiti vave kutangidza kuramwa mabasa. Taedza kutaura ne vakafanobata chigaro chemunyori weguta reChitungwiza, Dr Tonderai Kasu, vakatitumira gwaro vachiti ichokwadi kuti Sister Tsvangirai vambomiswa basa, vachiti havagoni kutaura zvakawanda sezvo nyaya iyi ichiri kukurukurwa kuona zvakakanganiswa naSister Tsvangirai uye kuona kuti vanorangwa sei kana vaine mhosva. No media source currently available 	https://www.voashona.com/a/zimbabwe-shingirai-tsvangirai-suspended-at-st-marys-clinic/5409508.html
business	World Bank Inoti Kuda Kutanga Bhizimisi muZimbabwe Kuchiri Kunetsa	"Gwaro reWorld Bank rinoratidza mamiriro ezvinhu munyika dzepasi rose panyaya dzekuita bhizimisi munyika idzi rinoratidza kuti Zimbabwe ichiri pachinhano chepasi, zvisinei nechinangwa chehurumende yaVaEmmerson Mnangagwa chekuda kuvandudza hupfumi hwenyika pamwe nemaitirwo ebhizimisi munyika. Mugwaro iri, iro rinonzi “Doing business” regore ra2019, Zimbabwe iri pachinhano chezana nemakumi mashanu neshanu. Mugore rino ra2018 Zimbabwe yange iri pachinhano chezana nemakumi mashanu nepfumbamwe. Chipangamazano musangano reLabour and Economic Development Research Institute of Zimbabwe Doctor Propser Chitambara avo vanovewo nyanzvi munyaya dzezvehupfumi vanoti dambudziko guru panyaya yekuvandudza hupfumi pamwe nemaitirwo ebhizimisi munyika inyaya yekuti hurumende inotaura zvinhu zvaisingaite. Mauritius iyo iri pachinhano chemakumi maviri ndiyo nyika iri pachinhano chepamusoro-soro panyika dzemuAfrica ichiteverwa neRwanda iyo iri pachinhano chemakumi maviri nepfumbamwe. Panyika dziri kuchamhembe kweAfrica South Africa iri pachinhano chemakumi masere nepiri (82) Botswana iri pachinhano chemakumi masere netanhatu (86). Zambia iri pachinzvimbo chemakumi masere nenomwe (87) kozotiwo Namibia iri pachinzvimbo chezana nenomwe (107). Gwaro iri rinotarisa zvinhu zvakasiyana-siyana kusanganisira kuti zvinotora nguva yakareba sei kuti munhu akwanise kutanga bhizimisi, zviri nyore here kuwana magetsi, nezvimwe zvakadaro. VaReginald Shoko vanove mukuru wesangano reAffirmative Action mudunhu reMatabeleland vanoti hurumende inofanirwa kutora muenzaniso wenyika yeRwanda iyo yakabvisa mitemo yakawanda pakuvhura mabhizimisi munyika iyi. VaButler Tambo muongorori wezve budiriro anoshanda akazvimirira vanoti rimwe dambudziko guru rinokanganisa kuvandudzwa kwehupfumi pamwe nekuitwa kwebhizimisi munyika inyaya yemitemo isina kujeka. VaTambo vanotiwo nyaya yekuti muromo hauzarirwe nerwizi iri kupa kuti hurumende ingovimbisa zvaisiri kukwanisa kuita. Vati hurumende inofanira kuzvipira kurwisa huori uho huri kukanganisa nyaya yebudiriro kana kukwezva vanoda kutanga mabhizimisi. VaChitambara vanobvumiranawo nemaonero aya. Mugwaro ra2019 nyika yeDjibouti ndeimwe yenyika dzakasimukira zvikuru kubva pachinhano chezana nemakumi mashanu neina kusvika pachinhano chemakumi mapfumbamwe nepfumbamwe. Gwaro iri rinoti nyika iyi yakkwanisa kuita izvi nekuvandudza mitemo yayo kusanganisira kuita kuti vanhu vakwanise kunyoresa mabhizimisi avo munguva pfupi. Bhanga reWorld Bank rinoburitsa gwaro re”Doing Business” gore rega rega. Hatina kukwanisa kubata gurukota rezvemari Muzvinafundo Mthuli Ncube kuti tinzwe divi ravo panyaya iyi, asi ivo nemutungangamiri wenyika VaEmmerson Mnangagwa pasi pedingidzira ravo rekuti Zimbabwe Yakavhura Magonhi ekuita bhizimisi kana kuti ""Zimbabwe Is Open for Business"" vanotaura nyaya yekurerutsa kuita mabhizimisi munyika sechinhu chavanonyanya kukoshesa. "	https://www.voashona.com/a/world-bank-inoti-kuda-kutanga-bhizimisi-muzimbabwe-kuchiri-kunetsa/4645383.html
politics	VaTsvangirai Voita Misangano kuMashonaland East	Mutungamiri webato rinopikisa reMovement for Democratic Change VaMorgan Tsvangirai kutanga nemusi weChishanu vachange vari mudunhu reMashonaland East kwemazuva matatu vachiita misangano nevatsigiri vavo. Bato reMDC-T rinoti VaTsvangirai vari kuitawo misangano iyi kugadzirira sarudzo dzemuna 2018. VaTsvangirai vachange vari paKotwa Growth Point neChishanu vozoita mumwe musangano wechipiri paMutoko Growth Point. Nemusi weMugovera, VaTsvangirai vachange vari kuMarondera kuRudhaka Stadium vasati vasimuka vakananga kuZaire Business Centre kuHwedza. VaTsvangirai mumwedzi yapera vange vachishanyirawo mamwe matunhu akaita seMatabeleland, Mashonaland Central neMasvingo. Mutauriri waVaTsvangirai VaLuke Tamborinyoka vanoti vanhu vakawanda vari kufarira VaTsvangirai vachiti vachavavhotera muna 2018. No media source currently available  	https://www.voashona.com/a/zimbabwe-matongerwo-enyika/3242510.html
health	Vana Chiremba Vanopinda Muzuva Repiri Vachiramwa Mabasa	Vana chiremba vapinda neChina muzuva repiri rekuramwa mabasa. Vana chiremba avo vanoti pamusangano wavaita nebazi rezveutano, hurumende yavimbisa kutambira chinyunyuto chimwe chete chete. Vachitaura neStudio7, mutungamiri weZimbabwe Hospital Doctor’s Association, Dr Edgar Munatsi, vati nhengo dzavo zhinji hadzisi pabasa sezvo vakamirira kuti zvichemo zvavo zvigadziriswe nehurumende. VaMunatsivati vanotorwadziwa zvikuru sanachiremba kuti hupenyu hwevanhu huri parumananzombe nekuda kwekuramwa mabasa kwavo uku. Vakurudzira hurumende kuti ikurumidze kugadzirisa zvinyunyuto zvavo. VaMunatsi vatinhengo dzavo dziri kutyityidzirwa nevamwe vakuru vemuzvipatara asi vati mumusangano wavaita nehurumende nhasi, vavimbiswa kuti kuita kwakadai kuchamiswa. Vana chiremba vanoti pahurukuro dzavaita nhasi nehurumende, hurumende yavimbisa kugadzirisa chinyunyuto chimwechete chekuvawanisa mabasa kana vapedza zvidzodzo zvavo zvepamusoro. Pari zvino hurumende yange ichibatirira kuzvitupa zvana chiremba ava kwegore kunyange hazvo hurumende yange isingavapi mabasa. Mubati wehomwe musangano reZimbabwe Hospital Doctor’s Association, VaInnocent Zano, vati chinangwa chavo ndechekuti hurumende igadzirise zvinyunyuto zvavo zvese, vonyorerana pasi kuti vadzokere kubasa. Pashanyirwa chipatara cheParirenyatwa, vana chiremba vange vakatogara zvavo vachitaura nyaya nguva dzebasa. Studio 7 yatadza kutaura nevarwere sezvo kwange kuchidiwa tsamba kubva kubazi rezveutano . Asi VaBrian Paradza, avo vashanyira hama yavo kuParirenyatwa vakurudzira hurumende kuti igadzirise dambudzo iri vakati murwere wavo kubva nezuro haasati awonekwa nachiremba. Bazi rezvautano rabudisa gwaro rekukurudzira vana chiremba kuti vadzokere kumabasa apo zvichemo zvavo zvinenge zvichigadziriswa. Asi MDC inotungamirwa naVaMorgan Tsvangirai yaburitsa mashoko ichiti haisi kufara nezviri kuitwa nehurumende yeZanu PF iyo iri kuvhiringa hutano hwenyika yese nekutadza kugadzirisa zvichemo zvavana chiremba. No media source currently available 	https://www.voashona.com/a/zimbabwe-doctors-strike-day-two/3727837.html
business	RBZ neZimtrade Dzoyedza Kumutsiridza Mabhizimisi emuBulawayo	Reserve Bank of Zimbabwe ichishanda neZimtrade svondo rino riri kuparura hurongwa hwekuyedza kumutsiridza maindasitiri ekuBulawayo. Asi nyanzvi munyaya dzezvehupfumi hadzisi kuwiririrana kuti zviri kuda kuitwa izvi zvinoshanda here kana kuti kwete. Nhumwa kubva kuRBZ neZimtrade dziri kutarisirwa kupinda muBulawayo nemusi weChitatu dzotaura nevemaindasitiri ava kusvika musi weChishanu. Maindasitiri akawanda muBulawayo akavharwa nekusamira zvakanaka kwenyaya dzezvehupfumi. Nyanzvi munyaya dzezvehupfumi vachitungamira zvidzidzo paZimbabwe Ezekiel Guti University, Doctor Gift Mugano, vanoti zvekutumira chikwat kuenda kuBulawayo kupedzera hoko padehwe retsindi sezvo zviri kuda kuitwa zvichizivikanwa. Vati pane ongororo dzakaitwa nemasangano akaita saana Confederation of Zimbabwe Industries dzinotaura zvinoda kuitwa. Vatiwo chiri kunetsa inyaya yemari nekuti maindasitiri anoda mabhiriyoni maviri kuti asarambe achitatarika. Doctor Mugano vatiwo kuti Bulawayo ibudirire inofanira kukwanisa kukwikwidzana nemamwe makambani ari kuchamhembe kweAfrica vachiti mitero inobhadharwa muZimbabwe yakawandisa zvekuti inogona kupa kuti vekunze vasade kuita bhizimisi neZimbabwe. Imwe nyanzvi munyaya dzezvehupfumi, VaCalvin Mdzingiri, avo vanodzidzisa paUniversity of the Free State kuSouth Affrica, vati vanotenderana naDoctor Mugano vachiti zvinoda kuitwa yave garoziva. Vatiwo zvakakosha kuti pave neongororo yekuti maindasitiri anoda kuvhurwa ane zvaanokwanisa kutengesa nyore kuvanhu. Mumiriri weMpopoma-Pelandaba mudare reparamende vari nhengo yeZanu-PF, VaJoseph Tshuma, vati zvinhu zvakakosha kuti maindasitiri emuBulawayo amutsiridzwe. Asi nhengo yeparamende inomirira Bulawayo East mudare reparamende, Muzvare Thabitha Khumalo, vati Zanu-PF iri kuda kubata vanhu kumeso. MuZimbabwe vamwe vakazvimirira vanoti vanhu vanosvika zviuru makumi mapfumbamwe kubva muzana havana mabasa nenyaya yekuvharwa kwemaindustry. Ongororo yakaitwa ne International Monetary Fund inoratidza kuti Zimbabwe inyika iri pachidanho chechipiri pasi rose kuva nevanhu vanozviitira mabasa emaoko kana kuti informal sector. No media source currently available  	https://www.voashona.com/a/zimbabwe-matongerwo-enyika/4251853.html
sports	‘Coach wemaWarriors mutsva munaNdira’	SANGANO reZimbabwe Football Association (Zifa) rinoti richatanga kutsvaga murairidzi mutsva wemaWarriors munaNdira apo pachange papera kondirakiti yaJoey “Mafero” Antipas uyo akafanobata chigaro chekurairidza chikwata ichi.   Kondirakiti yaAntipas  — uyo anorairidza Chicken Inn zvakare — ichapera nemusi wa31 Zvita.   Antipas akagadzwa kuti afanobata chigaro chekurairidza maWarriors zvichitevera kusiya basa kwakaitwa naSunday “Mhofu” Chidzambwa apo maWarriors aive achangobva kumakwikwi eAfrica Cup of Nations.   Muhurukuro neKwayedza, mukushi wemashoko weZifa, Xolisani Gwesela — uyo anove zvakare competitions manager — anoti Antipas ndiye ari kurairidza chikwata ichi kusvika gore rino rapera uye vachazozivisa kuti ndiani achatora chigaro ichi.   “Parizvino Joey Antipas ndiye ari panyanga uye kondirakiti yake yatinayo ichapera musi wa31 Zvita gore rino, kubva ipapo ndipo tichazozivisa nyika kuti tave kufamba sei,” anodaro.   Achibvunzwa neKwayedza kuti parizvino Zifa yambokurukura nevarairidzi vangani kana kuti vangani vakauya kwavari vachitsvaga basa rekurairidza maWarriors,  Gwesela anoti, “Sekutaura kwandaita, tichakuzivisai kana musi wa31 Zvita wadarika apo kondirakiti yedu naAntipas inenge yapera.”   Mwedzi unotevera maWarriors achatanga kurwira tikiti rekuenda kumakwishu e2021 Africa Cup of Nations ayo achaitirwa kuCameroon uye Antipas ndiye ari kutarisirwa kutungamira chikwata ichi.	https://www.kwayedza.co.zw/coach-wemawarriors-mutsva-munandira/
politics	Varume Vari Kupomerwa Mhosva yeKuuraya Musoja kuChivhu Vanonzi Vapfurwa Vakafa neMauto neMapurisa	Varume vaviri vakapfura masoja maviri mumwe wacho akafa muChivhu nezuro\nvapfurwa vakafa nhasi kuNyazvidzi pedyo nekuBuhera. Nunurai Jena\nanotipa nyaya inotevera. Vaviri ava, avo vasati vave kuzivikanwa mazita avo vapfurwa nemasoja achibatsirana nemapurisa. Mutauriri wemapurisa Asst Comm Paul Nyathi vabvuma kuti vaviri ava vapfurwa vose vakafa uye pfuti dzavakatora dzawanikwa vachinadzo. Masoja maviri aya akapfurwa pane imwe kamba yemapurisa diki pedyo neChicken Inn kuChivhu. Kamba yemapurisa iyi ine mauto nemapurisa ari kubatsirana kuona kuti vanhu vatevedzera here kurudziro yekuti vagare mudzimba senzira yekutevedzera mitemo yekudzivirira kupararira kwechirwere cheCovid-19. VaNyathi vanoti munhu akapfura mauto aya akapinda pakamba apa ndokukumbira mumwe muuto kuti vataura panze ndokuzodzoka mukamba vose achibva apfura nekuuraya mumwe muuto mumwe akakuvara zvakaipisisa asati atiza nemumwe wake. Kupfurwa kwemasoja uku kuri kuuya apo hukama hwevanhu nemasoja husina kumira zvakanaka nekuda kwekutyorwa kwekodzero dzevanhu kuri kupomerwa mamwe masoja munyika. Makore maviri apera mugore ra2018 muna Nyamavhuvhu vanhu vatanhatu vakapfurwa vakafa nevanofungidzirwa kuti masoja vachiratidzira asi hapana musoja akasungwa kunyange pakaitwa ongororo yaitungamirwa nevaive mutungamiri wenyika yeSouth Africa VaKgalema Mothlanthe. Asi vanorwira kodzero dzevanhu vakawanda vataura neStudio 7 vati kunyangwe vanhu vakanetsana hapafanire kudeurwa ropa sezvo paine matare anofanira kutonga nyaya dzose. Gweta uye vari mukuru wesangano rinorwira kodzero dzevanhu VaDzikamai Bere vanoti hukama hwevanhu nemasoja hauna kunaka zvachose vachiti hukama uhu hunofanirwa kugadziriswa kuti vanhu vakwanise kuyamura mapurisa nemasoja mubasa ravo. Mutevedzeri wemutauriri webato reMDC Alliance VaClifford Hlatswayo vanoti masoja, mapurisa nevanhu vanofanirwa kuremekedzana kuti nyika ifambire mberi zvakanaka. Mamwe magweta ataura neStudio 7 ati kufa kwevanhu vakuraya muuto uku kuchapa kuti nyika isazive kuti chii chaizvo chakapa kuti padeuke ropa asi vachiti zvinonetsa kubata vanhu vanenge vachipomerwa mhosva yekuuraya uye vaine pfuti. Vanhu nemasoja vakamboita hukama hwakasimba apo masoja akabatsira kupidigura vaimbove mutungamiri wenyika mushakabvu Robert Mugabe. Asi vamwe vanoongorora nyaya dzezvematongerwo enyika vanoti masoja haafanire kupindira munyaya dzezvematongerwo enyika sezvinokurudzirwa nebumbiro remitemo. Nezure wakare vamwe vanhu vakaonekwa vakatakura nekumhanyisa muuto ainge akuvara kuchipatara.	https://www.voashona.com/a/varume-vari-kupomerwa-mhosva-yekuuraya-musoja-vanonzi-vapfurwa-vakafa-nemauto-nemapurisa/5572727.html
health	Hurumende Inomisa Chirongwa Chekupa Vadzidzi Zvitupa neNyaya yeCovid-19	Kunyange hazvo hurumende yakamisa neMugovera chirongwa chekuti vana vanoda kunyora bvunzo dzeOrdinary neAdvanced Level vatore zvitupa nekuda kwekutyira kupararira kweCovid-19, nyanzvi munyaya dzedzidzo dzinoti zvakakosha kuti chirongwa ichi chienderere mberi kuitira kuti pasaita nhubu dzinonyorera vamwe mazamanishoni. Hurumende yainge yaisa parutivi zuro nanhasi semazuva maviri ekuti vaya vanoda kunyora bvunzo gore rino vatore zvitupa, asi yakazomisa chirongwa ichi chave pakati nezuro masikati yave kutyira kuti denda reCovid-19 ringapararire zvakanyanya mushure mekunge vanhu vabuda zvine mutsindo. Bazi rezvemukati menyika pamwe nevakafanobata chigaro chaRegistrar-General, VaHenry Machiri, vakazivisa nezuro kuti vakamisa chirongwa ichi mushure mekunge vanhu vakawandisa vaenda kumahofisi avo kunotorerwa zvitupa. Mapurisa akatozoshevedzwa kuzochengetedza runyararo uye vamwe vakanga vatorara pamahofisi aRegistrar General aya vachida zvitupa. Mumwe mudzidzi wepane chimwe chikoro muHarare, Chipo Zhou, uyo akamukira pamahofisi aRegistrar-General ari paMachipisa mumusha weHigfiled muHarare, audza Studio 7 kuti akawana paine vanhu vaidarirka chiuru vakanga vave mumutseste nechakare uye akazobva asina kutora chitupa mushure mekuudzwa kuti chirongwa ichi chaitirwa vaye vanodzidza muzvikoro zvakazvimirira kana kuti private colleges. Mumwe murairiridzi wepane chimwe chikoro mumusha weGlen View uyo aramba kudzomwa nezita, audza Studio 7 kuti ichokwadi kuti chirongwa ichi chinobata vana vanodzidza kuma private collegel. Ati vanhu vari muzvikoro zvehurumende, makunzuru kana zvemakereke havadi zvitupa kuti vanyore bvunzo. Murairidzi uyu atiwo vana vakawanda vaida zvitupa nekuti vanodzidza muzvikoro zvakazvimirira kana kuti zvisina kunyoreswa nehurumende uye zvisingabvumidzwe kunyoresa bvunzo. Nyanzvi munyaya dzedzidzo uye vari mutungamiriri wesangano rinomirira varairidzi reProgressive Teachers Union of Zimbabwe, Doctor Takavafira Zhou, vaudza Studio 7 kuti zvakakosha kuti vanoda kunyora bvunzo vasingadzidzi muzvikoro vatore zvitupa vachiti izvi zvinodzivirira hutsotsi nechikiribidi pabvunzo. Doctor Zhou, vaudza Studio 7 kuti zvinosuwisa kuti vanhu vanotambura kutora zvitupa munyika vachiti hapafaniri kuitwa zvematongerwo enyika pakutora zvitupa. Mutauriri webazi redzidzo yepasi, VaTaungana Ndoro, vanoti ichokwadi kuti vaya vasiri muzvikoro zvakanyoreswa kana kuti vari kudzidza kuma Non-Formal school, kana kuti vanganzi External Candidates, ndivo chete vanosungirwa kunge vaine zvitupa pabvunzo, kwete vanodzidza musvikoro zviri pasi pehurumende, makanzuru kana mamishoni. Zimbabwe Schools Examinations Council yakazivisa mwedzi wapera kuti vanoda kunyora bvunzo vanofanira kunge vabhadhara mari dzebvunzo musi wa9 Chikunguru uye vano nonoka vanofanira kubhadhara mari iyi musi wa30 Chikungururu. Doctor Zhou vaudza Studio 7 kuti vasina kukwanisa kutora zvitupa nezuro vachinenguva yekutora zvitupa izvi sezvo pachine nguva pazonosvika 30 Chikunguru. Vatiwo Covid-19 inogona kukanganisa kunyorwa kwebvunzo idzi uye semaonero avo, gore rino vana vachafoira zvakanyanya sezvo vasina nguva yekudzidza yakakwana uye varairidzi vasiri kudzidzisa nekuti havasi kufara nemihoro yavanotambira. Hurumende yakambomisa kuvhurwa kwezvikoro nekuti Covid-19 iri kupararira zvakanyanya. No media source currently available 	https://www.voashona.com/a/zimbabwe-government-stops-student-id-program-as-covid-19-figures-rise/5944492.html
health	Vanhu Makumi Mashanu Vanobatwa Vaine Mhando yeOmicron Variant	Vanhu makumi mashanu vanonzi vakabatwa vaine mhando itsva yeCovid-19 yeOmicron variant muZimbabwe. Vachitaura pamusangano wavaita nevatori venhau muHarare nhasi, mutevedzeri wegurukota rezvehutano, Doctor John Chamunorwa Mangwiro, vati ropa rakaongororwa iri raive rabva kuvanhu makumi maviri vakabatwa nedenda iri paMasvingo Teachers College, vatambi venhabvu makumi maviri nevaviri vechikwata che Under 17 National team, uye vamwe vanhu vasere. VaMangwiro vati ropa rese makumi mashanu rakavhenekwa rakawanikwa ruine hutachiona hwemhando itsva yeCovid -19 yeOmicron variant. VaMangwiro vatiwo vashandi vese vanoshanda nekurwisana nechirwere cheCovid 19 pamwe nevese vanorarama nezvirwere zvehupenyu hwese vave kufanirwa kubaiwa nhomba yetatu. VaMangwiro vatiwo kukwira kwehuwandu hwevari kubatiwa nehutachiona hweCovid -19 mucherechedzo wekuti nyika yapinda pachikamu chechina kubva zvatanga denda riri kana kuti 4th wave. Vaimbova gurukota rezvehutano muhurumende yemubatanidzwa, uye vari munyori wezvehutano muMDC Alliance, Dr Henry Madzorera, vati ongororo iyi inoratidza kuti mhando yeCovid-19yeOmicron ratova dambudziko guru munyika. Zimbabwe yava pakati penyika dxzinodarika makumi mashanu, idzo dzinosanganisira America, Britain, Brazil nedzimwe dzine vanhu vane chirwere chemhando yeOmicron variant pasi rose zvichitevera kubuda kweSouth Africa pachena mwedzi wapera ichiti yainge yawana hutachiona uhu munyika iyi. Nyika dzakawanda dzakabva dzamisa kutambira vanhu vanobva kunyika nomwe dzekuchamhembe kweAfrica dzinosanganisira South Africa, Zimbabwe, Namibia, Mozambique, Lesotho, Eswatini neBotswana. Zimbabwe inoti iri kutora matanho ekuona kuti chirwere ichi chisarambe chichipararira munyika kuburikidza nekuti vanenge vapinda munyika vachibva kudzimwe nyika, kusanganisira zvizvarwa zveZimbabwe, vazvipatsanure kwemazuva akatarwa nehurumende mushure mekuvhenekwa chirwere ichi pavanopinda munyika. Bazi rezvehutano rakazivisa nezuro kuti hakuna munhu akafa nedenda iri munyikayose izvo zvakasiya huwandu hwevanhu vafa nechirwere ichi vangori pazviuru zvina nemazana manomwe nevanomwe, 4 707. Vanhu chiuru chimwe chete nemakumi mana nevaviri vakabatwa nedenda iri nezuro wakare izvo zvakasiya vanhu vabatwa nechirwere ichi munyika vava zviuru zana nemakumi matatu nezvitanhatu nemazana matatu nemakumi manomwenevapfumbamwe(136,379). Vanhu vabayiwa nhomba yekutanga munyika vave mamiriyoni matatu ane zviuru mazana masere nemakumi maviri nezvipfumbamwenemazana matanhatu ane makumi matatu nevatanhatu(3 829 636). Vabayiwa nhomba yechipiri vave mamiriyoni maviri ane zviuru mazana\nmasere nemakumi mashanu nechimwe nemazana matanhatu ane makumi maviri nevashanu (2 851 625). Huwandu uhu hunogona kukwira nhasi manheru apo hurumende ichazivisa zvayawana nhasi. Hurumende inoti inoda kubaya vanhu mamiriyoni gumi kana kuti zvikamu makumi matanhatu kubva muzana senzira yekudzivirira kupararira kwechirwere ichi munyika. No media source currently available      	https://www.voashona.com/a/zimbabwe-record-50-cases-of-omicron-variant/6338436.html
politics	Zimbabwe Democracy Institute Inoti Mauto Achava neShoko reKupedzisira paNyaya yeAchatungamira Zanu-PF	Sangano ravanachipangamazano munyika, reZimbabwe Democracy Institute, kana kuti ZDI, raburitsa gwaro rinonzi Zimbabwe political economy review: military factor in Zanu-PF succession politics iro riri kudorongodza nyaya yekupindira mune zvematongerwo enyika inonzi iri kuitwa nevakuru vemauto. Mutungamiri wenyika, VaRobert Mugabe, vakaudza vatsigiri vebato ravo kumusangano wepagore weNational Conference webato ravo kuVictoria Falls kuti vamwe muchiuto, vasori nemapurisa vave kupindira munyaya dzezvematongerwo e nyika. Panyaya yekuti ndiyani achatora chigaro chavo, sangano iri rinoti nyaya yaVaMugabe yekusada kuti pataurwe nyaya yekuti ndiyani anovatsiva ndiyo yapa kuti vechiuto vade kupindirawo. Sangano iri rinoti nesimba rine mauto zvinenge zvoreva kuti ivo chete ndivo vanenge vaine simba rekuti anotora chigaro chaVaMugabe muZanu-PF ndiyani sezvo vaine pfuti. ZDI iri kuyambira kuti nyaya yemauto yekupindira munyaya dzezvematongerwo enyika inokanganisawo vekunze vanenge vachida kuuchika mari yavo munyika. Mukuru weZDI, uye vari nyanzvi mune zvematongerwo enyika, Doctor Pedzisayi Ruhanya, avo vanoti zvemuchato weZanu-PF nemauto zvakatanga munguva yehondo. No media source currently available  	https://www.voashona.com/a/zimbabwe-zvematongerwo-enyika/3109340.html
politics	Vanhu Vatatu Vanourayiwa neMauto Vakawanda Vachikuvara Mukuratidzira muHarare	Vanhu vatatu vapfurwa vakafa muHarare apo vatsigiri veMDC Alliance vange vachiratidzira kusafara kwavo nemafambisirwo aeri kuitwa basa rekuzivisa nyika zvakabuda musarudzo dzakaitwa neMuvhuro. Vaona zvaitika vanoti vanhu vapfurwa ava vanhuwo zvavo vabatwa nemhirizhonga yange isineyi nezvavanga vachiita. Mashoko atiri kutambira anoti vamwe vapfurwa vakafa afa madzimai anga achizvifambirawo zvawo. Muguta remuHarare maswera muchiridzwa pfuti nemapurisa achirwisana nevatsigiri veMDC Alliance. Mutauriri wemapurisa, Senior Assistant Commissioner Charity Charamba, vatenda kuti pane vanhu vaurayiwa muHarare mukuratidzira uku uye mitumbi yavo iri kuParirenyatwa Hospital. Mauto anofungidzirwa kuti ndiwo auraya vanhu ava. Zviuru nezviuru zvevatsigiri veMDC Alliance zvapinda mudhorobha mangwanani mazvatanga kuratidzira zvichiti sarudzo dzemusi weMuvhuro hadzina kubatwa zvakanaka neZimbabwe Electoral Commission, Zec. Varatidziri ava vatematema motokari dzeZanu PF nematombo pamwe nekutema mahwindo epamuzinda weZanu PF pamwe neZec. Pasina chinguva mapurisa anga akapakatira zvombo abva atanga kuridza pfuti panze pemahofisi eZanu PF. Panga pachiridzwa pfuti pamahofisi eZanu PF, vamwe varatidziri vaenda kwanga kuchiverengerwa mavhoti asi vazodzingwa nemapurisa avakandira hutsi hunokachidza pamwe nekuridzira pfuti mudenga. Varatidziri ava vabva vaparira nedhorobha rose vachiimba vachiti “tinoda Chamisa”. Chikopokopo chemasoja chazenge chave kutendererawo nepamusoro pevanhu vanga vachiratidzira uye masoja anonziwo anga ave kurova vanhu kune mimwe migwagwa iri pakati pedhorobha. Varatidziri ava vanoti havasi kuzofa vakadzokera kudzimba dzavo kudzamara zvavanoti ndizvo zvechokwadi zvakabuda musarudzo zvaziviswa kwete zviri kuziviswa neZec. Pataenda pamhepo, masoja pamwe nemapurisa anga akapakatira zvombo anga achimhanyisa vanga vachiratidzira ava. No media source currently available  	https://www.voashona.com/a/vanhu-vatatu-vourayiwa-nemauto-vakawanda-vachikuvara-mukuratidzira-muharare/4509452.html
health	Vemabhizimisi neVanozviitira Mabasa eMaoko Votambira Kunyevenutswa kweMitemo Pakurwisa Covid-19	Vamwe vemabhizimisi vanoti vari kutambira nemufaro danho rehurumende rekumbonyevenutsa mimwe mitemo yekuti vanhu vagare mudzimba munguya ino yekuvharwa kwenyika, lockdown, senzira yekumisa kupararira kwechirwere cheCovid-19. Mutungamiri wenyika, VaEmmerson Mnangagwa, neMuvhuro vakawedzera chirongwa chelockdown nemamwe mavhiki maviri kunyange vakarerutsa zvimwe zvinhu kuitira kuti vakawanda vari mumabhizimisi nevanozviitira mabasa emaoko vakwanise kutanga kushanda. Kunyange hazvo huwandu hwevari kufa nekubatwa nechirwere ichi huri kuti dererei, VaMnangagwa vakati basa richiripo kuona kuti nyika yasvika padanho riri nani zvikuru munyaya dzevanenge vachirwara neCovid-19. Vakatiwo vanhu vanenge vobvumidzwa kufamba kubva na8 mangwanani kusvika na 5:30 manheru. Muhurumende vanobvumidzwa kuenda kubasa zvikamu makumi maviri nezvishanu kubva muzana kubva pazvikamu gumi kubva muzana. Asi vanhu parufu vanofanira kunge vari makumi matatu chete sekare. VaMnangagwa vakati vanozviitira mabasa emaoko vanokwanisa kuvhura vakatevedzera kurudziro dziri kuitwa neWHO dzinosanganisira kugeza maoko, kuvhenekwa hutachiona uye kushanda vari kure nakure. Munyori mukuru musangano reZimbabwe Chamber of Informal Economy Associations, VaWisborn Malaya, vanoti vari kutambira zvakataurwa naVaMnangagwa vachitiwo nhengo dzavo dzange dzaomerwa nehupenyu sezvo dzange dzisiri kushanda kubva gore rapera. Vatiwo vave kuita gadziro yekutanga mabasa avo vachishanda nemakanzuru akasiyana siyana. Mutungamiri wesangano reEmployers Confederation of Zimbabwe, Doctor Israel Murefu, vanoti vari kufara kuti mabhizimisi akawanda ave kuvhurwa sezvo zvichibatsira kusimudzira hupfumi uye kuti vanhu vawane raramo. Munyori mukuru musangano revashandi revashandi reZimbabwe Congress of Trade Unions VaJaphet Moyo . Nyanzvi munyaya dzezvepfumi vachidzidzisa paDurban University of Technology, Muzvinafundo Gift Mugano, vanotiwo zviri pachena kuti nyika yave kubvumidza hayo vanhu kushanda kunyange hazvo pachine zvirehwa rehwa zvishoma zvasara zvinofanirwa kugadziriswa. Gurukota rezvemari, Muzvinafundo Mthuli Ncube, vainge vati vanotarisira kuti hupfumi huwedzere nezvikamu zvinodarika zvinomwe kubva muzana kana kuti 7,5% asi dzimwe nyanzvi munyaya dzezvehupfumi dzagara dzayambira kuti nekuda kweCovid-19 nezvimwe, izvi hazvikwanisike. No media source currently available  	https://www.voashona.com/a/vemabhizimis-nevanozviitira-mabasa-emaoko-votambira-kunyevenutswa-kwemitemo-pakurwisa-covid-19/5780426.html
business	Musangano weKimberly Process Wotanga KuAngola	Musangano weKimberly Process Certification Intercessional Plenary Scheme watanga kuLuanda, Angola neChipiri Zimbabwe ichichema nerekuti pane dzimwe nyika dzichiri kurwisa kuti isabvumidzwe kutengesa mangoda ayo. Musangano uyu uri kupera nemusi weMugovera. Vachitaura pamusangano uyu, gurukota rinoona nezvezvicherwa VaWalter Chidhakwa vanoti Zimbabwe iri kuita zvose zvinodiwa neKPC mukutengeswa kwemangoda. Vanoti Zimbabwe iri kuita zvose zvinodiwa neKPC mukutengeswa kwemangoda. Vamwe vakuru muhurumende vanoti sangano reWorld Policy Institute rinoda kuti Zimbabwe isatengesa mangoda nekuti iri kutengesa mangoda pamusika wekuDubai zvinonzi zvinogona kupa kuti mari dzemangoda dzigume dzave mumaoko evanopfurikidza mwero. Imwe kambani yekuBelgium inonzi Omega Diamonds yakabhadhariswa mari inosvika mamiriyoni zana nemamukumi mapfumbabwe nemashanu madhora ne KPC ichinzi yaisabhadhara mitero. Mangoda anotengeswa nekuDubai sezvinoitwa eZimbabwe anonzi anozoguma ave mumaoko emakoronyera uye vanhu vashoma ndivo vanoguma vowana mari yemangoda nenyaya yechikiribidi. Asi mukuru wekambani yePartnership Africa Canada, VaAllan Martin, avo vari kumusangano uyu vaudza Studio 7 kuti vakuru vehurumende yeZimbabwe vari kungorova bembera dzenhema panyaya iyi. VaMartin vati KPC inofanira kuona kuti mangoda atengeswa zviri pamutemo uye haafanire kuguma ave mumaoko evanopfurikidza mwero. VaMartin vatiwo Zimbabwe haifanire kungovhunduka chati kwatara. Kunyange hazvo makambani ekuMarange ave nemakore achichera mangoda, vakawanda, kusanganisira mamwe makurukota ehurumende vanoti havasi kuziva kuti mari yacho inofambiswa sei. Vashandi vakawanda kumakambani ekuMarange vari kupedzawo mwedzi vasina kubhadharwa vamwe vachigumurwa. Vakawanda vaifunga kuti mangoda achavandudza hupfumi asi zvinenge zviri kukona n’anga murapwa achida. Sachigaro wesangano reResources Exploitation Watch iro rinorerekera zvakanyanya kuhurumende, VaTafadzwa Musarara vanoti zvekunakumisa Zimbabwe kutengesa mangoda hazvishande. No media source currently available   	https://www.voashona.com/a/zimbabwe-economy/2834309.html
sports	Chevrons, Ireland zvotatsurana	   CHIKWATA chenyika checricket chemaChevrons, svondo rino chiri kubandana neIreland mumitambo yeOne Day International.   Zvikwata zviviri izvi svondo radarika zvakatamba mitambo yeTwenty20 International Series iyo yakahwinwa nemaChevrons 2-1.   Mumitambo yeT20, maChevrons akahwina wekutanga, Ireland ndokuzohwina wechipiri uye maChevrons akahwina wechitatu uyo wakaaona achisimudza mukombe weT20.   Svondo rino, zvikwata izvi zviri kutatsurana mumitambo yeODI kunhandare yeHarare Sports Club. Mutambo wekutanga uri kutambwa nemusi weChitatu, wechipiri nemusi weMugovera uye wekupedzisira nemusi weMuvhuro (23 Ndira).   MaChevrons anotofanira kukunya dzisimbe kuti akunde mumutambo weODI uyu obva ahwina series yese inoti yeT20 neODI.   Achipedza kubandana neIreland, maChevrons haasi kumbozorora sezvo ari kubva atanga gadziriro dzekusangana neWest Indies mwedzi unotevera mumitambo miviri yetest match kuQueens Sports Club kuBulawayo.   Director wecricket kuZimbabwe Cricket (ZC) — Hamilton Masakadza — anoti nguva yange yareba chikwata chavo chisina kumbotamba mitambo yetest match.   Anoti vakagadzirira kusangana neWest Indies uye chikwata chavo chinoda kuhwina mutambo uyu.   “Tine mufaro kukuzivisai kuti tichashanyirwa neWest Indies iyo yatichatamba nayo mitambo miviri yetest match kuBulawayo.   “Kunyangwe hazvo nguva yange yareba tisina kumbotamba mitambo yetest match, vakomana vedu vachange vaine hukasha vakagadzirira kutamba mitambo iyi. Ndinovimba kuti mumwe mutambo mukuru nechimwe chikwata chikuru uri kurongwa,” anodaro Masakadza.   Zvikwata zviviri izvi zvakapedzisira kusangana mumitambo yetest match series mugore ra2017 iyo yakapera iri mangange.   Asi, mutambo wakazopihwa West Indies kuti yahwina sezvo yainge yakakunda mutambo wekutanga ne117 runs.   MaChevrons akapedzisira kutamba mutambo wetest match mugore ra2021 apo akasangana neBangladesh muHarare.	https://www.kwayedza.co.zw/chevrons-ireland-zvotatsurana/
health	Vagari vemuHarare Vochemachema neKushomeka kweMotokari dzeKanzuru Yavo Dzinotakura Varwere	Vamwe vagari vemuHarare vari kuchema-chema nekushomeka kwemotokari dzekanzuru dzinotakura varwere, kana kuti maamburenzi, dzinova idzo dzine muripo uri nani zvichienzaniswa nedzemakambani akazvimirira. VaTaurai Zviripamwoyo, avo vakarwarirwa mazuva mashoma achangodarika, vanoti kunyangwe hazvo motokari dzinotakura varwere dzekanzuru yeHarare dziine muripo uri nani, hadziwanikwi zviri nyore. VaZviripamwoyo vanoti mamwe makambani ane motokari dzinotakura varwere akazvimirira anodhura zvakanyanya. Vachitaura neStudio 7, mumwe zvakare mugari wemuHarare, VaTanatsiwa Dambuza, vati kodzero yehutano iri mubumbiro remitemo yenyika haigoni kuzadzikiswa kana vagari vasiri kuwana motokari dzinotakura varwere dzine muripo uri pasi sedzekanzuru yeHarare. VaDambuza vakurudzira kanzuru kuti igadzirise dambudziko iri. Meya veguta reHarare, VaJacob Mafume, vatendawo kuti motokari dzinotakura varwere muguta ishoma zvakanyanya vachiti pari zvino dzinogona kunga dziri nomwe kana sere. Vawedzerawo vachiti kanzuru yavo ichange ichizeya nezvenyaya yekushomeka kwemotokari dzinotakura varwere kuti vagadzirise dambudziko iri. Vachipindura mubvunzo wekuti imotokari ngani dzingakwanira kanzuru, VaMafume vati kanzuru inoda mota dzinotakura varwere makumi maviri neshanu. Tsvakiridzo yaitwa neStudio 7 inoratidza kuti motokari dzekanzuru dzinotakura varwere ndidzo dzine mutengo yepasi inogonekwa nevagari vasina mari yakawanda. Pari zvino motokari dzinotakura varwere dzekanzuru yeHarare dzinobhadharisa makumi maviri emadhora ekuAmerica kana kuti US$20.00, vagari vachitenderwa kubhadhara nemari yemunyika. Ukuwo, makambani akazvimiririra achibhadarisa varwere mari inogona kusvika kuzana remadhora kana kuti US$100.00, kutakura murwere panguva yega yega. No media source currently available 	https://www.voashona.com/a/6860006.html
health	Nhomba yeKutanga yeCovid-19 Yotarisirwa muNyika neMuvhuro Kubva kuChina	Bazi rezvehutano rinoti mutevedzeri wemutungamiri wenyika uye vari gurukota rezvehutano VaConstantino Chiwenga ndivo vachagashira nhomba yeCovid 19 yakapihwa Zimbabwe neChina panhandare yendege yeR.G. Mugabe International Aiport muHarare nemusi weSvondo. Nhomba iyi, inosvika zviuru mazana maviri, inonzi Sinopharm iri kutarisirwa kusvika muZimbabwe nenguva dza 3 mangwanani. Kunyangwe dzimwe nyanzvi dziri kuti China haisi kunyatsobuda pachena nezvenhomba iyi, nyika dzakaita seTurkey, Indonesia neBrazil dziri kuishandisa dzinoti iri kushanda nezvikamu makumi mashanu kusvika pamakumi mapfumbamwe nerimwe kubva muzana kana kuti 50% to 91%. Hurumende inotiwo veMedicines Control Authority of Zimbabwe vachaongororawo kuti mushonga uyu unoshanda here usati wabayiwa vanhu. Nyanzvi munyaya dzezvehutano Dr Brighton Chireka vakurudzira vanhu kuti vatambira nhomba iyi kuti chirwere chisarambe chichipararira zvakanyanya. Tichiri panyaya iyi, huwandu hwevanhu vari kufa nekubatwa nechirwere cheCovid-19 huri kuramba huchiderera uye bazi rezvehutano rinoti nemusi weSvondo kwakafa vanhu vaviri nechirwere ichi. Izvi zvinorevea kuti vanhu vafa kubva chirwere ichi zvachakatanga kupararira vave vave chiuru chimwe chete nemazana mamana kana kuti 1, 400. NeSvondo vanhu makumi matanhatu nevasere kana kuti 68 vakabatwa nechirwere ichi zvasiya vanhu vabatwa nechirwere ichi kubva zvachatanga kupararira vave zviuru makumi matatu nemashanu anezana nemakumi manomwe nevaviri kana kuti 35, 172. Vanhu mazana mashanu negumi nevaviri kana kuti 512 vakapora kubva kuchirwere ichi nezuro zvasiya vanhu vapora vave zviuru makumi matatu nemazana matanhatu nemumwe kana kuti 30, 601. Vanhu vachiri kurwara zviuru zvitatu nezana nemakumi manomwe nemumwe kana kuti 3, 171. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni matatu nezviuru mazana manomwe kana kuti 3,7 million vabatwa nechirwere cheCovid-19 muAfrica. Vanhu vafa vasvika zviuru makumi mapfumbamwe nemanomwe nemazana masere nemakumi manomwe kana kuti 97, 870. Vapora muAfrica vadarika mamiriyoni matatu nezviuru mazana maviri kana kuti 3,2 million. South Africa ndiyo ine vanhu vakawandisa vabatwa nekufa nechirwere ichi muAfrica. Dunhu reSADC ndirozve rine vanhu vakawandisa vabatwa nechirwere ichi vadarika miriyoni imwe chete nezviuru mazana manomwe kana kuti 1,7 million. North Africa ine vanhu vabatwa nechirwere ichi vadarika miriyoni imwe chete. Huwandu hwevanhu vabatwa nechirwere checoronavirus pasi rose hwadarika zana remamiriyoni nemasere kana kuti 108 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana mana nemakumi masere nevatatu zvine mazana matanhatu kana kuti 483, 600 vabatwa nechirwere ichi vachidarika mamiriyoni makumi maviri nemanomwe ane zviuru zvishanu kana kuti 27, 5 million. Pasi rose, vanhu vafa nechirwere ichi vanodarika mamiriyoni maviri nezviuru mazana matatu kana kuti 2,3 million. Asi vapora pasi rose vachidarika mamiriyoni makumi matanhatu nezviuru mazana manomwe kana kuti 60, 7 million. No media source currently available 	https://www.voashona.com/a/nhomba-yekutanga-yecovid-19-yotarisirwa-munyika-nemuvhuro-kubva-kuchina/5777917.html
business	Mabhindauko Oraramisa Vamwe Vari Kunze kweNyika	Zvizvarwa zveZimbabwe zvakawanda zvakabuda munyika zvichinotsvaga mafuro manyoro munyika dzakapoteredza Zimbabwe, zviine tarisiro yekuti zvinhu zvichakasika kunaka kumusha zvodzokera. Asi tarisiro iyi inenge yaramba chave chiroto chisingabatiki, izvo zvoita kuti vamwe vakaita saVaLovejoy Chinhema, avo vari kuMaputo, kuMozambique, vatange mabhindauko anopa raramo. VaChinhema vanoti vakabatana nevamwe vana veZimbabwe vakavhura zvitoro zvinotengesa zvinhu zvakasiyanasiyana zvinosanganisira mbatya nemagumbeze. VaChinhema vanoti ivo nevamwe vavo vatanhatu vanotenga zvinhu kuSouth Africa neSwaziland zvavanozotengesa kuMozambique. VaChiinhema vanoti vane vashandi vavakatopinzawo mabasa vanove zvakare vana veZimbabwe. Asi VaChinhema vanoti kudhonha kwemari yekuSouth Africa kwakambozunguza bhizimusi ravo zvishoma sezvo vakanga vasisakwanisi kunotenga zvinhu zvemuzvitoro zvavo kuZimbabwe nekuti mari yekuAmerica inonzi ndiyo iri kunyanyodiwa muZimbabwe yakange yave nesimba rakanyanya. Asi vanoti vari kukwanisa zvavo kuraramisa mhuri dzavo zvichienzaniswa nekunge dai vari kumusha. “Tinonyanyohodha ma duvet nembatya zvinozotengeswa mumarukisheni nevanhu vatakapawo mabasa,” VaChinhema vanodaro. Vanoti madzimai avo kumusha akasara achiitawo mabhindauko ekusona mbatya dzekutengesa. Asi vanoti chishuvo chavo chikuru ndechekuti dai zvinhu zvakasika kunaka kuitira kuti vadzokere kumusha. No media source currently available 	https://www.voashona.com/a/zimbabwe-politics-mozambique-vending/3084692.html
business	Zvizvarwa Zviri Kunze Zvowana Mukana weKupinda Muchirongwa Chinorerutsa Zvinhu Munguva yeKushaikirwa	Zvimwe zvizvarwa zveZimbabwe zviri kunze kwenyika mukupera kwesvondo zvakave nemukana wekunzwisisa pamusoro pechirongwa chekuvigana kana munhu achinge ashaya, cheSahwira International Plan chiri pasi peNyaradzo Life Assuarance Company. Mukana uyu wakavepo kuburikidza nemusangano wakaitwa padandemutande reZoom nevari kumirira kambani iyi kunze kwenyika, vekambani yeMKI, iri pasi pezvimwe zvizvarwa zveZimbabwe zviri muAmerica. Mumwe mukuru wekambani yeMKI, VaEsau Mavindidze, vanoti vanhu vanodarika zana vakakwanisa kupinda mumusangano wavo uyu vachibvunzawo mibvunzo yakakosha zvikuru pamusoro pechirongwa ichi, icho chakanangana nekurerutsira vari kunze munguva yekushaikirwa. VaMavindize vanoti chirongwa cheSahwira International Plan ichi chinorerutsa ndima zvikuru kana mufi achida kuendeswa kunoradzikwa kumusha. Vanoti munguva zhinji hama neshamwari dzemufi vanozopinda mudambudziko rekuunganidza mari kuti vakwanise kuzadzisa zvido zvemufi zvekunoradzikwa kwaakasarudza achiri mupenyu. VaMavindize vanoti musangano wavo wavakaita uyu wakaratidza kuti vanhu vave kutarisira kuchirongwa ichi, uye vave kusununguka kutaura nezveremangwana ravo kana vachinge vazosiya pasi rino, izvo zvagara zvichionekwa nevamwe sechinhu chisingataurike nezvacho nguva zhinji. No media source currently available 	https://www.voashona.com/a/zimbabweans-in-the-diaspora-get-advice-from-funeral-insurance-experts/5763566.html
business	Zimbabwe Youth Development Foundation Trust Yopa Chiedza Kune Vanotambura Kumusha	Basa rekubatsira vanoshaya chinhu chinonzi nechimwe chizvarwa cheZimbabwe chiri mudunhu reTexas muAmerica, Advocate James Bayanai, chiri muropa ravo. Kubva muna 2010, Advocate Bayanai kuburikidza nesangano ravo reZimbabwe Youth Development Foundation Trust, vari kubatsira vana vechikoro pamwe nemhuri dzinoshaya vari mumaruwa muZimbabwe kuburikidza nekuunganidza rubatsiro rwakasiyanasiyana rwunosanganisira mabhuku nezvimwe zvinodiwa mukudzidza. Advocate Bayanai vanoti kubva nguva yavakatanga sangano reZimbabwe Youth Development Foundation Trust iri, vakwanisa kubatsira zvikoro zvakawanda kwazvo zvemunharaunda yeChirumhanzu mudunhu reMidlands pamwe neHurungwe kuMashonaland West. Vanoti kuburikidza nesanganpo ravo, vana vezvikoro zvakawanda vanoitawo makwikwi ezviperengo, kana kuti Spelling Bee Competition, ayo anozoita kuti vanenge vabudirira vazonokwikwidzana nevamwe vana vanobva kunyika dzakasiyanasiyana dzemuAfrica. Mwedzi wapera Advocate Bayanai nesangano ravo vakatambanudza rubatsiro rwavo vachi[inda mumajeri umo vakawanikwa vachipa rubatsiro rwechikafu pamwe ne wheelchair kuvasungwa vekujeri reChikurubi Maximum Security Prison. Vanoti vakaberekerwa kwaChirumhanzu vakadzidza kuzvikoro zveko pamwe neMutasa mumusha weHighfield, vachizodzokera zvakare kwaHama Secondary School kuChirumhanzu kunoita zvidzidzo zvesekendari, pashure vakazoenda kuUniversity of Zimbabwe kwavakanoita zvidzidzo zvehugweta. Muna 2015 Advocate Bayanai vakazobuda muZimbabwe vachienda kuAmerica kunoita zvidzidzo zvavo zvepamusorosoro zvehugweta paTulane University Law School kudunhu New Orleans, vakazonogara kuDallas mudunhu reTexas mushure mekupedza zvidzidzo zvavo. Advocate Bayanai ndemumwe wezvizvarwa zveZimbabwe zvakawanda zviri kunze kwenyika zviri kubatsira kusimudzira hupenyu neraramo zvevanhu vari kumusha paine tarisiro yekuvapa ramangwana rakajeka. No media source currently available 	https://www.voashona.com/a/zimbabwe-diaspora-zimbabwe-youth-development-foundation-trust/5710871.html
politics	"Vanoongorora zveMatongerwo eNyika Vozeya Nyaya yeKusatorerwa Matanho kwe""Mashurugwi"""	"Nyaya yezvikwata zviri kurwisa pamwe nekuponda vanhu zvichishandisa mabhemba, izvo zvave kuzivikanwa nerekuti “mashurugwi” yanetsa munyika yose zvichitevera kupararira kuri kuitwa zvikwata izvi mumatunhu ose emunyika. Mukutanga, zvikwata zvevanhu vemabhemba izvi zvainyanyowanikwa munzvimbo dzinocherwa zvicherwa zvakaita semangoda negoridhe, asi pari zvino vanhu ava vanonzi vave kungowanikwa chero mumapurazi kana mumamisha, umo vari kurwisa vanhu vavanenge vanetsana navo, kana kushandisa mabhemba avo mukubira vanhu. Mashurugwi anonzi akonzerawo kusagadzikana kwevanhu mumatunhu akawanda, kusanganisira mumadhorobha. Mashoko ari kubuda mumadandemutande anoti chikwata che""Mashurugwi"" chakarwisa imwe mhuri kuChegutu neChitatu manheru vanhu vaviri vakafa vamwe vatatu vakakuwara zvakaipisisa. Vanhu ava vanonziwo vakanorwisa kamba yemapurisa kuNembudziya kuGokwe vachiedza kununura mumwe wavo akanga asungwa. Asi mapurisa anonzi akazokwanisa kusunga vanhu vanosvika makumi mana. KuMazowe kunonziwo kwakasungwa vanhu gumi nevana, mabhemba gumi nerimwe pamwe nezvimwe zvombo zvakasiyanasiyana zvakawanikwa. Mazuva mashoma adarika vanhu ava vakaponda mumwe mupurisa kuBattlefields, kuKadoma, vatanhatu vavo vakasungwa nemapurisa. Vanoongorora zvematongerwo enyika uye vari mukuru wesangano reCentre for Natural Resource Governance, VaFarai Maguwu, vanoti vari kunzi mashurugwi ava havaneyi nedunhu reShurugwi, asi kuti izita rakabva kuchikwata chakamboshungurudza vanhu kwaMarange chainzi ""magombiro"". Vanoti mapurisa haasi kutora matanho sezvo vanhu ava vari pasi pevamwe vakuru vari muchipurisa nemuchiuto. VaMaguwu vanoti zvinozivikanwa nevanhu vose munyika kuti vanotyora mutemo vasingasungwi inhengo dzeZanu PF, zvichireva kuti vanenge vachichengetedzwa nevezvematongerwo enyika vane masimba. Asi vanoongorora zvematongerwo enyika vari nhengo yeZanu PF, VaGadzira Chirumhanzu, vanoti zviri kuitwa nevanhu vari kunetsa ava hazvineyi neZanu PF kana zvematongerwo enyika, asi kuti inhubu dzevanhu dziri kuisa mutemo mumaoko adzo. VaChirumhanzu vanoti chimwe chinoita kuti vati hazvineyi nezvematongerwo enyika ndezvekuti kusvika nhasi hapana bato rezvematongerwo enyika rati rambobuda richiti rine nhengo dzakapondwa nevanhu ava, asi kuti vari kuponda vanhuwo zvavo. No media source currently available  "	https://www.voashona.com/a/zimbabwe-political-panel-mashurugwi-farai-maguwu-gadzira-chirumhanzu/5238620.html
health	Kupararira kweCoronavirus Kune Vasina Kubuda muNyika Kwotemesa VanaChiremba Musoro	Mumwe chiremba Dr Edgar Munatsi vanoti vanhu vanofanira kungwarira zvikuru kupararira kwave kuita chirwere checoronavirus munyika zvikuru kune vanhu vasina nhoroondo yekumbobuda munyika kana kusangana nevane chirwere ichi vanozivikanwa. Dr Munatsi vanoti kurwara kwevanhu kuMhondoro, Mrewa neChegutu vasina nhoroondo yekushanya kunze kwenyika idambudziko guru chaizvo zvinogona kuti hurumende haisi kuita zvakakwana kuvheneka hutachiona uhu. Huwandu hwevanhu vabatwa nechirwere checoronavirus muZimbabwe hwasvika pamakumi matatu nematanhatu kana kuti 36. Vanhu vapora kubva muchirwere ichi vapfumbamwe uye vafa vachiri vana. Tichiri panya iyi, huwandu hwevanhu vabatwa nechirwere checoronavirus pasi rose hwadarika mamiriyoni mana nezvuru mazana mana kana kuti 4,1 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nechirwere. Vanhu vafa vave kuda kwechirwere ichi vadarika zvuru mazana maviri zvine makumi masere nematatu 283, 000. Asi pavanhu ava vapora ndivo vakawanda vanosvika miriyoni imwe chete nezvuru mazana mana kana kuti 1, 4 million. Mashoko atumirwawo Studio 7 neAfrican Union achibva kubazi rezvehutano resangano iri reAfrica Centers for Disease Control and Prevention anoratidza kuti vanhu vanodarika zvuru makumi matanhatu nematatu, 63, 000 vabatwa nechirwere checoronavirus muAfrica uye vashaya zvuru zviviri nemazana maviri nemakumi mapfumbamwe  2, 290. Vapona vanosvika zvuru makumi maviri nechimwe 21, 000. No media source currently available 	https://www.voashona.com/a/kupararira-kwecoronavirus-kune-vasina-kubuda-munyika-kwotemesa-vanachiremba-musoro/5415192.html
sports	Ticharwa semvumba: Siyachitema	  MURAIRIDZI weGlow Petroleum Queens, Perpetua Siyachitema, otsidza kuti chikwata chake chicharwa semvumba mwaka wegore rino zvichitevera kuhwina kwachakaita mukombe weRainbow Amateur Netball League (RANL).   Svondo radarika, Glow Petroleum Queens yakapihwa mubairo weUS$3 000 nemenduru yegoridhe pamabiko akaitwa muHarare ekupemberera shasha dzakahwina mwaka wadarika weRANL.   Muhurukuro neKwayedza, Siyachitema anoti chikwata chake chakatamba zvinonwisa mvura mwaka wadarika izvo zvakachiona chichingokundwa mumutambo mumwe chete murwendo rwavo rwekurwira mukombe weRANL.   Siyachitema, uyo aimbove mutambi wechikwata ichi nechenyika chemaGems, anoti mwaka uno vanoda kurwa semvumba kuti vachengetedze mukombe wavo naizvozvo vanofanirwa kupedza mwaka wose vasina kumbokundwa.   “Sechikwata, tiri kufara nekuhwina kwatakaita mwaka wadarika, zvainge zvakaoma nekuti takazomirira pazuva rekupedzisira kuziviswa kunzi tisu shasha dzeRANL dza2021.   “Saka tichienda mumwaka wegore rino, tinoda kurwa semvumba tihwine mitambo yedu yose uye zvimwe zvikwata zvizive kuti hatisi kuita zvekutamba asi kuti tiri shasha chaidzo. Tikahwina mitambo yedu yose, tinoziva kuti hatizobatire hana dzedu mumaoko sezvatakazoita pazuva rekupedzisira remwaka wadarika apo takange tave kuda kuti ZRP Mambas Queens ikundwe kuitira kuti tizogadzwa humambo hwedu,” anodaro Siyachitema.   Zvichitevera kuhwina kwakaita chikwata chake mukombe weRANL, Siyachitema ndiye akabva asarudzwa kuve murairidzi wemwaka wa2021 (Coach of the Year).   ZRP Mambas, iyo yakapedza iri pechipiri, yakahwiniswawo US$2 000 kuchiti Correctional Queens ikapihwa US$1 500 mushure mekutora nhamba yechitatu. Mutambi weCorrectional Queens, Kudakwashe Mushonge, ndiye akahwina mubairo wePlayer of the Season, Judith Mudekwe weTenax akatora weRookie of the Season uyewo Pauline Jani weZRP Mambas Queens ndiye akahwina weGolden Hand.   Zvakadaro, mwaka weRANL wa2022 uri kutanga svondo rino.	https://www.kwayedza.co.zw/ticharwa-semvumba-siyachitema/
politics	Dare raMejastiriti Robvumidza Crisis in Zimbabwe Coalition Kuratidzira Mushure Mekumborambidzwa neMapurisa	Dare ramejasiatiriti muHarare nemusi weMuvhuro rakatura mutongo wekubvumidza sangano reCrisis In Zimbabwe Coalition kuti riratidzire kusafara kwaro nekunonoka kuri kuitwa nehurumende kuvandudza mitemo inobata sarudzo munyika. Mutongi wedare ramejasitiriti VaLanzini Ncube vakatura mutongo wekuti sangano reCrisis In Zimbabwe Coalition rienderere mberi nehurongwa hwaro hwekuratidzira muHarare neChitatu mushure mekunge sangano iri rarambidzwa nemapurisa kuratidzira richinzi rinozokanganisa runyararo muguta. Mutongi wedare ati kuratidzira uku kuri kuenderere mberi vachiti bumbiro remitemo rinobvumidza vanhu kuratidzira uye mapurisa haafanire kufungidzira kuti vanhu vachapara mhosva ivo vasina chokwadi nazvo. Sangano reCrisis in Zimbabwe Coalition rakarambidzwa kufora muHarare nemapurisa mushure mekuvazivisa kuti nhengo dzaro dzichazofora dzichiratidza kusafara kwadzo nekunonoka kuri kuita hurumende kuvandudza mitemo inobata sarudzo. Sangano iri rinoti mitemo yesarudzo inofanira kuvandudzwa kuitira kuti iringane nebumbiro idzva renyika pamwe nezviga zvinobata nyaya dzesarudzo zvakatarwa nesangano renyika dziri kuchamhembe kweAfrica re SADC kana kuti SADC Principles Governing the Conduct of Democratic Elections. Mutauriri weCrisis in Zimbabwe Coalition, VaThabani Moyo vanoti vafara zvikuru nemutongo waturwa nedare. Zvichakadaro, imwe nyanzvi munyaya dzezvematongerwo enyika uye vachishanda vakazvimirira VaDavid Nyamanhindi vaudza Studio 7 kuti zviri kuitwa nemapurisa zvekurambidza misangano izvi zvinhu zvagara zvino zivikanwa kuti ndizvo zvavanoita pose panenge pave kuendwa kusarudzo vachiti mapurisa haafanire kuve nedivi raanorerekera. Zvichakadaro, mutongi wedare uyu audza mapurisa kuti achengetedze nhengo dzeCrisis in Zimbabwe Coalition padzichange dzichifora muHarare neChitatu. No media source currently available 	https://www.voashona.com/a/zimbabwe-matongerwo-enyika/4339008.html
politics	Vanhu Vashanu Vanofa Zvichitevera Mhirizhonga Iri Kuitika muSouth Africa	Mapurisa emu South Africa ashandisa zvombo zvemabara asingauraye senzira yekuti vanhu vanga vachiratidzira mumigwagwa yeAlexandria, vaparare. Vanhu ava vanga vachiratidzira vachiti havadi kuti zvizvarwa zvedzimwe nyika zvinge zvichigara nekushanda munyika iyi. Zvinonzi vanhu vashanu vafa mumhirizhonga iyi, uye vanhu vanodarika zana vasungwa munyika yose vachipomerwa mhosva yekukonzera mhirizhonga. Mutungamiri we South Africa, VaCyril Ramaphosa, vashora zvikuru mhizhonga iri kuitika munyika mavo, vakati vachaita musangano negurukota rezvemapurisa, Va Bheki Cele, kuti patsvagwe nzira dzekugadzirisa dambudziko iri. Va Cele vabvuma kuti kune vanhu vashanu vafa mumhirizhonga iyi. Mumiriri we Zimbabwe mu South Africa, Va David Hamadziripi, vati havana ruzivo kana pavanhu vafa ava, pane zvizvarwa zveZimbabwe here kana kuti kwete. Asi vavimbisa kuti vachaunganidza zvavanenge vawana vozivisa veruzhinji. VaRamaphosa vati zviri kuitwa nezvizvarwa zve South Africa zvekurwisa nekushungurudza vabvakure, hazvisi zvinhu zvinokurudzurwa kuitwa. Vati izvi zvinofanirwa kumiswa izvozvi, vachiti vanhu vemuSouth Africa vanogara kugara murunyararo. Zvitoro zvevanhu vanobva kunze kwe South Africa zvakapwanywa kana kupiswa mudunhu reGauteng. Ukuwu mutungamiri wedunhu re Gauteng, Va David Makhura, vashanyira musha weAlexandria neChipiri masikati vachiona kuparadzwa kwakaitwa zvitoro. VaMakhura vakurudzira kuti mudunhu ravo muve nekugadzikana. Zvichakadaro, gurukota rezvekudzivirirwa kweSouth Africa, Amai Nosiviwe Mapisa Nqakula, vati kuparadzwa kwezvitoro kwakanangana nekuzvibisa chimiro cheSouth Africa. Mhirizhonga iyi inonzi yakatanga ku Tshwane svondo rapera, isati yapararira mu Johannesburg nenzvimbo dzakapoteredza guta iri. Sachigaro weZimbabwe Exiles Forum, VaGabriel Shumba, vanoti vanhu vana varasikirwa nehupenyu pamusoro pevatatu vakashaya nemusi weMuvhuro, asi havazivi kuti vanhu vangani vanobva kuZimbabwe vangave vakabatwa nemhirizhonga iri. VaShumba varatidzawo kushungurudzika nemaitiro emhuri yeZimbabwe iri muSouth Africa, iyo vati haina kubatana izvo zviri kupa kuti masangano anomirira zvizvarwa zveZimbabwe atadze kuve neruzivo pane zvirizvarwa zveZimbabwe zvinogona kunge zviri kuvhiringwa nemhirizhonga iyi. VaShumba vakurudzira mhuri yeZimbabwe iri muSouth Africa kuti itumidzire padandemutare reZEF, kana vachinge vasangana netsaona munguva yemhirizhonga iyi. Mukuru wesangano rinomiririra mabhizimisi emhuri yeZimbabwe mu South Africa, reProudly 263, VaStan Makwara, vanoti vanoshungurudzika nezviri zvikuru bezviri kuitika muSouth Africa sezvo zvichivhiringidza mabhizinesi pakati peZimbabwe neSouth Africa. VaMakwara vaenderera mberi vachiti vari mubishi kuzivisa nhengo dzavo nzvimbo dziri kuitika mhirizhonga iyi kuitira kuti vagare vari kure. Vatiwo sangano ravo riri kushanda nemuzinda weZimbabwe muSouth Africa pachitsvagwa nzira dzekupedza dambudziko iri. Zvichakadaro, kune gwaro raburitswa riri kukurudzira zvizvarwa zvekunze, kuti zviratidzire mangwana, pamusangano we World Economic Forum on Africa, uyo uri kutanga nemusi weChitatu muguta reCape Town. Ratidziro iyi, ichange iri yekukurudzira vatungamiriri venyika dzemuAfrica vachange vari pamusangano uyu, kuti vatore matanho akaomara kunyika yeSouth Africa nekutadza kwayo kwairi kuita kuremeredza kodzero dzevanobva kunze kwenyika iyi. Mutungamiri wenyika, VaEmmerson Mnangagwa, vatove muCape Town kuti vazopinda mumusangano uyu. No media source currently available    	https://www.voashona.com/a/south-africa-xenophobic-violence-leave-five-dead/5068165.html
business	Mutungamiri Mutsva weZCTU Anoti Chinangwa Chake Ndechekurwirwa Kodzero dzeVashandi	Mutungamiri mutsva wesangano guru revashandi munyika reZimbabwe Congress of Trade Unions (ZCTU), anova zvekare mudzimai wekutanga kutungamira sangano iri Amai Florence Mutasa, vanoti hapana nguva yekutarisa zvakaitwa kare musangano ravo, vachiti pane basa zhinji rinofanirwa kuitwa. Amai Taruvinga vaudza Studio 7 kuti kusimudzira hupenyu hwemushandi zvinoda mushandirapamwe musangano ravo. Vati chinangwa chesangano ravo ndechekuchengetedza nekurwira kodzero dzevashandi vose, zvisinei kuti basa ravanoita nderipi. Sangano reZCTU rakaita kongiresi yaro kupera kwesvondo rikasarudza hutungamiri hutsva uho hwakaona VaPeter Mutasa vachikundwa musarudzo yemutungamiri wesangano iri kuchisarudzwa Amai Taruvinga. No media source currently available	https://www.voashona.com/a/mutungamiri-mutsva-wezctu-anoti-chinangwa-chake-ndechekurwirwa-kodzero-dzevashandi/6295424.html
politics	ZEC Yotarisira Kupeta Gwaro Idzva reVavhoti Mukupera kweGore	Sachigaro weZimbabwe Electoral Commission kana kuti ZEC Amai Rita Makarau vanoti vanotarisira kuti panopera gore rino vanenge vave negwaro idzva revavhoti. Izvi zviri kuitwa sezvo nyika iri kutarisira kuita sarudzo gore rinouya. Vanotiwo mukupera kwemwedzi uno vanenge vave nemichina yose inodiwa mukunyoresa vavhoti. Nemusi weChishanu, ZEC inoti yakakwanisa kupihwa michina mazana mana pamichina zviuru zvitatu zvakatengwa nehurumende kubva kukambani yeLaxton Group yekuChina. Amai Makarau vanotiwo vanhu vanokwanisa kuvhota nezvetupa zverata musarudzo dzegore rinouya. Mashoko aya anotevera zvainge zvambotaurwa namabharani mukuru wehurumende vaTobaiwa Mudede avo vainge vati vanhu havakwanise kuvhota kana vasina zvitupa zvebepa. Amai Makarau vanoti kana vachinge vapedza kugadzira gwaro revavhoti vanofunga kuti sarudzo dzinenge dzokwanisa kuitwa. No media source currently available 	https://www.voashona.com/a/zimbabwe-matongerwo-enyika/4014883.html
politics	POLITICAL PANEL	Vana veZimbabwe vakawanda vanoti vari kushuvira kuti dai munyika maitwa nhaurirano dzekutsvaga nzira dzekugadzirisa matambudziko akatarisana nenyika. Izvi ndizvowo zviri kukurudzirwa nevatungamiri vemapato ezvematongerwo enyika pamwe nemapato avo, vachiti iyi ndiyo yega nzira inokwanisa kugadzirisa matambudziko ari munyika, anosanganisira ezvematongerwo enyika pamwe nezveupfumi. Mutungamiri wenyika, VaEmmerson Mnangagwa kutanga kwemwedzi uno vakashevedzera musangano wekutanga wenhaurirano dzakadai, uyo wakapindwa nevemamwe mapato ezvematongerwo enyika, kunze kwebato guru rinopikisa reMDC nemutungamiri waro VaNelson Chamisa. Vemakereke vakashevedzerawo musangano wenhaurirano asi mutungamiri wenyika VaMnangagwa havana kupinda musangano uyu, kunyange hazvo VaChamisa vakapindawo rwendo rwuno. Asi vakawanda vanoti neimwe nzira VaMnangagwa vakapinda musangano uyu sezvo vakanga vakamirirwa nasachigaro webato ravo, Amai Oppah Muchinguri-Kashiri pamwe nevamwe vakuru mubato ravo reZanu PF. VaMnangagwa vanonzi vashevedza zvakare mapato ose akapinda mumusangano wekutanga kune dzimwe nhaurirano dzechipiri mangwana, idzo diznonzi dziri kuitirwa zvakare kumuzinda wavo weState House. Kunyange hazvo mamwe mapato audza Studio 7 kuti achaenda kumusangano uyu, MDC inotungamirirwa naVaChamisa inoti zvakare haisi kuenda kumusangano uyu. Izvi zvave kuita kuti vana veZimbabwe vabvunzane kuti saka matambudziko ari munyika anogadziriswa sei kana paita kudhonzerana kwakadai? Mukuzeya nezvenyaya iyi, tabata munyori mukuru weMDC, VaDouglas Mwonzora, pamwe nenhengo yeCentral Committee ye Zanu PF VaJoseph Tshuma. Tatanga nekubvunza vaMwonzora kuti sei vasiri kuenda kumusangano uyu.	https://www.voashona.com/a/4798258.html
health	Hurumende Inoti Hapana Mwana weChikoro Afa neCovid-19 Kunyangwe Vakawanda Vabatwa neChirwere Ichi	Mukuru anoona nezvekudzivirirwa kwechirwere cheCovid-19 munyika Dr Agnes Mahomva vanoti kunyangwe huwandu hwevana vechikoro vari kubatwa neCovid-19 huri kuramba huchikwira, hapana mwana ati afa nechirwere ichi kusvika parizvino. Vana vechikoro mazana masere nemakumi mapfumbamwe kana kuti 839 vabatwa nechirwere cheCovid-19 mumavhikimnaviri adarika chete. Pavanhu zana nemakumi manomwe nevaviri vakabatwa nechirwere ichi nemusi weSvondo, makumi maviri nemumwe vana vechikoro. Izvi zvasiya vabatwa nechirwere ichi kubva zvachatanga kupararira vave zviuru mazana maviri zvine makumi matatu nemashanu nemazana mapfumbamwe nemakumi manomwe nemashanu kana kuti 235 975. Nemusi weSvondi bazi rezvehutano rinoti hakuna munhu akafa nechirwere ichi zvasiya vafa nacho vachingori zviuru zvishanu nemazana matatu nemakumi mapfumbamwe nevana kana kuti 5 394. Bazi rezvehutano rinotiwo vanhu mamiriyoni mana nezviuru mazana matatu zvine makumi mashanu nezvishanu nemazana mashanu nemakumi masere kana kuti 4 355 580 vabayiwa nhomba yekutanga yeCovid-19. Vanhu vabayiwa nhomba kaviri vave mamiriyoni matatu nezviuru mazana matatu zvine makumi masere nezvipfumbamwe nemazana mashanu nemakumi mapfumbamwe nevanomwe kana kuti 3 389 597. Vanhu vabayiwa nhomba katatu vave zviuru zana nemakumi maviri zvine mazana matanhatu nemakumi manomwe nevatatu kana kuti 120 673. Bazi rezvehutani rinoti rine hurongwa hwekubaya vanhu mamiriyoni gumi nhomba kana kuti zvikamu makumi matanhatu kubva muzana kuti inyatsoshanda zvakanaka. Hurumende yave kukurudzirawo kuti vana vane makore gumi nemaviri kuti vabayiwe nhomba zvanzi naDr Mahomva zvinogona kubatsira kuti vana vakawanda vasabatwe neechirwere ichi.	https://www.voashona.com/a/6462598.html
sports	Khama Billiati naPeter Ndlovu Vopinda Munhoroondo yeNhabvu neSundowns	Mutungamiri wenyika yeSouth Africa VaJacob Zuma nemusi weMuvhuro vakatenda zvikuru chikwata cheSundowns chemuSouth Africa nekukunda Zamaleck yekuEgypt 3-1 mufainari yemukombe weCAF Champions League nemusi weSvondo. Chikwata cheSundowns chinotambirwawo naKhama Billiat wekuZimbabwe uye china Peter Ndlovu samaneja. Vaviri ava ndivo zvizvarwa zveZimbabwe zvekutanga kusimudza mukombe uyu. Zvichakadaro, chikwata cheHighlanders chakabuda mumakwikwi eChibuku Super Cup mushure mekurowa 1-0 neNgezi Platinum Stars nemusi weSvondo. Ngezi Platinum yave kutamba neFC Platinum mumafinals. FC Platinum yakakunda Harare city 3-0 nemusi weMugovera. Fainari yeNgezi Platinum Stars neFC Platinum ichatambwa musi wa 5 Mbudzi. Asi vePremier Soccer League havasati vazivisa kuti fainari iyi ichatambirwa kupi. Muongorori wezvemutambo wenhabvu VaAndrew Rwodzi vanoti mutambo uyu waive wemhando yepamusoro vachiti ivo vakanakidzwa zvikuru. Mutsigiri wenhabvu VaLainos Chimenya vanoti vaive vasingatarisire kuti Ngezi Platinum Stars ingarove Highlanders sezvo ivo vaingoti Ngezi chikwata chidiki VaRwodzi vanoti vachitarisa FC Platinum neNgezi Platinum Stars vari kuona Ngezi ichitora mukombe nemhaka yekuti ine vatambi vakawanda vane ruzivo rwenhabvu yepamusoro. Pakapedzisira kusangana FC Platinum neNgezi Platinum Stars zvikwata izvi zvakaita mangange 1-1 muMandava Stadium. VaChimenya vanoti FC Platinum ingadai yakarohwa mumutambo uyu vachiti ivo izvi ndizvo zvichaitika mufainari. Chikwata chichatora mukombe uyu chichamirira nyika muCAF Confederation Cup.  	https://www.voashona.com/a/zimbabwe-matongerwo-enyika/3564283.html
business	Vateereri veStudio7 Voshuvira Gore Idzva Richange Riri Nani	Zvizvarwa zveZimbabwe zviri kunze kwenyika zvinoti zvine tarisiro yekuti gore rinouya richange riri nani kupfuura makore apfuura. Vataura paStudio7 vanosanganisira VaJonathan Banda naVaTangai Mapfumo avo vari muBotswana; VaRobert Muchadenyika kuZimbabwe, Amai Alima Shumba Mapfumo vari kuSouth Africa; pamwe naVaTapiwa Makuni vari kuAustralia. Vanhu ava vanobvuma kuti gore ra 2017 ranga rakaomera vanhu vari muZimbabwe. As vanoti shuviro yavo ndeyekuona gore ra 2018 rakarerukira veruzhinji. No media source currently available 	https://www.voashona.com/a/zimbabwe-studio7-listeners-give-their-views-and-send-messages-to-friends-and-relatives/4179947.html
politics	Iran Inorwisa Mizinda Inogara Mauto eAmerica muIraq	Iran yakakanda zvombo zvema ’missiles’ zvinopfuura gumi nezviviri kumizinda inogara mauto eAmerica mu Iraq neChipiri manheru. Asi hazvisati zvazivikanwa kana paine mauto aurayiwa kana akuvadzwa. Iran inoti yaita izvi senzira yekutsiva kuurayiwa neAmerica kwakaitwa General Qassem Soleimani svondo rapera. Muzinda mukuru wemauto eAmerica, we Pentagon, pamwe chete nemuzinda wemutungamiri wenyika, weWhite House, yazivisa kuti haisi kuzotaura pamusoro penyaya iyi nevatori venhau sezvo mutungamiri wenyika, VaDonald Trump, vachataura kune veruzhinji.. VaTrump Asi vanyora paTwitter pavo kuti zvinhu zvese zvakanaka, vachiti vachataura kuvanhu pamusoro pezvenyaya iyi nemusi weChitatu. Nhengo yeZanu PF muWashington DC, VaFrenk Guni, avo vari kutevera kufamba kuri kuita nyaya iyi nguva dzese, vanoti America inofanira kuziva kuti kana ikatanga hondo neIran, inofanira kuziva kuti hondo yacho haiperi sezvatiri kuona muIraq neAfghanistan. No media source currently available  	https://www.voashona.com/a/zimbabwe-iran-fires-missiles-at-military-bases-housing-american-soldiers-in-iraq-fren-guni/5236584.html
business	SADC Inoti Yakwanisa Kudzikamisa Zvinhu kuMozambique muHondo neVanopfurikidza Mwero	Mutungamiri wenyika VaEmmerson Mnangagwa nezuro vakabatana nevatungamiri venyika dziri muSADC Troika uye dzakatumira mauto kuMozambique kunorwisa vanopfurikidza mwero mudunhu reCabo Delgado. Mutungamiri wenyika yeSouth Africa VaCyril Ramaphosa ndivo vaive sachigaro pamusangano waiirirwa padandemutande uyu. Mumashoko kuvatori venhau SADC yakati ichibatsirwa nemauto eRwanda yakwanisa kudzikamisa zvinhu mudunhu iri kunyangwe paine kurwisana pano neapo asi ikati yave kubatsira kuunza budiriro mudunhu iri. Nyanzvi munyaya dzezvematongerwo enyika vachidzidzisa paAfrica University kwaMutare Doctor Iris Shiripinda vaudza Studio 7 kuti vamwe vatungamiri venyika yemuSADC haisi kunyatsozvipira kupedza hondo yemuMozambique sezvo vachitia sekunge vanoona chouviri pazviri. No media source currently available 	https://www.voashona.com/a/6528092.html
sports	‘Vatambi vePSL havaoni mambure’	   SHASHA yakambonetsa mumutambo wenhabvu ichitambira Black Rhinos – Maronga “Bomber” Nyangela – anoti vatambi vekumberi vezvikwata zvakasiyana vanozunza mambure havasi kunyatsobikwa izvo zvaona muPremier Soccer League muchishaya anonwisa kanodarika ka20 mumwaka mumwe chete sezvakapedzisira kuitwa mugore ra2010 naNorman Maroto achitambira Gunners FC.   Bomber, uyo vatsigiri vazhinji venhabvu vanomuziva achizunza mambure zvakamuona achihwina mubairo weGolden Boot kanodarika katatu, anoti nhabvu iri kutambwa muPSL inonwisa mvura asi dambudziko guru nderevatambi vekumberi vanokwanisa kunwisa kakawanda mumwaka mumwe chete.   “Nhabvu iri kutambwa muPSL mwaka uno iri kunakidza uye varairidzi varipo vari kuziva zvavari kuita.   “Asi dambudziko rimwe chete nderevatambi vekumberi, havasi kunyatsozunza mambure. Vatambi vekumberi varipo vakatosiyana nevekare vataiona avo vainyatsozunza mambure zvaiita kuti nhabvu iwedzere kunakidza.   “Kuti chikwata chihwine mukombe wePSL, chinofanirwa kuve nemutambi wekumberi anonyatsozunza mambure sezvaiitwa nevatambi vakaita seni, Moses Chunga, Madinda Ndlovu nevamwe vakasiyana. Izvezvi tinoona Top Goal Scorer achipedza mwaka anwisa ka14 chete, hapana kwatinenge tichienda.   “Paye patinozotumira zvikwata zvedu kunze kwenyika, kana tisina vatambi vekumberi vanogona kunwisa, ndipo patinongosvika tichirohwa,” anodaro.   Nyangela anoti zvakakosha kuti zvikwata zvemuPSL zvishande nevatambi vakaita mukurumbira vabatsire nekupa ruzivo kuvatambi vekumberi kuti vadzidze.   “Vatambi vakaita mukurumbira vakakosha saka zvikwata ngazvivashandise vapote vachivashevedza kuzoshanda nevatambi vachivadzidzisa zvidavado zvekunwisa izvo vaive nemukurumbira nazvo.   “Hatisi kuti toda kuuya mazuva ose, kwete. Tinopota tichiuya pano neapo kuzoshanda navo,” anodaro.   Pari zvino, Nyangela – uyo anogara kuMufakose muguta reHarare – anoti ari kusumudzira vechidiki vane tarenda renhabvu vachigadzira ramangwana ravo mumutambo uyu.   Tsvakurudzo yakaitwa neKwayedza svondo rino, inotaridza kuti mwaka uno parwendo rwekurwira mubairo weGolden Boot – kubva pamitambo 19 yePSL yatambwa – Brian Muza weChicken ndiye ari kutungamira pavatambi vanwisa kakawanda sezvo anwisa ka10.    Brian Muza   Muza anoteverwa naNyasha Tito Chintuli weManica Diamond naWilliam Manondo weCAPS United avo vese vakwanisa kunwisa kapfumbamwe pamumwe nemumwe wavo.   Vamwe vari murwendo rwekurwira mubairo uyu ndiJayden Barake weWhawha naThandolwenkosi Ngwenya weFC Platinum avo vanwisa kasere mumitamo yavatamba.   Clive Augusto, uyo aitambira Chicken Inn, ndiye akapedzisira kuhwinha mubairo weGolden Boot muna2019 apo akanwisa ka14 kubva mumitambo 17 iyo ainge atambira maGamecocks.   Augusto akazoenda kunotambira Maritzburg United yekuSouth Africa mwaka wePSL muno uchiri pakati.	https://www.kwayedza.co.zw/vatambi-vepsl-havaoni-mambure/
sports	Zvikwata 4 zvorwira mukombe	  HAKUDANWE anonzwa nemusi weMugovera uye neSvondo apo zvikwata zvina zvasara mumutambo weDivision One Axis Solutions Super 8 zvinoti Simba Bhora FC, Herentals Under-20, Golden Eagles neTrojan Stars zvichatatsurana musemi-final.   Musi weMugovera , kuchatambwa semi-final yekutanga iyo ichaona Herentals U-20 ichibandana neSimba Bhora FC kunhandare yeMorris Depot muHarare kuchiti musi weSvondo Golden Eagles (Gondo Harishaye) ichatamba neTrojan Stars kuEllis Robins muHarare zvekare.   Murairidzi weSimba Bhora FC, Arthur Tutani, anoti chikwata chake chiri kutokunya zvakasimba sezvo vari kuda kuhwina mumutambo uyu.   Achitaura pamusoro pekukundwa kwavakaitwa neChegutu Pirates, Tutani anoti mikombe yakaita seAxis Solutions Super 8 mikuru uye vari kuukoshesa sezvo vachida kupedza mwaka uno vaine mikombe yakawanda.   “Sechikwata, tiri kufara nematambiro atiri kuita mwaka uno. Mitambo yakaita seweAxis Solutions Super 8 Cup uyu unotibatsira kuti tipe vamwe vatambi mikana sezvo rwendo ruchiri rurefu kusvika tapedza mwaka wegore rino.   “Takanangana nemutambo weAxis Solutions Super 8 Cup, tiri kuda kuuhwina. Asi, tichange tichitora mutambo sekuuya kwaunenge uchiita dzamara tasvika kufainari. Hakuna asingade kuhwina mukombe uye isu tiri kuudawo mukombe uyu,” anodaro Tutani.   Kuchiti murairidzi weGondo Harishaye, Gilbert Mushangazhike – uyo chikwata chake chakaumburudza Ngezi U19 svondo radarika kunhandare yeBaobab uko chakahwina 2-1 – anoti vari kudawo mukombe uyu zvakanyanya.    Gilbert Mushangazhike   Gondo Harishaye ichasangana neTrojan Stars iyo yakakunda Commando Bullets 2-1 svondo radarika mumutambo wakatambirwa kuTrojan, kuBindura.   Mushangazhike anoti ari kutarisira zvikuru kufambira mberi kwe[1]chikwata chake mumutambo uyu.   “Mwaka wakareba uye kune vamwe vatambi vasiri kuwana mukana wekutamba saka ndivo vatiri kupawo mukana mumutambo uyu apo tiri kuzama kubata zvinangwa zvedu zvose zvemwaka uno.   “Tave kutarira mitambo yedu iri mberi uye ticharwa semvumba kuti tihwine mutambo wedu wesemi-final kusvika kufainari.   “Kutamba mitambo yemikombe zvinopa mukana wekunyora nhoroondo. Nenyasha dzaMwari, ticharwa kuti tihwine mukombe uyu,” anodaro Mushangazhike.   Murairidzi weTrojan Stars, Clifford Sakala, anoti mutambo wechikwata chake neGolden Eagles uchange wakaoma sezvo Gondo Harishaye ichitamba nhabvu inonwisa mvura.   “Tiri kutarisira zvikuru kusangana neGolden Eagles mumutambo wedu wesemi-final uyo tinoziva kuti unenge usiri nyore. Asi chatinoziva ndechekuti ticharwa kuti tifambire mberi. Tiri kugadzirira zvakasimba mutambo wedu watakatarisana nawo,” anodaro Sakala.	https://www.kwayedza.co.zw/zvikwata-4-zvorwira-mukombe/
health	Hurumende Yokurudzirwa Kudzika Mitemo Inomanikidza Vanhu Kubaiwa Nhomba yeCovid-19	Sachigaro vekomiti yeparamende inoona nezvehutano, Dr Ruth Labode, vanoti hurumende inofanirwa kushandisa nzira dzose dzainokwanisa, kusanganisira kudzika mitemo inosungira kuti munhu wese abaiwe nhomba yekudzvirira denda reCovid-19 iro radzika midzi munyika. Mumashoko avo kugurukota rezvemari, VaMthuli Ncube,mushure mekunge VaNcube vazivisa mafambiro aita bhajeti regore rino kusvika pakati pegore kana kuti Mid Term Budget Review, Dr Labode vanoti nhomba dzapinda munyika pari zvino dzinoita kuti vanhu mamiriyoni matatu vabaiwa nhomba mbiri dzekudzivirira Covid-19. Dr Labode vanoti nekuda kwaIzvozvo hurumende inofanirWa kushandisa nzira dzose dzaiNOkwanisa, kusanganisira kumanikidza vanhu kuti vabaiwe nhomba yekudzivirira Covid-19. Dr Labode vanotiwo Covid-19 yaunza hurombo hwakanyanya munyika uye hurumende inofanirwa kumbomisa kubhadharisa vanhu muzvipatara zvayo nemamakanzuru zvisinei kuti munhu ane Covid-19 here kana kuti kwete. Gwaro richangobva kuburitswa neWorld Bank rinoratidza kuti vanhu mamiriyoni manomwe nezviuru mazana masere vari kurarama muhurombo hunotyisa nekuda kwedenda reCovid-19. Munyori musangano remagweta anorwira kodzero dzevanhu, reZimbabwe Association for Doctors for Human Rights, Dr Norman Matara, vanoti sesangano havabvumirani nenyaya yekuti vanhu vamanikidzwe kubaiwa nhomba vachiti izvi zvinofanira kuitwa chete sedanho rekupedzesera. Makambani akawanda munyika kusanganisira hurumende, ave kutomanikidza vanhu kubaiwa nekuomesera vaye vasina kubaiwa izvo zvave kuita kuti munhu wese aende kunobaiwa nhomba. Dr Matara vati Covid-19 iri kufamba nenzira dzinotyisa zvekuti kunyange munhu aine kodzero yekuramba kubaiwa, kodzero iyi inogona kuzopinza vamwe munjodzi. Nyika dzakawanda pasi rose dziri kuongorora mitemo yadzo dziine chinangwa chekumanikidza munhu wese kubaiwa nhomba senzira yekudzivirira zvachose chirwere ichi. Bazi rezvemitemo muAmerica, re Department of Justice, rakaita ongororo yemitemo rikabuda nechisungo charakapa muzinda weWhite House kuti hapana mutemo unorambidza hurumende kana makambani kubuda nezvisungo zvinoita kuti vanhu vasatapurirane zvirwere apo vanenge vari pabasa. Pane tsvakiridzo dziri kuitwawo nenyika dzakabudirira dzekupedza zvachose denda reCovid-19, dzimwe nyanzvi munyaya dzehutano dzichikurudzira kuti vanhu vabayiwe nhomba katatu sezvo vanhu vakabayiwa nhomba kaviri vari kubatwa zvakasimba nehirwere ichi. Zim,babwe inoti ine chinangwa chekubaya vanhu mamiriyoni gumi kana kuti zvikamu makumi matanhatu kubva muzana zvevanhu vese munyika senzira yekudzivirira kupararira kweCovid-19. VaNcube vakaudza paramende nezuro kuti mwedzi unouya kuchauya dzimwe nhomba mamiriyoni maviri nezviuru mazana mashanu uye dzimwe mamiriyoni maviri nezviuru mazana mashanu dzichauya muna Gunyana. Mune imweo nyaya kambani yeOld Mutual inoti homwe yekusimbudzira vechidiki yeKurera-Ukondla Youth iyo yainge yambomiswa ichatanga zvakare munguva pfupi inotevera pasi pehurongwa hutsva. Vachipa humbowo kukomiti yeparamende inoona nezvevechidiki, mukuru anoona nezvekufambiswa kwemabasa muOld Mutual, VaIsaih Mashinya, vati homwe iyi yakamiswa muna 2014 sezvo yainge isiri kufamba sezvainge zvakatarisirwa. Homwe iyi yakaumbwa muna 2011 iine mamiriyoni gumi emadhora ekuAmerica uye payakamiswa vechidiki vainge vaine zvikwereti zvemamiriyoni mana nezviuru mazana mana zvemadhora ekuAmerica. Asi vati zvichitevera danho rekumisa kushanda kwehomwe iyi pakati pekambani yavo nebazi rezvechidiki, vakabvumirana kuparadza komiti kana kuti Trust yafambisa homwe iyi kuitira kuti vatange patsva izvo zvavave kuita pari zvino. Vati Trust ine nhengo dzeOld Mutual nebazi revechidiki yakatoumbwa uye basa rayo radzorerwa mushaure nedenda reCovid-19. VaMashinya vati bhanga ravo reCABS ndiro richaramba richipa zvikwereti kune vechidiki asi rwendo runo zvikwereti izvi zvichange zvave mumaRTGs. Payatanga homwe yeKurera-Ukondla yaipa vechidiki zvikwereti zvinotangira pamadhora mazana mashanu kusvika pazviuru mazana mashanu zvemadhora ekuAmerica. VaMashinya vati Trust yakaumbwa kumutsiridza homwe iyi ndiyo ichagara pasi yoona kuti homwe iyi ichange iine marii pamwe nekuti vanhu vangapihwa zvikwereti zvakakura sei. Mukuru wesangano revechidiki reZimbabwe Youth Forum, VaAshton Bumhira, vuadza Studio7 kuti vanotarisira kuti homwe iyi ichapa mukana kune vechidiki mumatunhu ese munyika kuitira kuti vatange mabhizimizi. Pakamiswa homwe iyi vechidiki zviuru makumi maviri nezveviri ndivo vainge vanyorera kuCABS vachida zvikwereti asi vakabudirira vaive zviuru zvitatu nemazana matanhatu nemakumi matatu. Pavanhu ava zvikamu makumi matanhatu nezvinomwe kubva muzana vaive varume zvikamu makumi matatu nezvitatu vari vakadzi. Vazhinji vevanhu ava vaive vemuHarare, ichiteverwa neBulawayo uye Matabeleland South ndiyo ine vanhu vashoma vakabatsirikana pasi pehomwe iyi. No media source currently available  	https://www.voashona.com/a/zimbabwe-government-urged-to-enact-laws-for-compulsory-covid-19-vaccinations/5985314.html
sports	Tarakinyu omirira Zim kuChina	  SHASHA yemarathon — Moses Tarakinyu — ndiye achanomirira Zimbabwe kumujaho weWorld Half Marathon kuChina munaMbudzi zvichitevera kuhwina kwaakaita mumakwikwi eTanganda Half Marathon svondo radarika kwaMutare.   Mujaho uyu ndiwo unoshandiswa kusarudza shasha yemarathon inomirira nyika kuWorld Half Marathon izvo Tarakinyu akakwanisa kuita svondo radarika apo abvuta mukombe kubva kuna Misheck Sithole uyo akapedza ari pechitatu.   Achitaura mushure mekukunda mumakwikwi aya, Tarakinyu anoti chiremerera chikuru kuhwina mujaho uyu pamwe nekuwaniswa mukana wekunomirira nyika kuChina.   “Handisi kugona nekufara nekuti sevamhanyi ndizvo zvatinotarisira pose patinenge tichikwikwidza mumijaho yakasiyana.   “Ndiri kufara zvikuru sezvo ndave nemukana wekunomirira nyika yangu kuChina kumujaho weWorld Half Marathon uko ndoziva kunenge kune shasha dzakawanda dzinobva pasi rose,” anodaro Tarakinyu.   Mutungamiri weNational Athletics Association of Zimbabwe (NAAZ), Tendai Tagara, anoti vachatsigira Tarakinyu zvakazara apo achaenda kumomirira nyika kuChina.   “Tarakinyu gore rino ange achimhanya zvinonwisa mvura nekuti ahwina mijaho yakawanda chaizvo. Saka tinoziva kuti paachaenda kuChina achanorwa semvumba uye isu tichamutsigira mugadziriro yake,” anodaro Tagara.   Zvakadaro, kune mimwe mijaho, Olivia Chitate akakwanisa kuchengetedza mukombe waakatora mugore ra2019 apo akahwina mujaho wemadzimai we21km Kuchiti mumujaho we10km wevarume, wakahwinwa naWellington Varevi apo wemadzimai ukahwinwa naAnne Chirisa.   Shasha yemujaho wewiricheya, Elford Moyo, akarakidza kuti haasi kuzosiya humambo hwake mumujaho uyu zvichitevera kuhwina kwaakaita zvakare.   Nerimwewo divi, kumadzimai ari kusimukira, Stella Jongwe, akahwina mujaho weTanganda Half Marathon kekutanga.	https://www.kwayedza.co.zw/tarakinyu-omirira-zim-kuchina/
business	Varimi Votambira Kurudziro Yekuti Varimi Vatengese Dzimwe Mombe	Rimwe sangano revarimiri, reZimbabwe Commercial Farmers’ Union, ZCFU, rinoti varimi vanofanirwa kutambira kurudziro yehurumende yekuti vatapudze zvipfuwo zvavo munguva ino yekushaikwa kwemafuro, kuitira kuti vasazorasikirwa nepfuma yavo. Rimwe sangano revarimi, reZimbabwe Commercial Farmers’ Union, ZCFU, rinoti varimi vanofanirwa kutambira kurudziro yehurumende yekuti vatapudze zvipfuwo zvavo munguva ino yekushaikwa kwemafuro, kuitira kuti vasazorasikirwa nepfuma yavo. Mukuru wesangano iri, VaJeremiah Tevera, vanoti sangano ravo ragara richikurudzira varimi vari mumatunhu ane nzara kuti vatengese zvimwe zvipfuwo zvavo kuitira kuti vawane mari yekutenga chikafu chekupa kune zvimwe zvipfuwo zvavanenge vasara nazvo. “Ishoko rakanaka ravari kutaura asi isu sesangano tinoona sekunge ranga ranonoka kuuya nekuti zvipfuwo zviri kufa,” VaTevera vanodaro. Mutevedzeri wegurukurota rezvekurima vakanangana nezvipfuwo, VaPaddy Zhanda, vanonzi nedandemutande renhau reThe Source vari kukurudzirawo varimi kuti vaite nhimuramiswe, vasachiva kuverenga mombe dzakawanda asi idzo dzichizofa dzoga nenzara. Vazhanda vanonzi vari kutarisirwa kushanya kumatunhu eMatabeland South neMatabeleland North neChitatu kuti vasangane nevarimi kuti vakurukure nezvemamiriro akaita zvinhu pamwe nezvekurudziro yavo iyi. Takundikana kubata VaZhanda kuti tinzwe nezvehurongwa hwavo uhwu. Mombe dzinodarika zviuru zvinomwe dzinonzi dzafa mukati memwedzi mina yapfuura nekuda kwekushaiwa mafuro. Hurumende mwedzi wapera yakaparura chirongwa chekubatsira varimi nechikafu chezvipfuyo zvavo mudunhu reChiredzi, asi vamwe varimi vanonzi vari kukundikana kuwana madhora masere ekuti vatenge tsaga rimwe chete rechikafu ichi. No media source currently available 	https://www.voashona.com/a/zimbabwe-politics-cattle-drought-zhanda-chiredzi-tevera-zcfu/3173771.html
sports	Vatsigiri vava kutenderwa munhandare	  VATSIGIRI venhabvu vakabaiwa majekiseni ose ekudzivirira Covid-19 vave kutenderwa kuona mitambo yeChibuku Super Cup. Sangano reSports and Recreation Commission (SRC) rakanyorera kuZimbabwe Football Association (Zifa) richazivisa kuti chikumbiro chavo chekuti mitambo yeChibuku Super Cup inge iine vatsigiri 2 000 munhandare chatambirwa.   Mutsamba yakanyorwa neSRC, akafanobata chigaro chadirector general – Sebastain Garikai – anoti vatsigiri 2 000 vachaona mitambo iyi vanofanirwa kunge vakabaiwa nhomba dzeCovid-19 uye pose pavanoenda kumitambo iyi vagare vakapfeka mamasiki nekutevedzera matanho ose ekudzivirira kupararira kwechirwere ichi.   “Chikumbiro chenyu chekuti vatsigiri vaone nhabvu vari munhandare chatambirwa. Saka vatsigiri vose vari muZone 3 neZone 4 vanofanirwa kuuya nemakadhi anoratidza kuti vakabaiwa majekiseni ose eCovid-19 pamwe nezvitupa zvavo kunhandare pavanenge vachipinda. “Naizvozvo, tinokurudzira kuti matikiti ekupinda mumitambo iyi atengeswe mitambo isati yatanga kuitira panhandare pasazoita nyonga-nyonga uye tinotarisira kuti pave nemagedhi akasiyana anopinda nekubuda nevanhu.   “Mazita evatsigiri aya anofanirwa kunge akatonyoreswa kare zvekuti pakupinda munhandare pane vanenge vachiongorora. Kana munhu zita rake risipo, haatenderwe kupinda munhandare macho.   “Mitemo iyi nemimwe ikoshesei uye ngaitevedzerwe nekuti mukasaitedzera zvinotituma kuti timise vatsigiri vacho kuuya kuzoona mitambo iyi,” anodaro Garikai.	https://www.kwayedza.co.zw/vatsigiri-vava-kutenderwa-munhandare/
sports	Tinoda var muZim	nyaya dzenhabvu munyika reZimbabwe Football Association (Zifa) rinoti riri kutevera gwara reFederation International de Football Association (Fifa) nekuunza muchina weVideo Assistant Referee (VAR) muZimbabwe uyo unobatsira varidzi vepembe mukuita basa ravo.   Kumutambo weFifa World Cup 2018 uri kutambirwa kuRussia pari zvino, kwaona michina yeVAR ichishandiswa kekutanga uye iri kubatsira zvikuru varidzi vepembe kuona zvimwe zvavanenge vapotsa zvinosanganisira kuvabatsira kupa mapena kana kubvisa mamwe magobhora apo mutambi anenge anwisa ari offside.   Mukushi wemashoko weZifa – Xolisani Gwesela — anoti sangano ravo riri pasi peFifa saka richange richitevedzera zvose zvinoitwa neFifa nechinangwa chekuramba vachivandudza nhabvu munyika muno.   “Isu seZifa tiri pasi peFifa tinotevedzera zvese zvainoita, saka tarisirai michina yeVAR muno nekuti muchina uyu wakanakisa uye uchabatsira varidzi vepembe.   “Nhabvu iri kuita ichishanduka, zvakawanda zviri kuuya zvichange zvichibatsira mutambo uyu kuti ukure uye urambe uchienda kure,” anodaro Gwesela.   Anoti nhabvu yemazuva ano yasiyana neyekare nekuda kwekuti iri kusanduka nekukasika nekudaro vatsigiri vemutambo uyu vanofanirwa kutarisira zvakawanda zvinoita kuti urambe uchinakidza.	https://www.kwayedza.co.zw/tinoda-var-muzim/
politics	Transform Zimbabwe Yoda Kuti Zuva reSarudzo dzeBy-Election Rive Zororo	Bato rinopikisa reTransform Zimbabwe rinoti ringangoenda kudare repamusorosoro reConstitutional Court kuti dare iri rimanikidze mutungamiri wenyika, VaRobert Mugabe, kutara zuva resarudzo dze by-election, remusi wa 10 Chikumi sezororo kuitira kuti vashandi vakwanisewo kuenda kunovhota vakasununguka. Munyori anoona nezvekuburitswa kwemashoko muTransform Zimbabwe, Doctor Sungai Mazando, vanoti bato ravo rakanyorera VaMugabe tsamba richisvitsa chinyunyuto chavo ichi vachivapa mazuva manomwe ekuti vapindure. Asi mazuva aya akatodarika neMuvhuro. Bato iri riri kutsigirwawo nerimwe bato rinopikisa reNational Constitutional Assembly, NCA, iro rinotiwo rinofunga kuti VaMugabe vakatara zuva iri vaine chikiribidi chavari kuitira. Mutauriri weNCA, VaMadock Chivasa, vanoti VaMugabe vanofanirwa kuendesa zuva iri mukupera kwesvondo kana vatadza kuti riitwe zororo. VaMugabe vakatara musi wa 10 Chikumi sezuva richaitwa sarudzo dzekutsiva nhengo dzeMDC Renewal Team dzakadzingwa mudare reparamende mumatunhu gumi nemana, kozotiwo kudunhu reHwedza North chigaro chakasiiwa nenhengo yeZanu PF, VaSimon Musanhu, avo vakashaya kutanga kwegore rino. Sarudzo dzichaitwawo kuHurungwe West kuMashonaland West neHeadlands kutsiva vaive nhengo dzeZanu PF vakadzingwa vanoti VaTemba Mliswa naVaDidymus Mutasa. Mapato ezvematongerwo enyika masere pamwe nevakazvimirira ndivo vachapinda musarudzo idzi, idzo dzakarambwa nemapato ose eMDC achida kuti mitemo ine chekuita nesarudzo itange yagadziriswa. Doctor Mazando vanoti chimwe chichemo chavachasvitsa kuZimbabwe Electoral Commission ndechemapepa avo ekutsvaga rutsigiro ayo vanoti ari kubvarurwa nevanofungidzirwa kuti vatsigiri veZanu PF. Vanotiwo vatsigiri vavo vari kushungurudzwawo zvekuti mumwe akatorohwa akakuwara zvekupinda muchipatara mumusha weGlen View. Asi VaChivasa vanoti nhengo dzavo hadzisati dzashungurudzwa kusvika pari zvino sezvo dziri kukwanisa kutsvaga rutsigiro dzakasununguka. No media source currently available 	https://www.voashona.com/a/zimbabwe-politics-transform-zimbabwe-ngarivhume-nca-by-election/2750244.html
health	VanaChiremba naVanamukoti Vobatsira Vakawirwa neDambudziko reCyclone Idai	Vana chiremba navana mukoti vanoti vari mubishi rekubatsira vanhu vekuChimanimani neChipinge vakawirwa nedambudziko redutumupengo reCyclone Idai masvondo maviri apfuura. Mumwe wevanachiremba ava, Doctor Matthew Wazara, vanoti vanhu vakawanda vari munzvimbo dzakaparadzwa nedutumupengo nemafashamu emvura, havachina mishonga yekupodza kana kunyaradza zvirwere zvinenge shuga, diabetes, ne High Blood Pressure. Dr Wazara vanoti vanhu vakawanda vakakuvara uye vazhinji vanofanirwa kudzorerwa pamapiritsi avainwa, uye vamwe vavo vanotoda kuitwa maoparesheni, sezvo vakakuvara zvakaipisisa. Dr Wazara vanoti vagari vanofanirwa kunwa mvura uyakachena, sezvo mvura iri munzvimbo iyi yasangana netsvina yezvitunha, mhuka izvo zvinokwanisa kukonzera zvirwere zvinofamba nemvura zvakaita semanyoka kana korera. Pamusoro pedambudziko rekushaya mvura yakachena, Dr Wazara vanotiwo madzimai ari kusanganawo nedambudziko rekushaya zvinhu zvavanoshandisa pamazuva avo ekutevera. Dr Wazara vanokurudzira kuti mumatunhu aya munofanirwa kuvakwa misasa yakawanda yemakiriki kuitira kuti vanhu vawane rubatsiro nekukurumidza. Dr Wazara vanoti kune vanhu vakawanda vari kurwadziwa nezvakaitika zvokuti vachada kunyaradzwa naana mazvikokota nenyanzvi dzinoona nezvirwere zvepfungwa kuti vagamuchire tsaona dzakavawira. Vanotiwo kune dzidziso zvakare iri kuitirwa vafundisi vemakereke akasiyana kuti vakwanise kunotaura zvokunyaradza kune vose vakasangana nedambudziko iri. Mumwe mugari wemuTynwald North, Amai Gertrude Magwaniza, vanoti vane hama yavo inogara kuChimanimani iri kutodawo mishonga yavanorarama nayo sezvo yavaive nayo yakayeredzwa nemvura yakasiya yaparadza kumabvazuva kwenyika. Cyclone Idai yakatanga musi wa 14 Kurume ikasiya yaparadzawo misha nehupenyu hwevanhu muMalawi neMozambique. Sangano reWorld Health Organization rinoti vanhu vanosvika zana nemakumi mana vafa nechirwere chekorera kuMozambique. Studio7 haina kukwanisa kunzwa divi regurukota rezvehutano, Va Obediah Moyo, kuti vachaita seyi padambudziko rehutano hwevanhu vari kuChimanimani neChipinge. No media source currently available 	https://www.voashona.com/a/zimbabwe-cyclone-idai-doctors-nurses/4857424.html
business	Bhajeti reKanzuru yeMasvingo Rinoramba Kutambirwa neVagari Vakawanda	Vagari vemuguta reMasvingo vari kuramba kutambira bhajeti rekanzuru yavo regore rinouya remadhora mabhiriyoni mana vachiti rakakurisa zvikuru uye vagari vazhinji vachatadza kubhadhara mitero nekuda kwekuoma kwakaita hupenyu munyika.\n\nVachitaura neStudio 7 mushure mekuitwa misangano yekunzwa dzevanhu pabhajeti iri, vagari ava vanoti ivo zvikamu mazana maviri nemakumi mapfumbamwe nezvishanu kubva muzana zviri kuda kukwidzwa mitero zvakakurisa sezvo vanhu vakawanda vachatadza kubhadhara mitero iyi. Mumwe mugari, Amai Beatrice Hamdziripi, vemumusha we Runyararo West, vanoti ivo kukwidzwa kwemitero uku kunomesera vagari vazhinji avo vasiri kuwedzerwa mari kwavanoshanda nekudaro vanozonetseka kubhadara mari idzi kana dzikakwidzwa nekanzuru.\n\nMumwe mugari, VaHardlife Tangayi wekuHillside, vanoti zvakaoma kuti kanzuru iwedzere mitero nezvikamu zvakadaro panguva iyo ruzhinji rwevagari rwuri kuvharirwa mvura nekutadza kubhadhara mari iri kudiwa izvozvi, nekudaro gore rinouya dhorobha rose rinogona kuzotadza kubhadhara mvura kana mitero iyi ikakwidzwa.\n\nGore rino vagari vazhinji vari kubhadhara mari yemvura iri pakati pezviuru\nzvitatu nezviuru zvitanhatu zvemadhora pamwedzi. Mari iyi ikakwidzwa gore rinouya, vagari vanenge vobhara mari inotangira pazviuru zvisere nemazana masere ane makumi mashanu emadhora kusvika pazviuru gumi nezvinomwe nemazana manomwe emadhora emaRTGS. Meya weguta reMasvingo, VaCollen Maboke, vanoti kanzuru yakatarisa\nzvinhu zvakawanda isati yakwidza mitero iyi, zvinosanganisira kukwira\nkwemafuta emotokari dzebasa nemitengo yemishonga yekuchenesa mvura iyo inotengwa kunze kwenyika nemari yekunze.\n\nAsi sangano rinomirira vagari reMasvingo United Residents and Rate\nPayers Alliance (MURRA) rinoti kunyange zvinhu zvakakwidzwa mitengo semafuta edzimotokari chikamu chekanzuru chakangokurisa uye vagari vazhinji kwavanowana mari haina kukwidzwa nezvikamu zvakadaro. Anoona nezvekufambiswa kwemabasa muMURRA, Muzvare Rumbidzai\nMagurupira, vanoti kanzuru iri kuda kusiya mugari ari parumananzombe.\n\nVamwe vagari vanoti zve chinonyanya kuvarwadza ndechekuti\nvanokwidzirwa mari asi mvura yacho ichinetsa kuuya mudzimba dzavo. Mvura inouya kwemaawa mashoma shoma makuseni oga oga yobva yaenda voswera vasina mvura izvo zvinozoita kuti vashandise zvibhorani zviri mumawadhi asi panouya mapepa emvura, mitengo inenge yakakwira zvikuru. No media source currently available 	https://www.voashona.com/a/masvingo-residents-reject-proposed-4-billion-dollars-budget/6320288.html
politics	VaBiti Voshanyira Dr Patson Dzamara neVamwe Vari muHusungwa	Mutungamiri webato rinopikisa rePeople’s Democratic Party VaTendai Biti nhasi vaenda kuHarare Central Prison nekuChikurubi uko kune nhengo gumi neimwe dzakasungwa dzichiratidzira muAfrica Unity Square. Vakasungwa ava vanosanganisa Muzvare Linda Masarira, Tatenda Mombeyarara, Dr Patson Dzamara, Pride Mukono, Muzvare Pamela Mawire, Makomborero Haruzivishe, Muzvare Irene Takavada, Shadreck Dhliwayo naBrian Kansunzuma. Vechidiki ava vaida kuratidzira kwemazuva gumi nematanhatu vachiti havasi kufara nenyaya yekuti mutungamiri wenyika VaRobert Mugabe vari kutonga nedemo. Kudare ramajastiriti vakanzi vabhadhare mari yechibatiso inosvika chiuru chemadhora inonzi nemagweta yakawandisa. No media source currently available VaBiti vati vanhu vari muhusungwa ava vari kunetseka zvikuru nekuti hapana vari kukwanisa kuunganidza mari inosvika zviuru zvisere zvemadhora zvemari yechibatiso. Madzimai ari kuChikurubi anonzi ari kunetsekawo nekushaya zvokudya uye mvura yakachena. Mumwe mudzimai ane mwana ane mwedzi mitatu anonzi akatomurumura nekuda kwekusungwa uku.	https://www.voashona.com/a/zimbabwe-matongerwo-enyika/3375529.html
business	Vatyairi veMarori vemuZimbabwe Vochema Chema Nekumanikidzwa Kushandisa Zambuko reKazungula	Zvimwe zvarwa zveZimbabwe zvino gara muSouth Africa zvichityaira marori zvatotanga kuchema chema nenyaya yekumanikidzwa kushandisa zambuko reKazungula nekuregedza kushandisa muganhu weBeitbridge. VaRight Moyo, mumwe wevatyairi ava, uyewo vakamirira sangano reZimbabwe All Truckers Association, vanoti kusadarika nemuZimbabwe vari pabasa kwave kupa kuti vatadze kuonana nehama dzavo uye kutakura zvinhu zvekutengesa zvinodiwa kuZiVambabwe kuti vawanewo chouviri. Asi mumwewo mutyairi asina kuda kudomwa nezita ati hapana chakaipa kushandisa , izvi zvichayamura makambani emarori akawanda sezvo mafuta anoshandiswa nemarori, akachipa muBotswana. Vanoongorora nyaya dzezvehupfumi VaMasimba Kuchera, vanoti danho iri richakanginisa zvikuru mhuri yeZimbabwe inoita zvekutenga nekutengesa pakati peZimbawe ne South Africa. VaKuchera vati nyika yeZimbabwe icharasikirwa zvikuru nehupfumi kuburikidza nemitero naizvozvo inofanira kugadzirisa mamiriro emuganhu weBeitbridge kana ichida kukwikwidzana nezambuko reKazungula. VaStan Makwara, sachigaro weProudly 263, sangano rinosimudzira zvizvarwa zveZimbabwe zvine mabhisimisi achiri kusimukira muSouth Africa, vanoti nhengo dzavo ndidzo dzicharasikirwa zvikuru nedanho iri. Zambuko reKazungula rakavakwa neBotswana neZambia dzichibatsirwa nezvikwereti kubva kuAfrican Development Bank neJapan International Cooperation Agency. No media source currently available  	https://www.voashona.com/a/vatyairi-vemarori-vemuzimbabwe-vochema-chema-nekumanikidzwa-kushandisa-zambuko-rekazungula/5893823.html
politics	Sangano ravanaChiremba reZADHR Roshora Mabatirwo eNhengo dzeZanu PF Dziri muHusungwa	Sangano ravana chiremba vanorwira kodzero dzevanhu, reZimbabwe Association of Doctors for Human Rights, rinoti riri kushushikana zvikuru nemabatirwo ari kuitwa vamwe vevaimbove vakuru-vakuru mubato re Zanu-PF, avo vakasungwa svondo rapera. Munyori mukuru we sangano iri, Dr. Evans Masitara, vanoti sangano ravo rinoshora zvakasimba zvakaitwa nemauto nemapurisa kuvasungwa ava uye vari kuedza zvikuru kuti vapiwe mvumo yekuzvionera voga vasungwa ivavo sezvo vainzi havana kubatwa zvakanaka pavakanga vari muhusungwa, umo vanonzi vakashungurudzwa nokurohwa. Dr Masitara vanoti zviri kuitwa nemapurisa kuvasungwa hazvibumidzwe nebumbiro yemitemo. VaChombo, avo vari kupomerwa mhosva dzehuwori, vakasungwa pamwe nemunyori muboka revechidiki muZanu PF, VaKudzanai Chipanga, pamwe nemurongi wemisangano muboka revechidiki, VaInnocent Hamandishe. VaChombo naVachipanga vari kumirirwa negweta rine mukurumbira, Muzvinafundo Lovemore Madhuku, uye vari kutarisirwa kudzoka mudare nemusi weMuvhuro 27 Mbudzi. No media source currently available 	https://www.voashona.com/a/zimbabwe-association-of-doctors-for-human-rights/4137151.html
politics	Nyakupfura VaPatrick Kombayi Muna 1990, VaChivamba, Vanoshaya	Mutevedzeri wasachigaro weZanu-PF mudunhu reMidlands Province, VaKizito Chivamba, avo vange vari nhengo yeparamende inomirira Chiwundura, vakashaya kuchipatara cheGweru nemusi weChitatu. VaChivamba vakatanga kuva nhengo yeZanu muna 1972 uye vanoti vainge vari mujibha kubva muna 1977 kusvika muna 1979. Vange vari nhengo yeparamende kubva muna 2008. Mufi anonzi ange arwara kwenguva yakareba. Kunyange hazvo veZanu-PF mudunhu iri vari kuchema vachiti vaive gamba, vamwe vanopikisa vanoti nyaya yavo yekupfura muchakabvu Patrick Kombayi vachibatsirana naVaElias Kanengoni musori, avo vakaitwa gamba renyika munongedzo wekuti muZimbabwe hamuna hutongo hwejekerere. Muna 1990 munguva yesarudzo, VaChivamba naVaKanengoni vakapfura VaKombayi vainge vari kubato reZimbabwe Unity Movement. VaKombayi vaikwikwidzana nevaimbova mutevedzeri wemutungamiri wenyika mushakabvu Simon Muzenda kuGweru. Dare repamusoro soro rakavatongera kugara mujeri kwemakore manomwe asi mutungamiri wenyika, VaRobert Mugabe, vakabva vavaregerera vachishandisa masimba avo semutungamiri wenyika. Munguva yehondo yeChimurenga, VaKombayi vaibatsira zvikuru varwiri verusununguko vainge vari kuZambia. Gweta rinorwira kodzero dzevanhu, VaDewa Mavhinga, avo vanoshanda nesangano reHuman Rights Watch, vanoti tsika yehurumende yeZanu-PF yekuregerera vanotyora kodzero dzevanhu iri kudzosera hutongo hwejekerere kumashure. No media source currently available  	https://www.voashona.com/a/zimbabwe-chivamba-dies/3817047.html
politics	Zanu PF Yoramba Kubvisa Mari kuKanzuru yeMasvingo	"Nhengo dze Zanu PF dziri kufamba nemotakari dzakanamirwa maposita emutungamiriri wenyika, VaEmerson Mnangagwa, vanonzi vari kuramba kubhadhara mari yekupaka motokari dzavo muguta. Vashandi vekanzuru vanoita basa rekubhadharisa vatyairi vemotokari vanoti vatsigiri veZanu PF vari kuva shungurudza sezvo mutemo uchiti munhu wose anofanira kubhara mari iyo inozoshandiswa nekanzuru kugadzirisa migwagwa mudhorobha. Varidzi vemotokari vanobhadhariswa masenzi makumi mashanu pamaminetsi makumi matatu, kana dhora paawa imwe chete kuti vapake motokari dzavo. Vamwe vevashandi vataura neStudio7 asi varamba kudomwa mazita avo nekutyira hupenyu hwavo vanoti vatsigiri veZanu PF vari kufamba ne motokari dzakanzi #ED has my Vote vari kuramba kubvisa mari idzi. ""Isu vashandi vekanzuru mashandiro edu ari kurwadza nekuti period yatapinda ndeye ma elections zvekuti vanhu vari kufamba vane motokari dzakanamirwa ma sticker akanzi ED has my vote emutungamiriri wenyika vakasvika pama bay varikuramba kubhadhara parking vachiti tisu vebato riri kutonga, izvi zvakunzoeresa kuti vamwe wo vanhu varambe kubhara avchiti ve party havasi kubhadhara,"" adaro mumwe mushandi. Vamwe vashandi vanoti vanotya kusunga motokari idzi neganjo(clamping), dzinenge dzaramba nekuti Zanu PF inozivikanwa nemhirizhonga nekudaro vanotyira hupenyu hwavo. Vagari veMasvingo vari kunyunyuta nemaitiro aya vachiti ivo vakaramba kubhadhra mota dzavo dzinosungwa neganjo votadza kufamba. Mukuru webasa kuMasvingo United Residents and Rate Payers Alliance, VaAnoziva Muguti, vashoropodza zviri kuitwa neZanu PF, vachiti zvinotyora mitemo yenyika. Meya weGuta reMasvingo, VaHubert Fidze, vati nyaya iyi yava kwavari uye vachatora matanho sekanzuru. ""Tiri kunzwa nyaya iyo saka tiri kuti kuvana vedu ma marshal vatipe ma reports aiwawo then ini ndichaenda nawo kukanzuru, ndozotaura neve Zanu PF ende chinondishamisa ndechekuti munhu anosvika pakushandisa zita re President ED Mnangawa achiramba kubhdhara 50 cents chaiyo,"" vadaro VaFidze. Mutauriri weZanu PF muMasvingo, VaRonald Ndava, vaudza Studio7 parunhare kuti manyepo ari kutaurwa nevashandi vekanzuru vachiti bato ravo rine vanhu vane hunhu vasingaite zvisina basa nezita remutungamiri wavo. Vashandi vekanzuru vanoti nekuwanda kwaita motokari dzebato reZanu PF, kanzuru inogona kurasikirwa nemari yakwanda kana mokokari idzi dzisingabhadhare mari sezvinoitwawo nevamwe vatyairi. No media source currently available "	https://www.voashona.com/a/zanu-pf-refuses-to-pay-for-parking-fees-in-masvingo/4363028.html
business	Huori Muhurumende Hoendesa Nyika kuMawere	Nyaya yehuori yanetsa munyika zvikuru mumakambani ehurumende ayo ari kupomerwa mhosva yekuita chikiribidi munyaya yematenda ane mari inosvika mabhiriyoni emadhora. Nyaya yehuori yanetsa munyika zvikuru mumakambani ehurumende ayo ari kupomerwa mhosva yekuita chikiribidi munyaya yematenda ane mari inosvika mabhiriyoni emadhora. Huori hunonzi nevakawanda huri kupawo kuti nyika irambe iri mumadhaka. Mapazi ehurumende akaita seremhando dzemoto anonzi akapa basa kunhengo yeZanu-PF, VaPsychology Mazivisa, rekushambadzira kambani iyi kunyangwe paine vanhu vari kuita basa iri. Kambani yeZesa inonziwo iri kupa VaWicknel Chivhayo mamiriyoni emadhora ekuita zvinonzi nevamwe zviri kuitwa nechikiribidi. Vakuru kumakambani akaita seZimra neAnti-Corruption Commission vari kuferefetwa pari zvino nenyaya dzehuori. Mutungamiri wenyika, VaRobert Mugabe, vakatendawo kuti mari inosvika mabhiriyoni gumi nemashanu yemangoda yakatsakatira kwachiyadzwa. Sachigaro wesangano reZimbabwe Coalition on Debt and Development VaJoy Mabenge, vanoti mutungamiri wenyika anofanira kuona kuti nyaya yehuori yapararira. No media source currently available  	https://www.voashona.com/a/zimbabwe-corruption/3334390.html
sports	‘Zvimbokoma zvaJoshua naWilder zvombomiswa’	anofanirwa kumira kwegore rese asati arwa naDeontay Wilder mumutambo weWorld Heavyweight Title Unification, sekutaura kwaBarry Hearn.   Asi, Hearn – uyo ane makore akawanda ari munyaya dzekuronga mitambo anoti achange asipo pachaitwa hurukuro dzekuronga nezvemutambo uyu pachasangana shasha iyi iyo ine mabhande eWBO, IBF neWBA naJoshua svondo rinotevera apo vacharonga remangwnaa rake mumutambo uyu.   Sachigaro weMatchroom – Hearn – akagadza mwana wake, Eddie, kuti agotungamira Joshua mumutambo uyu nenyaya dzake dzese asi anenge achiraira hake pano neapo zvese zvinenge zvichidiwa kuti basa riende kumberi.   Wilder, uyo ane bhande reWBC, mwedzi wadarika akanyorera Joshua padandemutande achitaura kuti vamiriri vake vane mari inosvika 35.9 miriyoni paunzi yekuronga kuti mutambo uyu uitwe pakati pavo gore rino.   Eddie akatsanangura kuti vane zvakawanda zvavanoda kuti vatange vavimbiswa vasati vasaina kuti mutambo uyu uenderere mberi.   Asi baba vake vakataura kuti nhandare yeManchester United yeOld Trafford ndiyo inogona kurongerwa kuitwa mutambo uyu vachiti, “Zvinogoneka”.   “Ndine musangano naAnthony Joshua svondo rinotevera naEddie, Eddie asati aenda kuNew York kunoronga mutambo uyu.” – SportsMail Boxing	https://www.kwayedza.co.zw/zvimbokoma-zvajoshua-nawilder-zvombomiswa/
sports	Vamwe muZimbabwe Vanoti Morocco Inokwanisa Kusimudza Mukombe weWorld Cup	Chikwata cheMorocco chasimudza chivimbo kuti mukombe weWorld Cup ungangouya kuAfrica kekutanga munhoroondo yemakundano aya. Morocco yasimudza chivimbo chakasimba muvatsigiri venhabvu muZimbabwe nemuAfrica yese mushure mekupinda musemi fainari ye2022 World Cup nekurova Portugal 1-0 mumutambo wekota fainari. Mukuita izvi maAtlas Lions aita chikwata chekutanga muAfrica kusvika musemi fainari yeWorld Cup kubvira makundano aya aparurwa muna 1930. Dzimwe nyika dzakaita zviri nani mumakundano aya dzakagumira mumakotafainari uye dzinoti Senegal, Ghana neCameroon. Mutsigiri wemutambo wenhabvu VaSaymore Mandara vanoti Morocco ichashamisa vakawanda nekuunza mukombe weWorld Cup kuAfrica. Muna 1986, Morocco ndiyo zvekare yakaita chikwata chekutanga muAfrica kusvika muRound of 16 yemakundano aya. Morocco nemusi weChitatu iri kusangana neFrance iyo yakarova England 2-1 mukota fainari nezuro manheru. Chivimbo muchikwata ichi chasimuka mushure mekunge Morocco yakapunzira pasi zvikwata zvine mukurumbira zvinoti Belgium, Spain nePortugal. Mumwe mutsigiri wenhabvu VaVincent Bushu vanoti kuti Morocco ichasvika mufainari yeWorld Cup iyi. Pamusoro pezvo, Morocco haisati yakundwa pamitambo misere yakateverana uyezve yanwiswa chibodzwa chimwechete chete pamitambo iyi. Morocco ir ikurairidzwa nemurairidzi we munyika iyi Walid Regragui. Muongorori wemutambo wenhabvu VaGibson Nyikadzaramba vanoti Africa yese iri kuda kuti Morocco iite zvakanaka, Ruzhinji rwuri kuda kuti Morocco idarike pairi apa nekuti yatoita kare zvanga zvisingatarisirwe. Asi mutambo neFrance wakaoma sezvo nyika iyi iri kuda kuva nyika yekutanga kusimudza mukombe weWorld Cup mumakwikwi akatevedzana zvakapedzisira kuitwa neBrazil muna 1962. Uye nevatambi vakaita saOlivier Giroud naKylian Mbappe, mutambo uyu wakaoma zvikuru kuMorocco iyo yawisa hayo mikono yakawanda kuQatar.  Imwe semi fainari pakati peArgentina neCroatia iriko musi weChipiri. Croatia iyo yaimbenge iri pasi peYugoslavia yakatanga kuzvitonga muna 1992 ikatanga kukwikwidza muWorld Cup yakazvimirira muna 1998. Kubva mumakore aya yasvika mumasemi fainari katatu. Mutambi wayo ane mukurumbira ndiLuca Modric weReal Madrid. Argentina yakasimudza mukombe uyukaviri, muna 1978 uye 1986 ichitungamirirwa namushakabvu Diego Maradona. Iko zvino chitsvambe chiri kuna Lionel Messi uyu ari kufunguiudzirwa kuti ave kutamba makwikwi ake ekupedzisira muWorld Cup sezvo ave nemakore makumi matatu nemashanu. Fainari ye2022 World Cup iriko musi wesvondo, svondo rinouya. No media source currently available 	https://www.voashona.com/a/6871744.html
business	Vashandi Vazhinji Vanoti Havatarisire Kupiwa Mabhonasi Gore Rino	Sangano rinomirira vashandi reZimbabwe Congress of Trade Unions, ZCTU, rinoti haritarisiri kuti vashandirwi vachanyima vashandi vavo mari dzekuvatenda dzemabhonasi gore rino sezvo zviri muzvibvumirano zvemabasa zvakanyoreranwa pasi pakati pemapoka maviri aya kuti vashandi vanobhadharwa mabhonasi. Mamwe makambani anotanga kubhadhara vashandi mari dzemabhonasi mwedzi uno waGumiguru, asi gore rino zvakanyarara nekuda kwemamiriro akaita zvinhu munyaya dzezvehupfumi munyika. Munyori mukuru weZCTU, VaJaphet Moyo, vanoti makambani mashoma kwazvo anobhadhara mabhonasi nekuti zvinobva pakuti gore iroro awana marii yakawanda zvakadii. Mukuru wesangano revashandirwi, reEmployers Confederation of Zimbabwe, EMCOZ, VaJohn Mufukare, vaudza Studio 7 kuti panyaya dzemabhonasi, sangano ravo rinowanzo kuzvisiira kuboka rimwe nerimwe kuti rinokwanisa zvakadii kubhadra vashandi varo mabhonasi avo. No media source currently available 	https://www.voashona.com/a/zimbabwe-most-employees-will-not-get-bonuses-this-year-japhet-moyo-john-mafukare-emcoz-zctu/4615309.html
business	Vagari veMuChinhoyi Vofarira Kugadzirwa kweMigawagwa	Vagari vakawanda vemuChinhoyi vanoti vari kufara nekugadzirwa kuri kuitwa migwagwa yeguta ravo iyi yange yaipa nekuda kwekupedza nguva isina kugadziriswa. Vazhinji vataura neStudio 7 vanoti kunyange hazvo zvinhu zvakaoma kanzuru yavo iri kuita zvinhu zvinobatika sekugadzirisa migwagwa iyo yanga yave nemakomba makomba akawanda izvo zvanga zveve kukonzera njodzi uye kuuraya motokari dzavo. Mumwe mutyairi wemotokari inotakura veruzhinji VaMacdonald Chareya vanoti zvinofadza kuti kanzuru iri kugadzira migwagwa izvo vanoti zvave kuchengetedza motokari dzavo uye kusasimuka kwehuruva iyo inokonzera zvirwere. Izvi zvinotsigirwa naVaLazarus Tembo avo vanoti motokari dzavo hadzichafa nekuda kwekufamba mumakomba. VaChareya vanoti dambudziko ravepo nderekuti vamwe vatyairi vave kumhanyisa motokari sevari pamakwikwi nekudaro vanoti paiswe mahambu mumigwagwa. Meya weguta reChinhoyi VaDyke Makombe vebato reMDC inotungamirwa naVaNelson Chamisa vanoti vave kukwanisa kugadzira migwagwa nemari iri kubva kubazi rinoona nezve kugadzira kwemigwagwa munyika reZimbabwe National Road Authority kana kuti ZINARA. VaMakombe vanoti kanzuru yavo yave kushandisa mari yeZINARA pabasa ravanenge vapihwirwa mari kwete kuishandisa zvimwe. Asi mumwe mugari Amai Mercy Tapfumaneyi vanoti vanotenda maruva vadya chakata sezvo kanzuru ichimbotanga zvinhu asi yotadza kupedza nekuti kwavanogara kuWhite City hakusati kwagadzirwa. Mutauriri wekanzuru VaTichaona Mlauzi vanoti nzvimbo dzisiri kugadzirwa gore rino dzichagadzirwa munaNdira gore rinouya sezvo vakapihwa mari inosvika miriyoni nechidimu neZINARA yekushandisa gore rinouya. VaMlauzi vanoti parizvino vari kushandisa mari inosvika miriyoni kugadzira makiromita mapfumbamwe. Zvichakadaro mune imwewo nyaya sachigaro webato reZanu PF mudunhu reMashonaland West VaZiyambi Ziyambi vakazivisa nezuro kuti mutungamiri wenyika VaEmmerson Mnangagwa vachatanga kutenda vanhu nekuvavhotera kwavakaita. VaZiyambi vanoti VaMnangagwa vachatanga nekutenda vanhu vekwaZvimba neMugovera sezvo vainge vasingafungidzire kuti vanokunda mudunhu iri sezvo kuri kumusha kwevaimbove mutungamiri wenyika VaRobert Mugabe. 	https://www.voashona.com/a/vagari-vemuchinhoyi-vofarira-kugadzirwa-kwemigawagwa/4666705.html
politics	VaTsvangirai neVatungamiri veMapato ari muMDC Alliance Vanoita Musangano Wavo weKutanga	Vatungamiri vemapato manomwe ari mumubatanidzwa wemapato anopikisa weMDC Alliance vaita musangano wavo wekutanga muHarare nhasi mutungamiri weMDC VaMorgan Tsvangirai vari sachigaro. Mapato manomwe anoti MDC-T, MDC, PDP, Zanu Ndonga, Zimbabwe People First, Transform Zimbabwe neMutiracial Democratic Party, akasaina chibvumirano chekuumba mubatanidzwa uchakwikwidzana nebato riri kutronga reZanu PF. VaTsvangirai ndivo vakasarudzwa kuti vamirire mubatanidzwa uyu vachikwikwidzana nemutungamiri weZanu PF, VaRobert Mugabe. Mutauriri weMDC Alliance, uye vachitungamira Transform Zimbabwe, VaJacob Ngarivhume vanoti musangano wavo wekutanga uyu wanga uri wekuchitanga kuronga hwaro hwekutevera kugadziriro yavo yesarudzo dzegore rinouya. VaNgarivhume vanoti vawiriranawo kuti vaenderere mberi nekuparura mubatanidzwa uyu mumatunhu ose emunyika, vachitanga nekuBulawayo musi wa 26 mwedzi uno. Vatiwo zvakare nhaurirano dzekuti ndiani vachamirira mubatanidzwa musarudzo dzenhengo dzeparamende nedzemakanzuru dzichiri kuenderera mberi mumubatanidzwa wavo. No media source currently available  	https://www.voashona.com/a/zimbabwe-mdct-alliance-/3980255.html
business	Kukwira Kwaita Mitengo yeZvinhu Munyika Kworwadza Vakawanda.	Veruzhinji vari kuchema chema zvikuru nekukwira kwemitengo yezvinhu inonzi yakwira zvakanyanya kubva payanga iri mumazuva ehurumende ya va Robert Mugabe. Vataura ne Studio7 vati saga refotireza ravaitenga madhora makumi matatu, nhasi vave kuritenga madhora makumi matanhatu. Vanoti shangu dzevana vechikoro dzavaitenga madhora makumi maviri, vave kudzitenga nemadhora makumi masere. Vanhu ava vanoti zvinhu zvese zvakwira mitengo uye hupenyu hwaomera vanhu zvisineyi nekuti unoenda kubasa kana kuti kwete. Muzvare Portia Katiyo, avo vari ku Kadoma, vanotiwo zvinhu hazvina kumira zvakanaka munyika zvekuti hupenyu hwava kuvaomera. Izvi zviri kuitika panguva iyo vana chiremba vari kuramwa mabasa uye varairidzi vachiti vachaenda kubasa mazuva maviri chete pasvondo nekuda kwekuomerwa nehupenyu. Munyika muri kutaridza kuti hamuna kugadzikana nekuda kwekunetseka kuri kuita vanhu. NeMuvhuro vashandi vemumigodhi vaitiwo vave kuda kubatana nevarairidzi, navana chiremba mukukanda mapadza pasi. Vezvitoro vanonzi vave kutiwo vanoda mari dzekunze kwete kutambiriswa bond notes izvo zviri kuita kuti veruzhinji vatambure zvakanyanya. No media source currently available 	https://www.voashona.com/a/mitengo-yezvinhu-yoita-chamurambamhuru-kukwira-munyika/4734290.html
business	Vanhu Vomanikidzwa Kutenga Hupfu neZvitupa	Vamwe vagari vemuChinhoyi vanoti havasi kufara nedanho rakatorwa nevamwe vanotengesa hupfu rekuti munhu aburitse chitupa chake kuti atenge hupfu. Zvitoro zvakaita seN. Richards, Gain Wholesale neOK Zimbabwe zvave kutengesera hupfu kune munhu anenge ayine chitupa chete. Danho iri riri kushorwa nevakawanda avo vari kuti zvinosiya vanhu vakawanda vasina zvitupa vachifa nenzara. Mumwe mugari wemuChinhoyi VaBasildon Kanonge vanoti zvekudya ikodzero yemunhu nekudaro haafanirwe kutadza kudya nekuti haana chitupa. Izvi zvatsigirwa naVaIsrael Nyandoro avo vanoti vanhu vakawanda havasikupihwa zvitupa kwamudzviti zvichinzi havana mapepa anogadzira zvitupa. Asi vamwe vakaita saAmai Cornilia Matekenya vanoti kutenga hupfu munhu aburitsa chitupa zviri kuita kuti hupfu hutengwe nevanhu vakawanda uye zvinoderedza huori. VaDesire Mapfumo vanoti zvose zviri kuitika zvinoreva kuti chikafu chishoma munyika nekudaro hurumende inofanirwa kuunza hupfu hwakawanda kuvanhu. Mukuru wechitoro cheN. Richards VaJohn Matikiti vanoti vari kuti munhu anoda hupfu anofanirwa kuuya nechitupa kuti vazvichenure kana vazobvunzwa kuti vakatengesera ani hupfu. Hupfu hweRoller Meal uhwo hwavekutengwa nemadhora makumi manomwe emabhondi kana RTGS sezvo vanohugaya vachipihwa mari nehurumende huri kunetsa munyika yose. Hurumende iri kufungawo kupa vanhu vanoshaiwa makuponi ekutenga hupfu senzira yekupedza huori munyaya dzezve kugaya nekutengeswa kwehupfu. Vamwe vanhu vari kupomerwa mhosva yekutanga hupfu muzvitoro nemari iri pasi vonoutengesa nemutengo wepamusoro pamukoto. World Food Programme inoti vanhu vanoda kusvika mamiriyoni masere vakatarisana nenzara inotyisa munyika uye vanoda kupihwa chikafu nechimbi chimbi. Izvi zvinonzi nesangano iri zvakakonzerwa nekusanaya zvakanaka kwemvura uye mitemo yehurumende iri kungovandudzwa chero nguva. No media source currently available 	https://www.voashona.com/a/vanhu-vomanikidzwa-kutenga-hupfu-nezvitupa/5308673.html
politics	Mapurisa neVasori Vogara Vakadzipakatira Sezvo Kugunun'una neHurumende yaVaMugabe Kwowedzera	"Hurumende inonzi yati vanochengetedza mukati menyika vagare vakadzipakatira kana kuti ""high alert"" sezvo zvinhu munyika zvaita manyama amire nerongo. Vamwe vakuru mumapurisa vataura neStudio 7 vati zvinhu hazvina kugadzikana munyika nenyaya yekusamira zvakanka munyaya dzezvehupfumi asi vati vakagadzirira kuona kuti hakuna kuratidzira kuchaitika. Vanhu vakawanda kusanganisa vechidiki, mapato ezvematongerwo enyika, vana muzvinabhizimisi uye vemachechi vave kubuda pachena kuti havasi kufara nezviri kuitwa nehurumende yemutungamiri wenyika VaRobert Mugabe. Mapurisa anodzivirira mvongamupopoto akawanda ave kuendeswa kumadhorobha akawanda sezvo kuratidzira kwakatangira muHarare Nemusi weChishanu vesangano revechidiki richangoumbwa rinonzi veTajamuka iro rine vechidiki kubva kumasagano ezvematongerwo enyika akasiyana siyana, vadzidzi nevemamwe masangano rakendesa tsamba yenyunyuto kumahofisi eInternational Monetary Fund muHarare uko vanonzi vakasvika kwakazara vesangano revasori avo vakatanga kuvatevera. Tsamba yakasiiwa iyi yaikurudzira IMF kuti isadyidzane nehurumende yaVaMugabe yyavanotio iri kutyora kodzero dzevanhu nekuita zvehuwori. KuMasvingo mapurisa anonzi akaramba kupa mvumo kuvemachechi nevamwe, vemasangano akazvimirira nevezvematongerwo enyika vange vachida kuratidzira vachiti havasi kufara nehutongi hwaVaMugabe. Officer commanding Masvingo Superitendent Philip Ncube vaKAudza vanhu ava kuti havasi kuzotenderwa kuratiudzira pasi pemutemo wePublic Order and Security Act kana kuti POSA. Nemusi weChina vamwe vechidiki veTajamuka vakarohwa zvakaipisisa nemapurisa mushure mekuratidzira muHarare. Vamwe vairatidzira muAfrica Unity Square mavhjiki apera vakambosungwa ndokuendeswa kuChikurubi neHarare Remand asi vakazobuda nemusi weChishanu muhure mekunge vabhadhara mari yechibatiso. Vana muzvinabhizimisi vane chitsama vari kunzi vari kubvunzurudzwa nemapurisa kana vachinge vangotaura kuti nyika yaenda kumawere. Bato guru rinopikisa reMDC-T riri kuratidzirawo mumadhorobha akasiyana siyana. Mubato riri kutonga reZanu-PF maberekerawo pongwe sezvo paine kunetsana kwakanyanya kuti ndiyani achatora chigaro chaVaMugabe avo vave nemakore makumi mapfumbamwe nemaviri asi pasina kujeka kuti achatora chigaro chavo ndiyani kana vasiya basa. Nyanzvi munyaya dzezvematongerwo enyika Vajoy mabenge vanoshanda nesangano recrisis in zimbabwe coalition vajoy mabenge. No media source currently available  "	https://www.voashona.com/a/zimbabwe-matongerwo-enyika/3381396.html
sports	Tinosvika kure: Mudimu	  MUTAMBI wemaWarriors neCefn Druids yekuWales Republic, Alec Mudimu, anoti shuviro yake kugadzwa kuve kaputeni wechikwata chenhabvu chenyika zvachose.   Mudimu ndiye akambofanopihwa chinzvimbo chekutungamira maWarriors mumitambo miviri yawo yadarika apo akasangana neSomalia mumutambo wekurwira kunokwikwidza ku2022 Qatar FIFA World Cup. Muhurukuro neKwayedza, Mudimu anoti ari mudenga rechinonwe nekuda kwechiremerera chaakapihwa naAntipas chekufanobata chinzvimbo chakaputeni wemaWarriors.   “Handisi kugona nemufaro, ichi chiremerera chikuru chinoshuvirwa nemunhu wese kutungamira nyika yako. Ndiri kufara chaizvo kana mhuri yangu haisi kugona nemufaro. Ndoda zvirambe zvakadaro, kana zvichiita ndoda kuramba ndirini mutungamiri ndichitungamira vamwe vatambi apo tichatanga kurwira tikiti rekuenda kunokwikwidza ku2022 Qatar Fifa World Cup,” anodaro Mudimu.   MaWarriors svondo radarika akapona nepaburi retsono kuti abudirire kuenda kumapoka ekurwira tikiti rekunokwikwidza kuWorld Cup nekudaro Mudimu anoti ino yave nguva yekubika chikwata chakasimba chichanokwikwidza nezvimwe mumutambo uyu.   “Ishuviro yemutambi wese kutamba kuWorld Cup uye ini ndichiri mwana mudiki ndichiona paTV vamwe vachitamba ndaingoshuvira ndichiti nerimwe zuva ndodawo kuzotambawo ikoko, saka ino yave nguva yekushanda nesimba. Tinoda kuenda kuQatar uye tikashanda nesimba tinoenda,” anodaro.   Mutambi uyu akazvarirwa muno asi ave nemakore mashanu akabva aenda kunogara kunyika yeEngland uko akazokurira achigara kuLondon kunove ndiko kwaakatanga kutambira nhabvu.   Akatambira zvikwata zvakasiyana zvinosanganisira Stalbridge Celtic, Radcliffe Borough, Nortwich Victoria, Stockport Town neCefn Druids iyo ari kutambira parizvino.   “Zimbabwe ndiyo nyika yangu uye ndinodada nayo, ndakazvarirwa muno uye mhuri yedu kunyanya vabereki vangu vanogara vachiuya kuno kuzoshanya nguva nenguva. Ndinotoziva nzvimbo zhinji dzemuno kusanganisira kuOld Highfields tine hama dzimwe dzinogara ikoko,” anodaro.   Achibvunzwa pamusoro pechikafu chaanofarira kudya, Mudimu anoti, “Zviri pachena kana ndauya muno ndinofarira kudya sadza uye nederere.”   Mudimu akatanga kutambira maWarriors gore radarika apo akashevedzwa neaimbove murairidzi wechikwata ichi – Sunday ‘Mhofu’ Chidzambwa – akatamba kumutambo we2018 Four Nations Tournament uyo wakaitirwa kuZambia.   Gore rino, aivemo muchikwata chemaWarriors chakakwikwidza kuAfrica Cup of Nations kuEgypt uko akakwanisa kutamba mitambo miviri yekutanga.   “Semutambi wenhabvu, ndichikura chandaingoda chete kupfeka jezi remaWarriors uye pandakapihwa mukana uyu ndakafara zvandisati ndakamboita uye zvikafadza zvakare mhuri yangu, vabereki vangu. Chinhu chandinoshuvira zvikuru kuti ndiite zvakanaka ndichitambira maWarriors,” anodaro Mudimu.	https://www.kwayedza.co.zw/tinosvika-kure-mudimu/
politics	Zimbabwe Human Rights Commission Inoti Zanu-PF Iri Kuita zveMatongerwo eNyika paNyaya yeChikafu	Komisheni inoona nezvekodzero dzevanhu yeZimbabwe Human Rights Commision nhasi yazivisa kuti ongororo yayakaita inoratidza kuti vanhu vemapato anopikisa vari kunyimwa chikafu, mbeu nezvekurimisa nevashandi vehurumende pamwe nevatsigiri vebato riri kutonga reZanu PF. Vachizivisa zvakabuda mukuferefeta kwavakaita zvichetevera zvichemo zvakaturwa kukomisheni iyi nevanhu vakawanda kubva kumatunhu eBikita East, Mazowe Central, Muzarabani North neSouth neBuhera North, sachigaro we komisheni iyi, VaElasto Mugwadi vati kunyange hazvo mutungamiriri wenyika vakati hapana munhu anofanira kunyimwa chikafu, vanhu vari kunyimwa nemhaka yekuti havasi nhengo dzebato reZanu PF. VaMugwadi vati zviri kuitwa izvi kutyora kodzero dzevanhu ava pamwe nebumbiro remutemo wenyika. Vati hurumende kuburikidza nebazi revashandi nekuchengetedzwa zvakanaka kwevanhu rinofanira kuona kuti vashandi varo vapa vanhu chikafu vasingaite zverusarura uye vanenge vaita rusarura vanofanira kurangwa. Vati mapurisa eZimbabwe Republic Police anofanira kushanda asina divi raakarekera uye vati zvinofadza chose kuti mapurisa akaosunga nhengo dzeZanu PF dzakarova mumwe kanzura webato reMDC kuBuhera North panyaya dzechikafu. VaMugwadi vatiwo makanzura nenhengo dzeparamende vanofanira kumirira vanhu vese kwete nhengo dzemapato avo. Vatiwo zvavakawana muongororo yavo zvichapihwa kune vese vane chekuita nazvo nechinangwa chekuti vagadzirise dambudziko iri. Mapato anopikisa, nemasangano anoshanda akazvimiriria agara achitaura kuti chikafu nezvekurimisa zviri kugovewa nerusarura. Vanorwira kodzero dzevanhu vachishanda musangano reHuman Rights Watch, VaDehwa Mavhinga, vati Zimbabwe Human Rights Commission yaburitsa pachena rusarura rurukuitika panyaya dzechikafu munyika. Vaenderera mberi vachiti chasara kuti hurumende ichigadzirisa dambudziko iri uye komisheni iyi inofanira kumanikidzira mapurisa kuti aite basa ravo nemazvo. Vamwewo vanorwira kodzero dzevanhu VaVivid Gwede vanoshanda nesangano reZIMRIGHTS vaudza Studio 7 kuti gwaro reZimbabwe Human Rights Commission richaita kuti masabhuku nemadzishe achinje maitiro awo. Gurukota rinoona nezvekuchengetedzwa kwevanhu Amai Priscah Mupfumira vakamboramba kuti izvi zviri kuitika vachiti vanenge vaine humbowo vauye nahwo kumahofisi avo. Kana mutungamiri wenyika VaRobert Mugabe vakambotaurawo kuti hapana vanofanira kunyimwa chikafu. Asi mutungamiri webato rinopikisa reMDC-T VaMorgan Tsvangirai vanoti vatsigiri vavo vari kunyimwa chikafu. Zimbabwe yakatarisana nenzara inotyisa uye pane vanhu vanodarika mamiriyoni mana varikuda rubatsiro rwechikafu. Chikafu chekubatsira vanhu ava chiri kutengwa nehurumende uye chimwe chirikubva kunyika dzakasiyana siyana dzakaita seAmerica pamwe nemasangano anobatsira akaita se World Food Program. No media source currently available 	https://www.voashona.com/a/zimbabwe-matongerwo-enyika/3497750.html
sports	VaChiyangwa Vokurudzira VaTsigiri veNhabvu Kuti Vanotambira maWarriors kuNhandare yeNdege	Mutungamiri weZIFA VaPhilip Chiyangwa vari kukurudzira vanhu vose munyika kuti vaende kunhandare yendege yeHarare International Airport neChipiri masikati kunotambira chikwata cheZimbabwe Warriors icho chakashura mare nekudambura Zambia 3-1 kuSouth Africa nemusi weSvondo chichibva chasimudza mukombe weCOSAFA Castle Cup. Vachitaura neStudio 7, VaChiyangwa vati uyu mukombe wavo wekutanga vachitungamira sangano renhabvu reZIFA nekudaro vane mufaro mukuru. Vavimbisawo kuti vachaona kuti voitirei vakomana vemaWarriors ava. VaChiyangwa vakasarudzwa kuti vatungamire ZIFA muna 2015 mushure mekukunda musarudzo VaTrevor Carelse Juul, VaLeslie Gwindi naVaJames Takavada. 	https://www.voashona.com/a/zimbabwe-mitambo/3936389.html
business	Mahofisi eMauto, Mapurisa neVamwe Ovharwa Mvura KuMasvingo neNyaya yeZvikwereti	Kanzuru yeMasvingo yakatanga chirongwa chekuvharira vemabhizimusi nemapazi ehurumende mvura pakati pedhorobha kuti vabhadhare zvikwereti zvavo zvakakura, Godfrey Mtimba anotipa nyaya inotevera. Izvi hazvina kutambirwa zvakanaka nevanoshandira mudhorobha vachiti zvinogona kukonzera kupararira kwezvirwere zvakaita secholera netyphoid mudhorobha sezvo zvivakwa zviri kuvharirwa mvura zvichishandira vanhu vakawandisa. Meya weguta reMasvingo VaCollen Maboke vati vari kuvhara mvura nekuti mapazi ehurumende nevemabhizimusi ndivo vane zvikwereti zvakakura.\n\nVanoona nezvekufambiswa kwemabasa musangano rinomirira vagari reMasvingo United Residents and Rate Payers Alliance kana kuti MURRA, Muzvare Rumbidzai Magurupira, vati kunyange hazvo vasinga kurudziri kusabhadharwa kwemvura nani zvake, kuvhara mvura pakati peguta kunogona kukonzera zvirwere uye kutyora kodzero dzevanhu. Kanzuru yeMasvingo inoti mapazi ehurumende nevemabhizimusi vane zvikwereti zvinoda kusvika mazana maviri nemakumi manomwe emadhora emunyika kana kuti $270 000. Mapazi ehurumende anezvikwereti zvikuru anosanganisira, mauto, mapurisa pamwe nezvipatara. Hatina kukwanisa kubata gurukota rezvekuburitswa kwemashoko Amai Monica Mutsvangwa kuti tinzwe divi ravo panyaya iyi sezvo nharembozha yavo yange isiri kudairwa.  	https://www.voashona.com/a/6626972.html
politics	NPRC Yonzwa Humbowo paNyaya yeGukurahundi Kutanga kweMwedzi Uno	Komisheni inoona nezverunyararo nekuregererana, yeNational Peace and Renciliation, nhasi yazivisa kuti ichatanga kunzwa humbowo kubva kune veruzhinji pamusoro peGukurahundi pakati pemwedzi uno kana ichinge yapedza kutsanangurira veruzhinji gwara rairi kutora mukuita basa rayo kana kuti maOuthreach Programs ayo iri kuitwa mumatunhu ese munyika. Vachitaura pamusangano waitwa nekomisheni iyi muHarare, imwe nhengo yekomisheni iyi, Amai Netty Musanhu vati kana chirongwa chavari kuita parizvino munyika yese chapera, vachatanga kunzwa humbowo kubva kune veruzhinji munzvimbo dzakaitika Gukurahundi. Vati komisheni yavo iri kutora danho iri nekuti veruzhinji vakaratidza kuti vachivimba nekutenda basa rekomisheni iyi kana ikange yagadzirisa nyaya yeGukurahundi. Asi mumwe apinda mumusangano uyu asina kuda kudomwa nezita, aratidza kusafara nenyaya yekuti pane vamwe vakaurayiwa paGukurahundi vave kutofukunurwa komisheni isina kuzivisa veruzhinji. Asi makomishina eNPRC ati komisheni yavo haisati yatanga kuita zvekufukunura makuva evakafa. Ati svondo rapfuura komisheni yakakokwa neimwe mhuri kuTsholotsho kuti ipe huchapupu apo imwe mhuri yaichera makuva ehama dzavo dzakapondwa panuva yeGukurahundi. Zvinofungidzirwa kuti pane vanhu vanodarika zviuru makumi maviri vakaurawa panguva yegukurahundi kumatunhu eMatabeleland neMidlands. Amai Emerenzia Chitsaka vaudzawo komisheni iyi kuti mabhizimisi avo anoparadzwa panguva yemhirizhonga uye inyaya yavanoda kuti komisheni yavo igadzirise. Komishina Musanhu vati kunyange hazvo komisheni yavo iri kutanga kunzwa humbowo panyaya yeGukurahundi, pane nyaya dzakawanda dzakabuda mumatunhu akasiyana siyana dzichaongororwa nekomisheni yavo. Vati nyaya yeGukurahundi yakabuda zvakanyanya kumatunhu eMidlands, Bulawayo, Matabeleland North neSouth uye kumatunhu eMashonaland East, Central neWest nyaya dziri kunetsa vanhu inyaya dzemhirizhonga panguva yesarudzo kozoti kuManicaland vanhu veko havasi kufara nemafambisirwe akaitwa nyaya dzemangoda ukuwo kuMasvingo vagari vachiti havasi kufara nenyaya yekuti vakabviswa munzvimbo dzavaigara kuti pavakwe madhamu akaita seTokwe Mukosi kana mamwe mabasa ebudiriro asi vasingapihwe muripo sezviri mubumbiro remutemo. Komisheni iyi yati ichaongorora nyaya idzi dzose nekutora matanho ese anodiwa akaita sekuti vakapara mhosva varipe kana kusungwa uye vati vachashanda neveruzhinji oanguva dzose. Komishina Geoffrey Chada vati vanhu vakasununguka kupa humbowo kutokomisheni yavo uye pasi pemutemo imhosva kurambidzidza kana kutyisidzira munhu anenge apa humbowo komisheni yavo. Vati nekuda kwaizvozvo vese vachapa humbowo kukomisheni iyi vachange vakachengetedzwa nemutemo. No media source currently available 	https://www.voashona.com/a/nprc-yonzwa-humbowo-panyaya-yegukurahundi-kutanga-kwemwedzi-uno/4902878.html
politics	Nyanzvi Dzoyambira Kuti muNyika Muchaita Mhirizhonga VaMugabe Vakasavandudza Matongero avo	Nyanzvi munyaya dzezvematongerwo enyika vachitungamira sangano reZimbabwe Democracy Institute Dr Pedzisayi Ruhanya vanoti hurumende ikasagadzirisa matambudziko akatarisana nevanhu munyaya dzezvehupfumi nyika ichaguma yasvika kumazivandadzoka. Mutauriri wesangano reZimbabwe National Liberation War Veterans Association VaDouglas Mahiya vati zvave kuitika munyika hazvisi kuvashamisa nekuti vakagara vataura kare kuti hurumende yemutungamiri wenyika VaRobert Mugabe inenge yagumirwa. Asi ko chii chaizvo chiri kukonzera mhirizhonga iri kuitika munyika? Gweta rinorwira kodzero dzevanhu vari chipanamazano musangano reHuman rights Watch VaDewa Mavhinga vanoti mapurisa ndiwo ari kukonzera kuti munyika muite mhirizhonga nekusatevedzera bumbiro remutemo. Asi Gurukota rinoona nezvekudzivirirwa kwemukati menyika Dr Ignatious Chombo vanoti handi chokwadi kuti mapurisa ari kukonzera mhirizhonga. Zimbabwe yakatarisana nesarudzo muna 2018 asi dzime nyanzvi munyaya dzezvematongerwo enyika dziri kuyambira kuti pakasaita nhaurirano nyika ichaita mhirizhonga inotyisa. Vesangano ravanaSorojena reThe Elders rine nhengo dzakaita sevaimbova munyori mukuru weUnited Nations Vakofi Anna, avaive mutungamiri wenyika yeAmerica VaJimmy Carter nevamwe vari kukurudzira kuti SADC Ipindire kugadzirisa nyaya yeZimbabwe. SADC iri kusangana kupera kwemwedzi uno kuSwaziland. Sangano reInternational Crisis Group rinoti kuti nyaya yeZimbabwe igadzirike zvave kuda kuti mutungamiri wenyika VaRobert Mugabe avo vave nemakore makumi mapfumbamwe nemaviri vasiye chigaro. Asi veZanu-PF vanoti VaMugabe havana kwavari kuenda. No media source currently available 	https://www.voashona.com/a/zimbabwe-matongerwo-enyika/3482564.html
business	Vanhu Makumi Mashanu Vomiswa Mumatare Vachipomerwa Kuita Chioko Muhomwe	Vachuchisi vemuAmerica vari kupomera vanhu makumi mashanu mhosva yekuita zvehuori kuburikidza nekubhadhara mari dzechioko muhomwe kuitira kuti vadzidzi vane vabereki vakapfuma vawane nzvimbo dzekudzidza muzvikoro zvepamusoro soro zvine mukurumbira. Vachuchisi vanoti izvi zvaiitwa pasi pehurongwa hwaitungamirwa nesangano rakazvimirira reEdge College & Career Network. Vachuchisi vemuBoston mudunhu reMassachusetts vakapomera neChipiri mukuru wesangano iri, VaWillaim “Ricky” Singer, mhosva yekuita huori. Vachuchisi vakapomerawo mhosva dzehuori vamwe vatambi munyaya dzemafirimu vane mukurumbira vanosanganisira Felicity Huffman na Lori Loughlin, pamwe nevadzidzisi vemitambo muzvikoro zvepamusoro soro muAmerica. Zvikoro izvi zvinosanganisira Georgetown muWashington DC, Yale University mudunhu reConnecticut, Stanford neUniversity of Southern California mudunhu reCalifornia nezvimwe. Mari dzaibhadharwa dzsechioko muhomwe dziri pakati pezana rezviuru zvemadhora kusvika kumamiriyoni matanhatu emadhora. Sangano raVaSinger rinonzi rakawana mari inosvika mamiriyoni makumi maviri nemashanu emadhora mukati memakore manomwe kubva muna 2011 kusvika 2018. Muzvinafundo pa Devry University ku Ohio, Va Elliot Masocha, vanoti zvakaitwa izvi hazvina kunaka zvachose sezvo zvichikanganisa vadzidzi vari pazvikoro izvi pamwe chete nekudzikisa huremu hwezvikoro izvi. Muzvinafundo Masocha vanoti vadzidzi vese vakapinzwa muzvikoro izvi pachishandiswa chioko muhomwe vanofanirwa kubviswa muzvikoro izvi sezvo kuramba vari muzvikoro izvi kuchizokanganisawo vamwe vadzidzi. No media source currently available 	https://www.voashona.com/a/fifty-high-profile-indicted-in-us-vartsity-bribery-scandal/4828523.html
politics	Hama dzaVaMugabe Dzinoti Hadziwirirane naAmai Grace Mugabe	Hama dzevaimbove mutungamiri wenyika, VaRobert Mugabe, dzinoti hadziwirirane nemuroora wadzo, Amai Grace Mugabe, nekuda kwekusakudza vakuru mumhuri, uye kutsvinyira kwavanoita vemumhuri, pamwe nekutaura zvisina maturo izvo vanoti zvakakonzeresawo kusawirirana mubato reZanu PF. Hama dzaVaMugabe dzinosanganisira mhuri yekwaMugabe, kwaJenami pamwe neyekwaMatibiri, dzinoti Amai Mugabe munhu asingatsiurike sezvo vaine pamuromo pasingamharwi nenhunzi. Hama idzi dzinoti nekuda kwekusaremekedza vakuru vemumhuri, vainge vasisa fambidzane nemuroora wavo uyo asisaende kumusha kwaZvimba nekuti hapana anomufarira. VaBen Matibiri vanoti Amai Mugabe munhu anotaura zvisina maturo nguva dzakawanda. VaMatibiri vanoti Amai Grace Mugabe vainge vakasiyana zvikuru nemudzimai waVaMugabe wekutanga mushakabvu, Amai Sally Mugabe, uyo vanoti Ainge akanyarara uye aine rudo nevanhu vose. Imwe hama yaVaMugabe yechidiki, Va Clemence Matibiri, vanoti Amai Mugabe vane nharo uye vanopikisana nevakuru mumhuri izvo zvakaita kuti vasagamuchirike kumusha kwaZvimba. Mumwe muvakidzani waVaMugabe kumusha kwaZvimba, VaFidelis Chinhyanyi, vanoti vanoziva mudzimai waVaMugabe wekutanga Amai Sally zvakanyanya vachiti hunhu hwaAmai Sally hwaiyemurwa zvakanyanya nevemhuri pamwe nemunyika yose. Asi VaMunyanyi vanoti Amai Grace Mugabe vaizivikanwa nekutuka kunyange zvinonyadzisira pavanhu nekudzikisira vanhu vakuru. VaMunyanyi vanoti Amai Grace munhu aida kutonga tonga pese pavanenge vari izvo zvazokonzera kusawirirana mubato ravo reZanu PF. Mumwe mugari wekwaZvimba asina kuda kudomwa nezita anoti Amai Grace Mugabe vanoita senzena nenyaya yekutukirira vanhu vose vavasingawirirane navo. Vamwe vanoti zvakaita Amai Grace Mugabe zvekudyara mhodzi yekusawirirana mubato reZanu PF zvakazonakirawo nyika nekuti ndizvo zvakazoita kuti paite kudzingana mubato reZanu PF izvo zvakazokonzera kuti mauto atore masimba munyika, chiitiko chakafadza ruzhinji rwevanhu. Wongororo yakaitwa neStudio7 inoratidzawo kuti vanhu vakawanda mubato reZanu pamwe nemunyika vakabatanidzwa nechishuwo chekumisa Amai Grace Mugabe kuti vasatore chigaro chemutevedzeri wemutungamiri wenyika icho vanga voda kutora pamusangano mukuru webato reZanu PF mwedzi unouya. Amai Grace Mugabe vanga vopihwa mazita emadunhurirwa akawanda anosanganisira mazita akaita saMarujata rinoreva mudzimai anotaurisa uye anokonzeresa kusawirirana kwevanhu mumusha. No media source currently available 	https://www.voashona.com/a/zimbabwe-grace-mugabe-not-liked-by-mugabe-family/4137410.html
health	Coronavirus Youraya Vanhu Vanodarika Mazana Mana muAfrica	Zimbabwe nhasi yapinda muzuva rechipfumbamwe vanhu vachikurudzirwa kugara mudzimba senzira yekudzivirira kupararira kwechirwere checoronavirus icho chauraya vanhu vanodarika zviuru makumi manomwe nezvitatu pasi rose. MuZimbabwe mune vanhu gumi vakabatwa nechirwere ichi uye mumwe chete akafa.Vachitaura neStudio 7, mukuru anoona nezvehutano mukanzuru yeHarare Dr Prosper Chonzi vati vari kutyira zvikuru kuti vanhu zviuru gumi nezvitatu vakabva kuSouth Africa painge ponzi vanhu munyika iyi vagare mudzimba vanogona kuwedzera huwandu hwevanhu vachabatwa nechirwere ichi munyika. Vatiwo huwandu hwevanhu vabatwa nechirwere hunogona kunge wakaderera nekuti varikuvhenekwa vachiri vashoma. Mashoko atumirwa kuStudio 7 neAfrican Union achibva kusangano rinoongorora nyaya dzezvirwere reAfrica Centres for Disease Control Prevention anoratidza kuti muAfrica mafa vanhu vanodarika mazana mana nemakumi mana nevaviri. Vanhu vabatwa nechirwere ichi muAfrica vadarika zviuru zvipfumbamwe nemazana mana uye vakawanda vacho vari muSouth Africa umo mafawo vanhu gumi nemumwe chete kusvika parizvino. Dunhu reSADC rine vanhu vanodarika chiuru chimwe chete nemazana manomwe nemakumi matanhatu vabatwa nechirwere ichi. Asi kunyika dzekumawirira ndiko kune vanhu vakawandisa vabatwaJohns Hopkins University yemuAmerica iri kuongorora chirwere ichi inoti vanhu vanodarika miriyoni imwe chete nezviuru mazana maviri vabatwa nechirwere ichi. America iyo ine vanhu vanodarika zviuru gumi vafa ndiyo ine vanhu vakawandisa vabatwa nechirwere ichi kunyangwe vakawanda vafa pasi rose vachiri vekuItaly kwashaya vanhu vanodarika zviuru gumi nezvitanhatu nemazana mashanu. Mutungamiri wehurumende yeBritain VaBoris Johnson avo vakabatwa nechirwere ichi vaendeswa kunorapwa vari kurwarisa kana kuti Intensive Care Unit mushure mekusimbirwa zvakanyanya nechirwere ichi. Kunyangwe zviri pachena kuti kukurudzira vanhu kuti vagare mudzimba kunobatsira kuderedza huwandu hwevanhu vanofa nechirwere ichi, vamwe muZimbabwe vave kugunun’una kuti vave kufa nenzara sezvo vemabhizimisi vakawedzera mitengo yezvekudya zvakanyanya.	https://www.voashona.com/a/coronavirus-youraya-vanhu-vandarika-mazana-mana-muafrica/5362527.html
politics	Vaigara Mupurazi reManzou Voramba Vachishungurudzwa naAmai Mugabe	Vagari vepa purazi reManzou, kuMazowe vanoti kunyange hazvo vakaita musangano nekomisheni yezvesarudzo vachitaura nezvekutyorerwa kodzero dzavo nemapurisa anonzi akatumwa naAmai Grace Mugabe kuti avabvise nechisimba papurazi iri, kushungurudzwa kwavo kuri kuenderera mberi. Sachigaro wekomisheni yeZimbabwe Human Rights Commission, VaElasto Mugwadi, vanoti chikwata chavakatumira kuManzou chiri kuita ongororo yekuona kuti kodzero dzevanhu ava dziri kutyorwa here kana kuti kwete. Rimwe sangano rinorwira kodzero dzevanhu reZimRights rashorawo zvikuru nyaya yekutyorwa kwekodzero dzevanhu nemapurisa papurazi iri. ZimRights inoti Amai Mugabe nemapurisa vanofanira kutevedzera bumbiro remitemo yenyika. Dare repamusoro rakambotongawo kuti vanhu ava vasabviswe asi hapana akazviteerera uye mapurisa ari kupomerwa mhosva yekutowedzera kushungurudza nekurova vanhu ava. Vagari ava vakatanga kugara papurazi iri muna 2000 asi gurukota redunhu reMashonaland Central, VaMartin Dinha, vanoti purazi iri rakazopihwa Amai Mugabe kuti vachengetere mhuka. Asi vamwe vanoti purazi iri rine goridhe rakawanda rinogona kuva riri iro rakapa kuti paite mutauro wakanyanya. Mumwe mugari wepapurazi iri, Amai Susan Kufakunesu, vanoti zvitangwena zvavange vavaka zvakaputswa pamwe nematanga emombe. Vanoti vave kutorara pamhene nguva dzose nevana vavo. No media source currently available  	https://www.voashona.com/a/zimbabwe-manzou-farm-residents-compain-of-rights-violations/3807336.html
health	Hurumende naVanaChiremba Voyambira Vanhu nezveMushonga waVaMagaya weHIV	Bazi rezvehutano raburitsa mashoko kuvatori venhau richikurudzira vanhu vari kurwara nechirwere cheHIV/AIDS kuti varambe vachinwa mishonga yavo vachiongorora mashoko evamwe ekuti vakawana mushonga wekurapa chirwere ichi pamwe nechegomarara. Bazi iri harina haro kudoma nezita Muporofita Walter Magaya vekereke yePHD Ministries avo vakazivisa nezuro kuti vainge vawana mushonga yemiti inowanikwa muMozambique neIndia yekurapa zvirwere izvi. Bazi iri rati iro ndiro rinoongorora kukodzera kwekushandiswa kwemishonga kunyangwe yechivanhu pasi peMedicines Control Authority of Zimbabwe. Zvichakadaro, sangano ravanachiremba vanorwira kodzero dzevanhu, reZimbabwe Association of Doctors for Human Rights-ZADHR- rinoti rapa VaMagaya mazuva matatu kuti vadzore mashoko avo ekuti vainge vawana mushonga unorapa chirwere chegomarara pamwe neAIDS. Sangano ravana chiremba vanorwira kodzero iri rinoti VaMagaya vakatadza kuita izvi richavasungisa. VaMagaya vakaudza nhengo dzechechi yavo nezuro kuti vakawana mushonga uyu vachishanda nevamwe vavo vanobva kunyika yeIndia.\nVaMagaya vanoti zvakatora makore maviri etsvakiridzo kuti vawane mushonga uyu, uyo unogadzirwa kubva pamiti inowanikwa muno munyika nekunyika yeMozambique. Asi sangano reZADHR rinoti zviri kuita VaMagaya hazvina kunaka sezvo zvichigona kukonzera kuti vateveri vavo nevamwewo vanhu vazorega kunwa mishonga yavakapihwa navanachiremba votevera zviri kutaurwa naVaMagaya izvi. Mashoko aVaMagaya ashoropodzwawo nevanhu vakawanda munyika.\nVaBigboy Manatsa vanoti kuita kwaVaMagaya kuchauraisa vanhu vakawanda vanovatevera. Izvi zvinotsigirwa naVaElvis Karonga avo vanoti VaMagaya vanofanirwa kuzozvirova dundundu kana mushonga wavo wagamuchirwa nebazi rezvehutano munyika. Mumwe mugari wekuKaroi, VaTinashe Mhazi, vanoti VaMagaya varatidza kuti havasi vemweya sezvo vave kushandisa midzi yen’anga nekudaro havafanirwe kuteererwa. VaKaronga vanoti VaMagaya vanofanirwa kushanda nebazi rezvehutano votora vanhu vari kurwara nechirwere cheAIDS vovarapa zvonyatsowonekwa kuti vapora vasati vazvipembedza. Asi mumwe mutendi VaRenius Rambanepasi vanoti vanhu vasakurumidze kusvora VaMagaya sezvo Mwari vachigona kushandisa munhu kuuya nemushonga wezvirwere zvisingarapike. Bazi reNational Aids Council, NAC, rabudisa chiziviso chekuti vose vari pachirongwa chekunwa mapiritsi ekudzikisa hutachiwana hweHIV varambe vachinwa mapiritsi avo sezvavakataurirwa kumakiriniki nekuzvipatara. Bazi iri razivisawo kuti hapasati pawanikwa mushonga wechirwere cheAIDS vachiti kana paine munhu anoti ave nemushonga wakadaro unofanirwa kuongororwa nanamazvikokota nekubvumidzwa nebazi rehurumende rezvehutano. Pari zvino vanhu vanosvika miriyoni imwe chete nechidimbu munyika vari pasi pechirongwa chekunwa mapiritsi ekudzikisa utachiwana. No media source currently available  	https://www.voashona.com/a/hurumende-navanachiremba-voyambira-vanhu-nezvemushonga-wavamagaya-wehiv/4633790.html
business	Zimbabwe Yoshorwa neKuda kuBhadhara IMF Ichitadza kuBhadhara Vashandi	Zvinhu munyaya dzezvehupfumi munyika hazvina kumira zvakanaka zvopa vamwe kuti vayambire kuti nyika inogona kuguma yaenda kumazivandadzoka zvakaitika kuZaire pasi pehutongo hwaMobuto Sese Seko zvakapa kuti nyika iite donga Watonga muzinda wenyuchi. Nyaya iri kunetsa ndeyekuti hurumende iyo isina kana kobiri yobhadhara here kana kuti kwete mari yechikwereti kuInternational Monetary Fund nemamwe mabhanga nenyika dzekunze kana kuti kubhadhara vashandi vayo. Gavhuna weRBZ Dr. John Mangudya vanoti vakawana mari kubva kubhanga reAfrican Export Import. Asi hazvina kujeka kuti Zimbabwe ichapihwa here imwe mari kana yakabhadhara mitero pazvikwereti zvayo. Mutauriri weIMF VaGerry Rice vanoti Zimbabwe ikabhadhara chikwereti hapana chivimbiso chekuti ichapihwa imwe mari sezvo pari kudiwa kuti itange yagadzirisa zvimwe zvinhu zvakaita sezvegwara rehupfumi nezvematongerwo enyika. Mutungamiri webato rinopikisa rePeople’s Democratic Party VaTendai Biti, avo vaimbova gurukota rezvehupfumi, vanotenderana nemaonero aya. VaBiti vanotiwo Zimbabwe inofanira kubvuma kuti yakundikana yoedza kugadzirisa zviri kunetsa. Asi Zimbabwe yobhadhara chikwereti chekunze ichi here kana kuti yobhadhara vashandi vayo? Nyazvi munyaya dzezvehupfumi vachishanda nesangano reLabour and Economic Development Research Institute of Zimbabwe VaProsper Chitambara vanoti hurumende inofanira kukoshesa vashandi. Kubhadhara vashandi kuchanetsawo sezvo Zimbabwe Revenue Authority kana kuti ZIMRA yave kukundikanawo kuunganidza mari dzemitero dzinoshandiswa kubhadhara vashandi. Mumwedzi mina yapfuura, ZIMRA yakakundikana kusvitsa mari yayainge yakatarisira. Zimbabwe iri kukundikanawo kukwezva vokunze vane mari yekutanga mabhizimisi. Nyanzvi munyaya dzezvehupfumi nenyaya dzezvematongerwo enyika dziri kuyambirawo kuti Zimbabwe yakasagadzirisa mamiriro akaita zvinhu, nyika inogona kuzoguma yaenda kunataisireva sezvakaitika kunyika dzakaita seZaire neAfghanistan uko kwakapedzisira kwoita kurwisana. Kuti izvi zvisaitike, sangano reInternational Crisis Group rinoti Zimbabwe inofanira kugadzirisa zvinhu munyaya dzezvehupfumi uye munyaya dzezvematongerwo enyika. Sangano ravanachipangamazano iri rinoti panofanira kutaurwa pachena kuti VaMugabe vakasiya basa ndiyani achatora masimba uye panofanira kuitwa nhaurirano pakati pebato reZanu-PF nemapato ano pikisa pamwe nemamwe masangano akazvimirira, kuti vanyukure nyika mumoto mayavekudondera. No media source currently available  	https://www.voashona.com/a/zimbabwe-matongerwo-enyika/3424893.html
sports	Zviri kuramba: Dynamos…l Tinoda kuhwinha: Lodza , Zviri kutivhara: Mubaiwa ,Bhadharai vapfanha: Romario	MUTUNGAMIRIRI weDynamos FC, Kenias “Kenny” Mubaiwa, anoti vari kuzama nepavanogona kuti chikwata chavo chihwinhe mitambo yacho yemuPremier Soccer League asi zviri kukona n’anga murapwa achida.   Kubva mumitambo minomwe yatambwa neDeMbare, haisati yahwina kana mumwe zvawo sezvo yakwanisa kuita mangange mitatu ndokukundwa mina izvo zviri kuona iri imwe yezvikwata zvakasenga zviri pasi pelog. Mubaiwa anoti chikwata chavo chinotambira kuhwina asi zviri kurambawo mwaka uno uye havazive kuti chii chiri kumbonetsa.   “Isu chedu chatinoziva ndechekuti tiri kuedza nepatinogona kuti tirwe, tihwine asi zviri kuramba. Tinogadzirira mitambo yese uye topinda tichida kuhwina asi zviri kuramba, hatipinde mumutambo kuzokundwa, asi kuhwina,” anodaro.	https://www.kwayedza.co.zw/zviri-kuramba-dynamos-l-tinoda-kuhwinha-lodza-zviri-kutivhara-mubaiwa-bhadharai-vapfanha-romario/
business	Vanotakura Zvinhu Zvinopfuura nePamuganhu weNyika Voshora Mitemo Mitsva yeZimra	Vatyairi vemotokari dzinofamba neveruzhinji vachienda kunze kwenyika vanoti mutemo wakaiswa nebazi reZimbabwe Revenue Authority, Zimra, wekuti vazivise hurumende mazita evanhu nezvinhu zvavanenge vakatakura maawa matatu vasati vasvika pamuganhu wenyika wakaitwa zvechimbichimbi veruzhinji vasina kupihwa mukana wekupa pfungwa dzawo. Izvi zvinotevera chiziviso chakaitwa neZimra ichiti iri kutora danho iri senzira yekugadzirisa dambudziko rekunonoka kubatsira vanhu vanenge vachida kupinda munyika pamwe nekuti nyika ikurumidze kuwana mari yemitero yainenge ichitora kuvanhu nemakambani. Zimra inoti munhu anotadza kutevedza mutemo uyu anosungwa achibhadhariswa faindi. Mutungamiriri weZimbabwe Union of Drivers and Conductors, VaFradreck Maguramhinga, vanoti pabepa mutemo uyu unoratidza kuve wakanaka asi nguva zhinji mitemo iyi haitevedzerwi nehurumende. VaMaguramhinga vanotiwo zvakakoshawo kuti dai vedzimotokari dzinotakura veruzhinji vachipihwa mukana wekuisawo pfungwa dzavo panenge pachiiswa mitemo mitsva inovabata. VaMaguramhinga vanoti zvinganetsa pamutemo uyu inyaya yekuti vatyairi vanenge voda kuti vashandise michina inoratidza zvinenge zviri mumabhegi evafambi sezvo vachikwanisa kunyeberwa zvinenge zvakatakurwa nemunhu. Imwe nyanzvi munyaya dzezvehupfumi vachishanda nesangano re Labour Economic Development Research Institute of Zimbabwe, VaNyasha Muchichwa, vanoti kuti mutemo uyu ushande zvakanaka, panoda kunyatsotsanangurwa nzira dzekuti mazita evanhu nezvakatakurwa izvi zvinosvitswa sei kuZimra. Asi imwewo nyanzvi inoongorora zveupfumi, VaMasimba Kuchera, vanoti havaoni mutemo uyu uchibudirira nekuti Zimra haisati yavanemishina yechizvino zvino inoita kuti zvairi kuda zvive nyore. Hurongwa hweZimra huri kuitwa zvichitevera mari yayakapihwa nebhanga reAfrican Development Bank kuitira kuti ivandudze mashandiro ayo kuburikidza nekutenga mishina yechizvino zvino inoita kuti Zimra ikurumidze kuwana mari yemitero inobhadharwa nevanhu nemakambani vanenge vachipinda nezvinhu kubva kune dzimwe nyika. Bhanga reAfrican Development Bank rakapa Zimra mamiriyoni masere emadhora ekuAmerica kuitira kuti bazi iri risimbaradze mashandiro aro pakubhadharwa kwemitero. Gurukota rezvemari, VaMthuli Ncube, vakati mari iyi ichabatsira kusimbaradza ZIMRA panyaya dzekutambira mitero pamwe nekurerutsira veruzhinji nemakambani kubhadhara mitero. Vachitaurawo pakasainiranwa chibvumirano chekubatsira Zimra nemamwe mapazi ehurumende, Commissioner General we Zimra, Amai Faith Mazani, vakati mari yavakawana iyi ichavabatsira zvikuru pakuvandudza michina yavo nemabasa avo pakubhadharisa mitero yakasiyana siyana. No media source currently available 	https://www.voashona.com/a/transporters-not-happy-with-zimra-new-laws-on-tax-collection/5251060.html
business	Vanotengesa Mumigwagwa Vochema Zvichitevera Kuputsirwa paVanotengesera	Sangano rinomirira vanotengesera mumigwagwa reVendors Initiative for Social and Economic Transformation, (VISET) rinoti riri kushoropodza zvikuru danho rekanzuru yeguta reHarare rekuparadza kwayakaita misika yevanhu pamwe nekuparadza zvinhu zvavo panzvimbo yemabhizimusi yeBudiriro 5 svondo rino. Mugwaro raraburitsa, sangano iri rinoti rakawana humbowo hwekuti kuparadzwa kwenzvimbo dzekutengesera uku kwakapiwa mvumo nekanzuru pamwe neboka reEnvironmental Management Agency, EMA, uye VISET inotiwo ine humbowo hwekuti zvakaitwa izvi zviri kunze kwemutemo. Studio 7 haina kukwanisa kunzwa divi reEMA panyaya iyi. Izvi zvinoitika mushure mekunge kanzuru yatora danho rimwechetero svondo rapera payakaputsa zvivakwa zvevanhu vaitengesera paKamunhu Business Centre kuTafara/Mabvuku, uye kuedzawo kuputsa nzvimbo inoitirwa mitambo yeMoto Republik iri mukati meHarare. Asi mutauriri wekanzuru VaMichael Chideme vanoramba mashoko ekuti kanzuru yavo iri kuputsa zvinhu zvavanhu, vachiti chiri kuitwa nekanzuru yavo kuchenesa guta. VaChideme vanotiwo kanzuru yavo ine hurongwa hwekusangana nevaridzi veMoto Republik kuti vaone kuti vangaenda mberi sei. Izvi zvinotevera kupera kwemazuva manomwe akanga apiwa nekanzuru ekuti varidzi veMoto Republik vaparadze voga zvivakwa zvavo. VaChideme vanoti kambani iyi yakanga yaisa zvivakwa zvayo zvema container izvo zvisingabvumidzwi nemutemo wekanzuru yavo. No media source currently available 	https://www.voashona.com/a/zimbabwe-politics-demolitions-viset-harare-council-chideme/3768918.html
politics	ZESN Yokurudzira Kuti Veruzhinji Vawaniswe Dzidziso Yakakwana Pamusoro peSarudzo	"Sangano rinoongorora sarudzo munyika reZimbabwe Election Support Network, ZESN, rinoti zvakakosha kuti Zimbabwe Electoral Commission, ZEC, vane chekuita nesarudzo, pamwe nemasangano akazvimirira vape dzidziso yakasimba kuvanhu pamusoro pesarudzo. Sangano iri rinoti ZEC inofanirwawo kubuda nenzira dzekupedza nadzo mhirizhonga yezvematongerwo enyika, pamwe nekutyisidzirwa kwevavhoti kuitira kuti sarudzo dzigoitwa murunyararo. Izvi zvinotevera sarudzo dzekutsvaga mumiriri weChimanimani West dzakaitwa mukupera kwesvondo, idzo dzakakundwa naAmai Nokuthula Matsikenyere veZanu PF, idzo dzinonzi vanhu vakawanda vakaenda munzvimbo dzekuvhotera dzisidzo, pamwe nekudzorwa vasina zvinodiwa zvakakwana. ZESN pamwe nemamwe mapato akapinda musarudzo idzi anoti NCA neRDZ vanoti vanhu vaityisidzirwa nenhengo dzaZanu PF, mauto, vasori pamwe nemadzishe nemasadunhu munguva yekutsvaga rutsigiro. Vanotiwo Zanu PF yakashandisa chikafu senzira yekukwezva nayo vavhoti, danho rinonnzi nemukuru weZESN Amai Rindai Chipfunde-Vava kutenga mavhoti. ""Sarudzo iyi yakafamba zvakanaka, zvikuru pane zvema poling materials zvaifanirwa kunge zviripo. Voters' roll takaona aripo nemamwe ma materials, uyezve yakatanga kuvhotwa nguva dzanga dzakatarwa. Asi chatakazoona chaingonetsa ndeche free election, mavhoti asati aitwa kune vanhu vaingopiwawo wana rice, zviya zvatakaona kuNorton yatinoti vote buying,"" Amai Chpfunde-Vana vanodaro. Vanoti sezvavanoita musarudzo dzose, vakanyorawo zvavakaona zvakaitika musarudzo idzi vakazvisvitsa kuZEC, uye vanotarisira kuti ichagadzirisa zvinetswa izvi sarudzo dzimwe dzisati dzaitwa. Amai Matsikenyere veZanu PF vakawana mavhoti zviuru gumi nechimwe nemazana mana ane makumi mananematanhatu, VaEdmore Mtetwa vakakwikwidza vakazvimirira vakawana mavhoti zviuru zvitatu negumi nezvisere, VaPeter Gudyanga veRDZ vakawana mavhoti zana nemakumi masere nematatu, kuchitiwo VaPesanai Musakanuka veNCA vachiwana mavhoti zana nemakumi manomwe nerimwe. Sarudzo idzi dzaive dzekutsiva vende rakasiiwa naVaMunacho Mutezo, avo vakadzingwa mubato reZanu PF vachipomerwa mhosva yekutsigira Amai Joice Mujuru. No media source currently available "	https://www.voashona.com/a/zimbabwe-politics-chimanimani-west-by-election-zesn/3614539.html
politics	Mumwe Mutori weNhau Opinda muSarudzo dzeMutungamiri weNyika	Mutori wenhau anoshanda akazvimirira zvakare vachiitawo zvekutsikisa mimhanzi, VaTonderai Makaniwa, vanoti vari kukwikwidza sarudzo yemutungamiriri wenyika vakamirira bato ravo richangobva mukuumbwa reZimbabwe Word of Yaweh Expression, kana kuti Zimbabwe WOYE. VaMakaniwa, avo vakamboshanda kuZimbabwe Broadcasting Corporation, Joy TV, Munhumutapa African Broacasting Corporation vanoti vakagara vachida kuita zvematongerwo enyika asi kuti hutongo hwevaive mutungamiriri wenyika, VaRobert Mugabe, hwekumbunyikidza vanopikisa ndihwo hwaiita kuti vasiyane nezvematongerwo enyika panguva iyoyo. Vanoti kuenda kwaVaMugabe kwakavapa mukana wekutanga bato ravo reZimbabwe WOYE iro vati rinomirira vechidiki uye vati rinokurudzira mabasa evaimbi, vana nyanduri pamamwe nemabasa emitambo yemafirimu nezvimwe. VaMakaniwa vaudza Studio 7 kuti bato ravo richakwikwidza sarudzo dzeparamende mumatunhu eBulawayo, Harare neManicaland uko rine nhengo dzakawanda pamwe nemukana wekukunda. Patavabvunza kuti vakagadzirira here kuita izvi, VaMakaniwa vati vakagadzirira uye vatove nenhengo dzichamira Zimbabwe WOYE munzvimbo idzi. Vati basa ravo harinei nekutungamira nyika. VaMakaniwa vaudza Studio 7 kuti vakatozivisa kuti vanoda kupinda musarudzo kuZimbabwe Electoral Commission uye pari zvino vakatounganidza mari nazvose zvinodiwa nedare reZEC rinonyoresa vanoda kukwikwidza reNomination Court. Bato raVaMakaniwa nderimwe remapato anodarika zana nemakumi mana akatarisirwa kukwikwidza musarudzo dzegore rino. Zvichakdai, vechidiki mubato reNational People Party rinotungamiririrwa naAmai Joice Mujuru vanoti namangwana vachapaurura chirongwa che#Joice is My Choice, chinove chirongwa chekutsvagira mutungamiriri webato ravo rutsigiro. Vanoona nezvekurongwa kwemisangano mubazi revechidiki muNPP, VaIan Hamandishe, vaudza Studio7 kuti chirongwa ichi chichaparurwa naAmai Mujuru kuBorrowdale. Zimbabwe ichaita sarudzo yemutungamiriri wenyika, dzeparamende nemakanzuru mukati memwedzi mishona inotevera. VeZEC vakatozivisa kuti vakanyoresa kuvhota vanofanira kunongorora kuti mazita avo ari mugwaro revavhoti here kutanga musi wa19 kusvika musi wa 29 mwedzi uno. No media source currently available  	https://www.voashona.com/a/zimbabwe-matongerwo-enyika/4377247.html
business	Bhanga Guru Rinoparura Hurongwa Hutsva hweMari	Bank guru renyika, reReserve Bank of Zimbabwe (RBZ), raparura hurongwa hwemari hutsva kwekuti mabhanga munyika atange kutenga mari yekunze izvo rinoti zvichauraya musika mutema. RBZ inoti hurongwa hutswa uhu huchaita kuti mari yekunze iwande munyika, kudzikisa mutengo wemari yekunze, pamwe nekudzikisa mitengo yezvinhu izvo zvange zvave kuvhiringa raramo yevanhu munyika. Vachiparura hurongwa hwawo hweMonetary Policy, gavhuna weRBZ, VaJohn Mangudya, vati kuti izvi zvitange kuitika, mari yese yeReal Time Gross Settlement (RTGS) nemabhondi iri mumabhanga, yave kutorwa semaRTGS dollars uye mari iyi ndiyo ichange yave kuchinjwa nemadhora ekuAmerica kana dzimwe mari dzekunze. Vati mari iyi ndiyo ichange yave kushandiswa kutenga mari yekunze pamusika wemumabhanga kana kuti Inter-Bank Foreign Exchange Market. VaMangudya vati bhanga ravo ratora matanho ekuti mutengo wemari yekunze hausi kuzokwira zvakanyanya uyewo vati vachange vachiongorora kuti mabhanga ari kutenga nekutengesa mari yekunze zviri pamutemo. Vatiwo veruzhinji vachange vave kukwanisa kutengesa mari yavo yekunze mumabhanga. Vatiwo vaya vanotumirwa mari kana kutambira mari kubva kunze kwenyika vacharamba vachipihwa mari dzavo ari madhora ekuAmerica. VaMangudya vati vanoona sekuti matanho avatora achabvisa musika mutema wemari, kudereredza mutengo wemari yekunze, izvo vati zvichaderedza mitengo yezvinhu munyika. Vatiwo izvi ndozvange zviri kudiwa nevemabizimisi. Muzvinabhisimisi, VaOswald Binha, vaudza Studio7 kuti zvaitwa naVaMangudya ndizvo chaizvo zvavange vakatarisirira sezvo zvange zviri pachena kuti huremu hwema bond notes hauenderani nehuremu hwemadhora ekuAmerica. Asi vati pachine mamwe matanho anofanira kutorwa nehurumende kuti zvinhu zvinyatsofamba zvakanaka munyaya dzemabhizisimisi. Vanoongorora nyaya dzehupfumi, VaPersistence Gwanyanywa, vaudza Studio7 kuti danho ratorwa neRBZ rakanaka chose uye zvinogona kuti nyika iwane mari yekunze yakawanda. Asi vati RBZ inofanira kushanda zvakanyanya kudzivirira zvipingaidzo zvinogona kumuka apo matanho aya anotanga kushanda. VaMangudya vati vemakambani vakawanda vange vave kutenga mari yekunze pamukoto kuitira kuti vatenge zvinhu zvinokosha. Pari zvino dhora rimwe rekuAmerica rinokosha mana mana kana kudarika pamukoto. VaMangudya vati matanho avatora achaderedza mutengo uyu zvakanyanya uye kana izvi zvaitika, mitengo yezvinhu ichadzikirira. No media source currently available Zvichakadaro, nyanzvi munyaya dzekufambiswa kwemari, uye vaimbove gurukota rezvemari muhurumende yemubatanidzwa, VaTendai Biti, vanoti zvataurwa nehurumende zvinoratidza kuti dhora remuZimbabwe radzoka pachishandiswa rimwe zita. VaBiti, avo vakayambira nyika kuti hurumende iri kuda kudzosa dhora remunyika nerweseri, vanoti havasi kufara nehurongwa hwagavhuna webhanga guru, sezvo mari dzevanhu dziri mumabhangi dzasiyiwa dzisina kuchengetedzwa nehurongwa hwaturwa nhasi. VaBiti vanotiwo vanhu vanofanirwa kutarisira kukwira kwemitengo yezvinhu uye kushaikwa kwezvinhu zvizhinji munyika. No media source currently available 	https://www.voashona.com/a/zimbabwe-reserve-bank-governor-presents-monetary-policy-statement-john-mangudya-persistence-gwanyanya/4796470.html
business	Kushaiswa Bhonasi Kokonzeresa Mutauro	Gurukota rinoona nezvemari, VaPatrick Chinamasa, neMuvhuro vakazivisa kuti hurumende haisi kuzobhadhara vashandi vayo mari dzebhonasi kwemakore maviri anotevera. VaChinamasa vanoti hurumende yaremerwa nezvinhu uye haichakwanisi kuti irambe ichimanikidza makambani kuti abhadhare mari dzemitero sezvo iwo ari kutatarikawo. VaChinamasa vanoti mugore ra 2014, hurumende yakabhadhara mabhonasi nemari inosvika zana nemakumi manomwe nemaviri emamiriyoni emadhora. Asi mapato anopikisa hurumende akaita seMDC-T, Nationalm Constitutional Assembly, pamwe nemasangano akaita seRural Teachers Union of Zimbabwe ari kushora zvikuru danho rehurumende iri achiti kuita izvi kuomesera mushandi. Hurumende iri kumbotiwo iri kuda kugumura vamwe vashandi kubva pavashandi vayo vanonzi vanosvika mazana mashanu ezviuru. Mutungamiri weProgressive Teachers Union of Zimbabwe, VaTskavafira Zhou, vanoti danho rehurumende iri rinoodza moyo. Asi mutungamiri wesangano reEmployers Confederation of Zimbabwe, VaJohn Mufukari, vanoti zvakaoma kuti hurumende irambwe ichibhadhara vashandi vayo mari nemitero yemakambani ari kunetsekawo. No media source currently available  	https://www.voashona.com/a/zimbabwe-economy/2718673.html
politics	Amai Nyagomo Voronga Kudzokera kuZimbabwe Kuitira Kuti Vakwikwidze Musarudzo	Mutungamiri webato rinopikisa reProgressive Democrats of Zimbabwe, Amai Barbra Nyagomo, vanoti vari kumboshandira vari kubBritain pari zvino kuitira kuti vakwanise kutsvagira nhengo dzavo mari yekuti dzikwanise kukwikwidza panoitwa sarudzo munyika. Asi vanoti vane hurongwa hwekuzodzokera kumusha kuti vanyotsopinde mundima yezvematongerwo enyika. Bato rePDZ range richipindawo musarudzo dzema by-elections dzange dzichiitwa munyika. Kunyangwe mamwe mapato makuru anopikisa akaita seMDC ange achiramba kupinda musarudzo idzi, Amai Nyagomo vanoti vange vachipinda kuti vakwanise kuona kuti zvinhu zvinofamba sei uye kugadzirira sarudzo huru dza 2018. No media source currently available Vanoti vakasarudzwa kutungamira vachakurudzira kuti vanhu vazviitire mabasa avo emaoko kuti vawane chouviri. Vanotiwo hurumende haina zvakawanda zvairi kuita mukugadzirisa hupfumi hwenyika.	https://www.voashona.com/a/zimbabwe-politics-nyagomo-barbra-zimbabwe/3023702.html
health	Dambudziko reMvura Rotyirwa Kuunza Zvirwere zveManyoka muShamva	Mukuru wechikoro cheShamva Primary School, VaEdson Chuwe, vanoti vari kukumbira kuboka reZimbabwe National Water Authority, ZINWA, kuti rivhure mvura yarakavhara pachikoro chavo, iyo vanoti yakavharwa nekuda kwechikwereti chemari isina kubhadharwa. Chikoro cheShamva Primary School chinonzi chiri pasi pemugodhi weShamva Gold Mine, uyo uye chikwereti kuZINWA. Chikumbiro chaVaChuwe ichi chinotevera kurwara nemanyoka kwakaita vana vechikoro vatanhatu nemusi weChitatu svondo rino, kunyange hazvo chipatara cheShamva chakati manyoka aya haasi echirwere chekorera kana typhoid. Dambudziko remvura iri rinonzi rakabatawo zvakare musha weveruzhinji weShamva Gold Mine, izvo zvaita kuti vagari vedzimba dzemugodhi uyu vanyore gwaro kudare reparamende vachida kuti ripindire mukuona kuti ZINWA yavhura mvura yakavharwa kubva kutanga kwemwedzi wapera, sezvo iri kodzero yemunhu wese yekuti awane mvura yakachena. Vagari ava vanoti kuvharwa kwemvura kwave kuita kuti vanhu vashandise mvura inobva munzvimbo dzisina hutano, izvo zviri kuwedzera hurwere kwemanyoka. Studio 7 haina kukwanisa kunzwa divi reZINWA kanawo kubva kumugodhi weShamva Gold Mine. No media source currently available 	https://www.voashona.com/a/4830713.html
health	Vanhu Votarisirwa Kutanga Kubayiwa Nhomba yeSinopharm neMusi weChina	Hurumende iri kutarisirwa kuparura chirongwa chekubaya vanhu nhomba yekudzivirira Covid-19 nemusi weChina uye inoti vachabayiwa pachikamu chekutanga chechirongwa ichi vanosanganisira machiremba, vakoti nevamwe vashandi vezvehutano. Izvi zvinotevera kupedza nemusi weChitatu kwekudzidziswa kwemashandisirwo enhomba iyi kwaitwa vashandi vehutano munyika yose. Gurukota rezvekuburitswa kwemshoko, Seneta Monica Mutsvangwa, vanoti vashandi vehutano vange vari kudzidziswawo zvinhu zvakaita sekuti mishonga iyi inochengetwa sei. Mutungamiriri weZimbabwe Nurses Association, VaEnock Dongo, vaudza Studio 7 kuti nhengo dzesangano ravo dziri kupinda muzvidzidzo izvi munyika yose. Hatina kukwanisa kutaura nevamwe vapinda muzvidzidzo izvi asi VaDongo vati hapana chakanyanyooma pazvidzidzo izvi sezvo vakoti vagara vachibaya nhomba dzezvimwe zvirwere. Vati vange vachitarisira kuti zvidzidzo izvi zvivape vakoti ruzivo pamusoro pemashandiro enhomba yeSinopharm. Vachitaura mushure memusangano wedare remakurukota neChipiri manheru, Amai Mutsvangwa vakati nhomba iyi ichaendendeswa kumatunhu pachishandiswa nzira dzinoendeswa mimwe mishonga. Vakatiwo kunze kwevashandi vehutano, vamwe vachabayiwa pachikamu chekutanga mauto, mapurisa nemagadhijere uyewo vashandi veZimbabwe Revenue Authority pamwe neAgritex. Pachikamu chechipiri pachabaiwa varairidzi vezvikoro zvepasi nezvepamusoro uye vamwe vese vachabaiwa pasi pechikamu chekupedzesera. Amai Mutsvangwa vanoti vese vachabaiwa vachanyorwa mazita avo pasi uye vachaudzwa kuti vachazobaiwa riini zvekare sezvo vachifanira kubaiwa kaviri. Hurumende inoti ine hurongwa hwekubaya vanhu mamiriyoni gumi izvo zvichaita mari inodarika mamiriyoni matanhatu nezviuru mazana manomwe zvemadhora ekuAmerica. South Africa yakaparura hurongwa hwayo hwekubaya nhomba iyi neChitatu mutungamiriri wenyika iyi, VaCyril Ramaphosa, vachibaiwa veruzhinji vachiona. . No media source currently available 	https://www.voashona.com/a/vanhu-votarisirwa-kutanga-kubayiwa-nhomba-yesinopharm-nemusi-wechina/5781883.html
health	Madhokotera Anodarika Mazana Mana Anodzingwa Basa, Mitumbi Ichiorera Mumamochari	Hurumende inonzi yadzinga basa vana chiremba mazana mana nemakumi matatu nevashanu basa vari kuramwa mabasa pakusvika mukuvira kwezuva remusi weChitatu. Madhokotera aya ari kudzingwa basa zvichitevera kuwanikwa vaine mhosva yekutyora mitemo yebasa nekomiti inoranga vanokanganisa pamabasa. Sangano reHealth Service Board rinoti madhokotera aya arikudzingwa basa pachitevedzwa mitemo inobata vashandirwi nevashandi vavo. Sangano reCommunity Working Group on Health rinoti zvitunha zvave kuworera mumamochari emuzvipatara zvehurumende nekushaya vanachiremba vanovhiya kuti pabude chirwere chinenge chapa kuti murwere afe. Sachigharo wesangano reHealth Service Board, Dr. Paulinus Sikosana, vaudza Studio 7 kuti matare ekunzwa mhosva dziri kupomerwa vanachiremba ava kuzvipatara zvavo ari kuenderera mberi uye vakawanda vari kutarisirwa kudzingwa basa pamusoro pevadzingwa basa ava. Panyaya yekuti ndiyani achatora mabasa evari kudzingwa ava, Dr. Sikosana vati vainge vanyora tsamba kumunyori mubazi rezvehutano, Dr. Agnes Mahomva, kuti vaone kuti zvipatara zvingashande sei. Asi Dr. Mahomva vange vasiri kudaira nharembozha yavo,apo taedza kunzwa divi ravo. Vanachiremba vakatanga kuramwa mabasa musi wa 3 Gunyana vachiti mari dzavari kutambiriswa hadzisi kuvakwanira. Mukuru weCommunity Working Group on Health, VaItai Rusike, vanoti vamwe vanhu vave kungorwara nekufira kumba vamwe vachienda kuzvipatara zvinenge zvichiri kushanda zvakaita seKaranda Hospital kuMt Darwin. No media source currently available 	https://www.voashona.com/a/vanachiramba-mazana-mana-nemakumi-matatu-nevashanu-vodzingwa-mitumbi-ichiorara-mumamochari/5175976.html
business	Sangano reARTUZ Ronyunyuta Kuti Nhengo Dzaro Dziri Kuramwa Mabasa Dzave Kutyisidzirwa	Kuramwa mabasa kwenhengo dzesangano revarairidzi vekumaruwa, reAmalgamated Rural Teachers’ Union of Zimbabwe, ARTUZ, kwapinda muzuva rechina nhasi, sangano iri richiti dzimwe nhengo dzaro dzinosanganisira munyori mukuru, VaRobson Chere, dzave kutyisidzirwa nevanofungidzirwa kuti vasori pamwe nenhengo dzebato reZanu PF. Studio 7 haina kukwanisa kunzwa divi reZanu PF kanawo divi rehurumende panyaya iyi. Asi mutungamiri weARTUZ, VaObert Masaraure vanoti kune vakaita musangano ku Acturus mudunhu reMashonaland East kunove kunodzidzisa VaChere, vachida kuti mudzidzisi uyu abviswe pachikoro ichi. VaMasaraure vanotiwo hakusi kuActurs chete kwavari kusangana nekutyisidzirwa kwenhengo dzavo, sezvo varairidzi vari kusangano nedambudziko iri mune mamwe matunhu. Asi vanoti huwandu hwevarairidzi vari kuramwa mabasa huri kuramba huchiwedzera zuva nezuva vachiti ongororo yavo inoratidza kuti varairidzi vangangoda kusvika pazvikamu makumi mana kubva muzana ndivo chete vaenda kumabasa mune zvimwe zvikoro. Varairidzi vanoti vari kuda kuti mihoro yavo idzoserwe pamari dzavaitambira muna Gumiguru 2018, uye kuti vanyorerane zvibvumirano nehurumende zvekuti vabhadharwe kunyoresa vana bvunzo. Studio 7 yakundikana kubata mutauriri webazi redzidzo yepasi, VaTaungana Ndoro, kuti tinzwe kuti kuramwa mabasa uku kwakanganisa zvakadii dzidzo muzvikoro? No media source currently available  	https://www.voashona.com/a/zimbabwe-artuz-claims-that-its-striking-members-are-being-victimized/6318336.html
politics	VaMatemadanda Vopomera VaMugabe Mhosva Yose yeGukurahundi	"Munyori wesangano revakamborwa hondo yerusununguko, VaVictor Matemadanda, vanoti hapana zvazvinobatsira kuti nyika irambe ichitsvaka munhu wekupomera mhosva yeGukurahundi izvo zviri pachena kuti vaimbove mutungamiri wenyika, VaRobert Mugabe, ndivo vanofanirwa kubvunzwa uye kutsanangura mhosva yavakapara iyi. VaMatemadanda vanoti VaMugabe ndivo vanofanira kutaurira vanhu kuti zvipangamazano zvavo vaive vanaani panguva yeGukurahundi. Vanoti VaMugabe ndivo vaive mukuru wemauto, kana kuti ""Commander-in-Chief"", panguva iyi, uye semukuru wemauto, mutungamiri wenyika ndiye anotanga kana kumisa hondo. “Hapana minister kana commander wemauto ane simba rekutanga hondo. Hondo inotangwa napresident, yomiswa napresident,” VaMatemadanda vanodaro. Vanoti hurongwa hwemauto eFifth Brigade hwakatoshevedzerwa varairidzi vakabva kuNorth Korea, nekudaro hazvishandi kuramba vanhu vachinyenyeredza dambudziko rakatarisana nenyika. Asi dzimwe nyanzvi mune zvematongerwo enyika dzinoti mashoko aVaMatemadanda ekuda kuedza kuchenura mutungamiri wenyika VaEmmerson Mnangagwa haana zvaanobatsira, sezvo VaMnangagwa vaive ivo gurukota rezvekugadzikana kwenyika vachiona nezvevasori panguva iyi. Nyanzvi idzi dzinoti maoko aVaMnangagwa akangosvibawo sezvakaita aVaMugabe panyaya iyi. No media source currently available "	https://www.voashona.com/a/zimbabwe-politics-gukurahundi-blame-mugabe-matemadanda/4412025.html
health	Kusaenda kuMabasa kwaVanachiremba Kwoomesera Varwere Zvakanyanya	Hupenyu hwevarwere hworamba huri munjodzi sezvo vana chiremba vari kuramba vakashinga nerekuti havazi kuzodzokera kumabasa kusvika hurumende yagadzirisa zvichemo zvavo.\n\nPasvika Studio 7 pachipatara chikuru chemuBulawayo cheMpilo Central nhasi mangwanani vanhu vashoma vange vari kuzvikamu zvinorapwa varwere vanenge vachibva kumba, kwange kuchibatsirwa navana mukoti vachiri kudzidzira basa. Mumawadhi mange muine varwere vashoma vange vachionekwawo navana mukoti. Mumwe murwere anorarama nehurema, VaMalcolm Ndlovu, vati vave nevhiki vachirwara nemudumbu uye vange vauya kuti vazoonekwa navana chiremba asi vanzi vadzokere kumba sezvo vanachiremba vange vasiri pabasa. Studio 7 haina kukwanisa kunzwa kubva kumukuru wavana chiremba paMpilo Central, Doctor Solwayo Ngwenya, sezvo vange vachinzi vari mumusangano. Asi Doctor Mthabisi Bhebhe, vanove munyori weMpilo Doctors Association, vati vanachiremba vepachipatara ichi pamwe nevekuUnited Bulawayo Hospitals uye munyika mose, havazi kuzodzokera kubasa kusvikira hurumende yagadzirisa zvichemo zvavo. Doctor Bhebhe, avo vakambovewo mutauriri wesangano ravanachiremba vemuzvipatara zvehurumende reZimbabwe Hospital Doctors Association, vatiwo pari zvino hurumende haisati yaita zvinobatika pakugadzirisa zvichemo zvavo. Pakuti zvinhu zvakamira sei muzvipatara kana kwakatariswa varwere, Doctor Bhebhe vati havakwanise kuziva sezvo vasiri kuenda kubasa, asi vati shuviro yavo ndeyekuti hurumende igadzirise zvichemo zvavo nekukasika kuti vakwanise kudzokera kubasa vabatsire varwere. Hatina kukwanisa kunzwa divi rehurumende panyaya iyi. Kuramwa mabasa kwavana chiremba kwasvika muzuva rechimakumi maviri nemanomwe. Mune imwewo nyaya, kanzuru yeguta reBulawayo inoti iri kushushikana nekuti vagari vari kuramba vachishandisa mvura yakawanda izvo zvinogona kuzosiya madhamu anopa mvura muguta iri asisina mvura. Vachitaura neStudio 7 mushure memusangano nevagari pamusoro pemamiriro akaita zvinhu muguta panyaya dzemvura, munyori wekanzuru, VaChristopher Dube, vakurudzira kuti vagari vashandise mvura zvine mwero. Guta reBulawayo rinowana mvura kubva kumadhamu matanhatu anosanganisira Inyankuni, Lower Ncema, Upper Ncema, pamwe neUmzingwane, uye kwasara zvikamu makumi maviri kubva muzana zvemvura mumadhamu ari kushanda pari zvino. Dhamhu reUpper Ncema rakatomiswa kushandiswa pari zvino nekuda kwekushomeka kwemvura uye kanzuru inoti Umzingwane rinogona kumiswawo munguva pfupi inotevera. Panyaya yekuwedzerwa kwemari inoshandiswa nekanzuru kana kuti supplementary budget yakaparurwa nekanzuru svondo rapera, VaDube vatsanangura kuti bhajeti iyi ichashanda chete kana yapasiswa nehurumende. Pabhajeti iyi kanzuru inoti inoda kukwidza mitero nezvikamu zvinosvika mazana matatu kubva muzana uye vamwe vagari vari kutsutsumwa kuti mari iyi yakawandisa. No media source currently available  	https://www.voashona.com/a/zimbabwe-bulawayo-health-doctors-council-water/5104100.html
health	VaChamisa Vanoshanyira Zvipatara Vachiona Varwere	Mutungamiri weMDC-T, VaNelson Chamisa, vari kukurudzira hurumende kuti igadzirise matambudziko ari kusangana nanachiremba nevana mukoti munyika kuitira kuti nyika isarasikirwe nehupenyu hweveruzhinji. Vachitaura nevatori venhau mushure mekushanyira chipatara chehurumende cheHarare Central uko vana chiremba nevana mukoti vari kuramwa mabasa vachigunun’una nemari dzemihoro, VaChamisa varatidza kushushikana zvikuru nemamiriro akaita zvinhu munyaya dzezvehutano. Mumwe murwere anga ari muchipatara, VaFungai Mahachi, vati havasi kunyatsorapwa zvakakwana sezvo vana chiremba nevana mukoti vari kuramwa mabasa. VaChamisa varumbidza vana chiremba nevakoti vashoma vanga vari pabasa nhasi vachibatsira vanhu vakazvitakura pamwe nevanga vachisununguka vachiti tsiye nyoro dzavari kuita dzekubatsira vanhu ava panguva iyo vari kuramwa mabasa chinhu chinokudzwa zvikuru. VaChamisa vati kana bato ravo richinge rapinda mumasimba vachaedza kugadzirisa matambudziko ose ari kusangana nenyika zvikuru sei munyaya dzehutano. Zvichakadai, sangano rinomirira vanachiremba reZimbabwe Hospital Doctors Association raburitsa mashoko ekuti nhengo dzaro dzicharamba dzakakanda mapadza pasi kudzamara nhuna dzavo dzanzwikwa nehurumende. Sangano iri rinoti vana chiremba vanodarika chiuru havasi pamabasa sezvo vari kuda kuti zvichemo zvavo zvigadziriswe. Studio7 haina kukwanisa kunzwa kudivi regurukota rezvehutano, Va David Parirentatwa. Vana chiremba vava nemasvondo anodarika maviri vachiramwa basa sezvo vasiri kuwirirana nehurumende panyaya dzemihoro. No media source currently available 	https://www.voashona.com/a/zimbabwe-opposition-leader-visits-patients-in-hospitals/4300278.html
sports	‘Karate handi zvimbokoma’	SHASHA yekarate, Sensei Thomas Chiwomba, anoti mutambo uyu hausi wekukurudzira vatambi kuti varwe nevanhu asi kuti unotodzidzisa uye kukurudzira runyararo nekuzvibata.   Anoti vatambi vekarate vane tsika yekurwa nevamwe vakatorasika zvikuru.   “Mutambi wekarate pazvimbokoma haana kumira zvakanaka izvozvo tinozviziva nekuti anogona kukuvadza munhu.   Asi isu hatikurudzire mhirizhonga pakarate yatinofundisa, kwete. Tinoda runyararo uye kuzvibata saka vaye vanoita karate yemhirizhonga vakatorasika zvikuru.   “Saka tinotovakurudzira kuti huyai kuZKU tikudzidzisei karate yemazvo,” anodaro Chiwomba.   Anoti zvirongwa zvegore ra2020 zvose zvakaenda mudondo nekuda kwechirwere cheCovid-19 icho chakakonzeresa kuti mitambo yose imbomiswa senzira yekudzivirira kupararira kwacho.   Chiwomba, uyo anove technical director kuKyokushin Nakamura iri pasi peZimbabwe Karate Union (ZKU), anoti gore ra2020 vatambi vazhinji vekarate vaifanirwa kunokwikwidza kune mitambo yakawanda munyika muno nekunze kwenyika asi zvose hazvina kubudirira nekuda kweCovid-19.   “Gore rino, tarasikirwa nemitambo yakawanda uye mitambo iyi ndiyo mimwe yange ichiraramisa vatambi vakawanda. Asi chatinoziva ndechekuti hupenyu hwevanhu ndihwo hwakakosha uye tinohutungamidza pamberi.   “Vatambi vekarate vanopedza nguva zhinji vachiita gadziriro dzavo saka vanozoda kuenda kunokwikwidza kumitambo yakasiyana kuti vawane zvinovararamisa,” anodaro Chiwomba.   Anoti iye zvino apo nzvimbo dzinoitirwa karate dzakambovharwa vave kutyira kuti vatambi vazhinji vanogona kufuririka vakagara kudzimba dzavo pasina zvavari kuita.   “Chinhu chave kutyisa kuti vatambi vedu vanogona kufuririka vari kumaraini kwavanenge vari ikoko, vakasatariswa vanorasika uye tinovatyira zvikuru.   “Vanoda kugara vachingotariswa uye vachipihwa mabasa ekuita kuti vasarasike muhupenyu hwavo,” anodaro Chiwomba.	https://www.kwayedza.co.zw/karate-handi-zvimbokoma/
sports	Mutambi wenetball oita zve‘fuel’	  Mutambi wenetball wechikwata chenyika chemaGems — Ursula Ndlovu — anoti mutambo uyu wamuvhurira mikana yakawanda muhupenyu hwake izvo zvakaona achipinzwa basa neimwe kambani inotengesa mafuta ezvifambiso.   Ndlovu, uyo anove mumwe wevatambi vemaGems vakanetsa zvikuru kumakwikwi eVitality World Cup gore radarika kuLiverpool, ave kutambira Glow Petroleum Queens iyo yakabva yamupa basa rekushanda pane imwe service station kuArdbennie muHarare.   Muhurukuro neKwayedza, Ndlovu anoti hupenyu hwake huri kugara huchishanduka kuburikidza nenetball.   “Zvinhu zvinofadza kuona kuti kune vanokoshesa isu vanhukadzi vari mune zvemitambo. Kusimudza kwatakaita mureza wenyika ini kwandibatsira zvikuru nekuti zvandivhurira mikana yakasiyana.   “Ndave kuenda kubasa uye hupenyu hwangu hwave kushanduka. Hazvirevi kuti handichatamba netball kwete nekuti ndiri kuita zvese sezvo netball ndiyo yakandiwanisa basa iri,” anodaro.   Ndlovu anoenderera mberi achiti, “Ini ndakakura ndiri munhu akashinga, ndinofarira kuita mabasa akawanda saka kwandiri zviri nyore kuita zvose kuenda kubasa uye nekutamba netball. Kubva Muvhuro ndinenge ndiri kubasa kusvika musi weChitatu ndozoti Chitatu ndapedza basa ndotopinda munzira kuenda kuKwekwe kunopinda mukembi nevamwe ndipo patinoita gadziriro dzedu dzemutambo wesvondo iroro.   “Ndiri kufara hangu chaizvo nekuti zvinofadza kuti madzimai kunyaya vari mune zvemitambo tiri kuwaniswa mikana yakasiyana uye tiri kuremekedzwa mabasa edu atinenge takaita,” anodaro Ndlovu.	https://www.kwayedza.co.zw/mutambi-wenetball-oita-zvefuel/
business	Vanozvibatira Mabasa eMaoko Votambira neMufaro Kuvhurwa kweNzvimbo dzeKutengesera muHarare	Kanzuru yeguta reHarare inoti boka revanorarama nekuzviitira mabasa emaoko ravhurwa zvakare muguta iri asi pachiteverwa zvakasimba mitemo yezvehutano yekudzivirira kupararira kwechirwere cheCovid-19. Kanzuru yazivisa nezvekuvhurwa kwemusika weCopacabana Traders Mall, uko vachange vachitengesera mumusika uyu vachange vachibhadhara madhora mashanu emari yekuAmerica pazuva. Kanzuru yazivisawo kuti musika mukuru weMbare wave pedyo nekuvhurwa zvichitevera kuvandudzwa kwawanga uchiitwa kuti ufambirane nenyaya dzekuchengetedzwa kwehutsanana. Vanorarama nekutengesa vanoti vanotambira nemufaro kuvhurwa zvakare kwenzvimbo dzekutengesera uku vachiti vazhinji vavo vanga vave kunonga svosve nemuromo kubva pakadzikwa mutemo unorambidza kufambafamba kwevanhu senzira yekudzivirira kupararira kweCovid-19. Mukuru wesangano reVendors Initiative for Social and Economic Transformation, VaSamuel Wadzayi, vanoti vanotambira danho iri nemufaro asi vanofunga kuti madhora mashanu ari kunzi vanhu vabhadhare pazuva imari yakawandisa. Asi mutauriri wekanzuru yeHarare, VaMichael Chideme, vaudza Studio 7 kuti musika weCopacabana Traders’ mall hausi pasi pekanzuru yeHarare izvo zvinoita kuti vasave nechekuita nekutarwa kwemari dzinobhadharwa nevanhu pazuva. Vakafanobata chigaro chemukuru weSurvival Vendors Union of Zimbabwe, VaObey Mwariwangu, vatiwo sesangano vanotambira danho rekuvhurwa zvakare kwemisika iri, asi vanoona sekunge mitemo yekudzivirira kupararira kweCovid-19 yakanyanya kuomera vanhu. VaMwariwanguu vanoti vanotengesa ava ndivo vachange vachitarisirwa kutenga voga mishonga inouraya hutachiwana pamwe nema face mask, izvo vanoti zvinogna kudhurira vakawanda. Hatina kukwanisa kubata varidzi veCopacabana Mall kuti tinzwewo divi ravo panyaya iyi. No media source currently available  	https://www.voashona.com/a/zimbabwe-economy-informal-sector-harare-samuel-wadzayi/5493106.html
politics	VaBiti, Vakuru veZCTU Vomiswa Pamberi peMatare	Vaimbova gurukota rezvemari VaTendai Biti vanova mutevedzeri wasachigaro mubato reMDC vari kutarisirwa mudare repamusoro nhasi vachikumbira kuti dare iri rimbovapa gwaro ravo rekufambisa kuti vaende kunorapwa kuSouth Africa. Izvi zvinotevera mutongo wamejastiriti VaFrancis Mapfumo wekuramba kuvapa gwaro iri mukupera kwemwedzi wapera vachityira kuti vanogona kuzotadza kudzoka. VaBiti vari kupomerwa mhosva yekutyora mutemo wesarudzo vachinzi vakaburitsa zvakabuda musarudzo zvisati zvaziviswa.Asi vari kuramba mhosva iyi. Zvichakadaro, vamwe vatungamiri vevashandi uye nhengo dzesangano reZimbabwe Congress of Trade Unions vakasungwa nezuro vari kutarisirwa kumiswa pamberi pedare redzimhosva nhasi zvekare vachipomerwa mhosva yekuda kukonzera kusagadzikana kana kuti “disorderly conduct.” Vakasungwa vanosanganisa mutungamiri weZCTU VaPeter Mutasa, munyori mukuru wesangano iri VaJaphet Moyo nedzimwe nhengo dzavo. VaBiti neveZCTU ava vari kumiririrwa nemagweta eZimbabwe Lawyers for Human Rights kana kuti ZLHR. Mutauriri weZLHR VaKumbirai Mafunda vati vane chivimbo chekuti vachawana mitongo inogutsa panyaya mbiri idzi. No media source currently available  	https://www.voashona.com/a/vabiti-vakuru-vezctu-vomiswa-pamberi-pematare/4610395.html
politics	Sarudzo Dzinotarisirwa Kuitwa Muna Chikumi Kana Chikunguru	Sachigaro weZimbabwe Electoral Commission, Amai Priscilla Chigumba, vanoti sarudzo dzichaitwa pakati pa31 Chikumi na 31 Chikunguru. Asi vanoti zuva chairo pamutemo richaziviswa nemutungamiri wenyika VaEmmerson Mnangagwa. ZEC inoti vanhu vanosvika mamiriyoni mashanu nezviuru mazana matatu ndivo vakanyoresa kuvhota musarudzo. Mukuru wesangano reZimbabwe Electoral Commission Amai Rindai Chipfunde Vava vanoti zviri kutaurwa naAmai Chigumba ndizvo zviri mumbiro remutemo wenyika. No media source currently available Zvichakadaro, sangano reHeal Zimbabwe Trust, iro rinorwira kodzero dzevanhu nekusimudzira runyararo, rinoti pamazuva ari pakati pa10 Gumiguri 2017 na8 Kukadzi 2018, sangano ravo rakawana kutyorwa kwekodzero dzevanhu kunoita zviuru zvishanu nemazana manomwe nemanomwe munguva yekunyoresa kwevanhu kuti vagovhota musarudzo dzegore rino. Vanoona nezvemabasa musangano reHeal Zimbabwe Trust, Muzvare Sithabile Dewa, vanoti zvinhu zvakawanda zvine chekuita nesarudzo hazvina kunyatsomira zvakanaka uye Zimbabwe Electoral Commission inofanira kuzvigadzirisa sarudzo dzisati dzaitwa. No media source currently available 	https://www.voashona.com/a/zimbabwe-justive-priscilla-chigumba-election-dates-sitabile-dewa-heal-zimbabwe-trust/4271464.html
sports	Mutambo wakandikoshera, anodaro Sikandar Raza	  CHIKWATA checricket chemaChevrons chiri kupinda mu”hondo” svondo rino apo chichatatsurana nePakistan mumitambo mitanhatu inoti mitatu yeOne Day International series (ODI) nemimwe mitatu zvakare yeT20 International.   Mitambo iyi ndeyekutanga yeSuper League iro richangoparurwa uye yekurwira kuenda kumakwikwi e2023 International Cricket Council (ICC) World Cup achaitirwa kuIndia.   Mutambi wemaChevrons, Sikandar Raza, uyo akazvarirwa kunyika yePakistan anoti ari kutarisira zvikuru mutambo uyu uye sechikwata vanoda kukunda sezvo shuviro yavo iri yekuenda kuWorld Cup.   Mumakwikwi ekupedzisira eWorld Cup ayo akaitwa mugore ra2019, maChevrons akakundikana kuenda kunokwikwidza kuEngland neWales mushure mekunge akundwa mumitambo yekurwira tikiti rekuenda kumutambo uyu.   “Toda kushanda nesimba kuti tiende kuWorld Cup.   Chishuvo chedu kuti tihwine mitambo yeSuper League tibve taenda kuWorld Cup. Hatisi kuda zvekuzotamba mimwe mitambo nekuti paWorld Cup yekupedzisira takatadziswa kuenda nemaruns maviri chaiwo. Saka zvinhu zvakatirwadza kutadza kuenda kumitambo iyi apa isu taitamba cricket yepamusoro-soro,” anodaro Raza   Raza, uyo akazvarirwa kuPakistan asi akazokurira muZimbabwe, anoti mutambo wezvikwata zviviri izvi unoreva zvakawanda kwaari sezvo uchange uri wenyika mbiri dziri pamwoyo wake.   “Ndinoyemura zvikuru nzvimbo ino. Ndiri chizvarwa chekuPakistan asi ndichitambira Zimbabwe saka zvinhu zvinondifadza kudzoka kumusha kuzotamba mutambo uyu.   “Chinhu chakanyanyonakisa ndechekuti nyika mbiri idzi, Pakistan neZimbabwe, dzose dzakanditambira zvandiri,” anodaro Raza.   Mutambo wekutanga wePakistan nemaChevrons uriko nemusi weChishanu chino uye wechipiri uchizotambwa musi wa1 Mbudzi kozoti wechitatu musi wa3 Mbudzi.   Mitambo iyi ichange iri yeODI uye ichingopera chete mitambo yeT20 yobva yatanga musi wa7, 8 na10 Mbudzi.   Mitambo yeSuper League ichange iine nyika 13 dzichibandana kurwira kuenda ku2023 India World Cup. Zvikwata zvinomwe zvichapedza zviri pamusoro pamwe chete neIndia zvinobva zvatowaniswa tikiti rekuenda kuWorld Cup.   Zvimwe zvishanu zvacho zvinenge zvasara zvichazotatsurana mumutambo uchazorongwa pachitsvagwa zvikwata zviviri izvo zvinozotevera zvimwe zvisere zvagara zvinenge zvatobudirira kuenda kuWorld Cup.	https://www.kwayedza.co.zw/mutambo-wakandikoshera-anodaro-sikandar-raza/
health	Bazi reMedicines Control Authority of Zimbabwe Rinopa Mvumo Yekuti Vana Vabayiwe Nhomba yeCovid-19	Vanoona nezvekushandiswa kwemishonga munyika, veMedicines Control Authority of Zimbabwe (MCAZ), vanonzi vakapa bazi rezvehutano mvumo yekuti vana vane makore ari pakati pegumi nemana negumi nemanomwe vange vachibaiwa nhomba yekudzivirira Covid-19. Mutauriri webazi rezvehutano nekurerwa kwevana, VaDonald Mujiri, vanoti bazi ravo rakatarirwa zviga neMCAZ zvarinofanirwa kutanga razadzisa risati raparura chirongwa chekubaya vana nhomba yeCovid-19 iyi. Vanoti MCAZ yakakomekedza kuti bazi rehutano ritange raita ongororo inganzi paChirungu Phase 3 clinical trial, yekuona kuti mushonga uyu unoshanda sei muvana vezera iri risati raparura chirongwa ichi. VaMujiri vanoti pari zvino bazi ravo riri mushishi kuzadzisa zvakatarwa neMCAZ izvi kuitira kuzoparura chirongwa ichi. Hurumende yakazivisa masvondo maviri adarika kuti vana vemazera aya vave kuzobaiwa nhomba yakakosha iyi, yekudzivirira Covid-19. Pari zvino vanhu vari kubaiwa nhomba dzeavo vane makore anotangira pagumi nemasere zvichikwira. Mukuru werimwe sangano rinoshanda nenharaunda munyaya dzezvehutano, reCommunity Working Group on Health, VaItai Rusike, vanoti vanogamuchira zvikuru danho ratorwa neMedicines Control Authority of Zimbabwe iri, vachiti rinobatsira kuchengetedza vana vadiki ava. VaRusike vanoti vana vane makore ari pasi pegumi nemasere vave kubatwawo zvakare nehutachiwana hunokonzera Covid-19, zvikuru hweseDelta Variant, izvo zvavanoti zvinoisa vana ava munjodzi huru. asi VaRusike vanoti vana ava vasati vabaiwa kana kupinda muchirongwa chekuongorora kana nhomba iyi ichishanda zvakanaka kumazera avo, vana ava vanofanirwa kutanga vapiwa mvumo nevabereki vavo kana vanovachengeta vasati vabaiwa., sezvo vari pasi pemakore ekuzvimirira. No media source currently available No media source currently available      	https://www.voashona.com/a/zimbabwe-covid-19-child-vaccination-mcaz-give-health-ministry-authority-to-vaccinate-children/6221330.html
health	Vana Chiremba Vanoti Zimbabwe Inokwanisa Kubatsira Vana Vane Otizimu	Sedzimwe nyika zhinji, Zimbabwe iri kutarisana nechirwere cheotizimu icho chinonyanya kubata vana, zvikuru vanakomana. Bazi rinoona nezvekudzivirirwa kwezvirwere, reCenters For Disease Control, rinoti munhu mumwe chete pavanhu makumi masere nevasere munyika dzese ane otizimu. Vabereki vazhinji vanotadza kuwana zvikwanisiro kuvana vavo vane chirwere ichi izvo zvinozoita kuti vana ava vasainda kuchikoro. Mutauriri wesangano reZimbabwe Association of Doctors For Human Rights, Dr Fortune Nyamande, vanoti Zimbabwe ine vana chiremba vazhinji uye vanhu vakadzidziswa kubatsira vana vane otizimu kunyange hazvo paine zvimwe zvapingaidzo zvavanosangana nazvo munyika. No media source currently available 	https://www.voashona.com/a/zimbabwe-some-doctors-say-zimbabwe-can-handle-children-with-autism-doctor-fortune-nyamande/4364884.html
business	Vamwe Vopokana neRBZ paHuwandu hweMari Ichatumirwa Gore Rino Kumusha	Bhanga guru renyika reReserve Bank of Zimbabwe rakazivisa svondo rapera kuti gore rino nyika iri kutarisira kuwana mari inogona kudarika bhiriyoni rimwe chete remadhora kubva kuzvizvarwa zvayo zviri kunze kwenyika. Mari iyi yakwira kubva pa $837m yakawanikwa gore rapera. Mari yakawanda inonzi inobva kuzvizvarwa zvenyika zviri kuSouth Africa, ichiteverwa neUnited Kingdom, United States nedzimwe nyika dzakawanda dzakapararira vana veZimbabwe. Bhanga iri rakazivisawo kuti ravhura nzira dzakawanda dzekuti vanhu vari kunze kwenyika vakwanise kutumira mari kumusha, kuburikidza nekuwanisa mikana yakawanda vamwe vanoda kupindawo mubhizimusi rekupinzwa nekubuda kwemari munyika. Asi zvizvarwa zveZimbabwe zvizhinji zviri kunze kwenyika zvinosanganisira vanoongorora zvamatongerwo enyika uye vachidzidzisa paTswane University of Technology, kuSouth Africa, VaRicky Mukonza, zvinoti hurumende inofanirwa kutanga yagadzirisa hukama hwayo nevana vayo vari kunze kuitira kuti pave nechivimbo pakati pavo. VaMukonza vanotiwo hurumende inofanirwa kujekesa nyaya ye Dual Citizenship, iyo iri kuramba yakahwandiswa, kunyange hazvo bumbiro remitemo rakaitambira. Nyanzvi mune zveupfumi uye vari mukuru wesangano reLabour and Economic Development Research Institute of Zimbabwe, VaGofrey Kanyenze, vanoti havaoni mari iri kutarisirwa neRBZ iyi ichipinda munyika yose nenzira dzakatsarukana, sezvo vazhinji vevana vari kunze kwenyika vachishandisa nzira dzepasi kutumura mari dzavo. VaKanyenze vanoti vanotsinhira nyaya yekuti hurumend iwumbe hukama hwakanaka nevana vayo sezvinoitwa nedzimwe nyika dziri kusimukira nekuda kwemari dzinotumirwa nezvizvarwa zvadzo. No media source currently available  	https://www.voashona.com/a/zimbabwe-politics-rbz-remittances-diaspora/2766333.html
business	Zimbabwe Yotanga Zvakare Kugadzira Mabhazi	Sangano rinomirira vemabhazi, reAmalgamated Bus Operators nemakambani eAVM Africa neQuest Motors nhasi vasainirirana chibvumirano chekuti makambani aya agadzire mabhazi muZimbabwe izvo zvinotarisirwa kupedza dambudziko rezvekufambisa rakatarisana neveruzhinji munyika. Vachitaura mushure mekusaina chibvumirano ichi, sachigaro weAmalgamated Bus Operators, VaSamson Nanhanga, vati kugadzira mabhazi muno kuchaita kuti nyika ichengetedze mari yekunze pamwe nekuwanisa zviuru zvevanhu mabasa. VaNanhanga vati mari yavange vachishandisa kutenga mabhazi kunze kwenyika ndiyo yavave kushandisa kugadzira mabhazi muno. Mukuru wesangano reZimbabwe Passenger Transport Orgnaisation, VaFungai Makoni vaudza Studio 7 kuti vari kushandisa mari yekunze yakawanda kutenga mabhazi kunze kwenyika asi munyika muine hunyanzvi kwekugadzira mabhazi. VaMakoni vati chirongwa ichi icho chichatanga mwedzi unouuya chinotarisirwa kupinza mabasa vanhu vanodarika zviuru makumi maviri nechimwe kana kudarika. Vatiwo vanotarisira kunge vachigadzira mabhazi mazana mashanu pagore vachishandisa mamiriyoni manomwe kusvika kumamiriyoni gumi emadhora eku America pagore. Vatiwo kugadzirwa kwemabhazi muno kuchaita kuti vakwanise kushanda nekambani yehurumende yeZUPCO iyo iri kukoka makambani akazvimirira kushanda nayo pakutakura vanhu mumaguta nekumaruwa. Mutevedzeri wegurukota rezvekutakurwa kwezvinhu, VaMike Madiro, vati hurumende iri kugadzirisa migwagwa yese munyika, vakakurudzira makambani aya kuti agadzirewo mabhazi akasimba zvekufamba kumaruwa. Vanoona nekufambiswa kwemabasa musangano rePassenger Association of Zimbabwe, VaTafadzwa Goliati, vatambira zvaitwa nhasi nemufaro vachiti zvichabatsira veruzhinji zvakanyanya. Munyori anoona nezvekutakurwa kwezvinhu muMDC Alliance, VaSettlement Chikwinya, vati sebato vanokurudzira zvikuru kuti makambani akazvimirira atanga mabasa anoita kuti munyika muve nemabasa. Vanhu vakawanda munyika vakatarisana nedambudziko rekushaya zvekufambisa sezvo ZUPCO isina mabhazi akakwana. ZUPCO inoti inoda mabhazi zviuru zviviri kuti ikwanise kuita basa rayo nemazvo asi pari zvino ine mabhazi mazana maviri nemakumi matanhatu nemaviri chete. Makambani munyika akamira kugadzira mabhazi muna 1993 mushure mekunge hurumende yabvumira veruzhinji kupinza makombi matsaru munyika izvo zvakawisirawo ZUPCO pasi. Pari zvino hurumende yakarambidza makombi nemamwe mabhazi kutakura vanhu kunze kwekunge achiita izvi ari pasi peZUPCO. No media source currently available 	https://www.voashona.com/a/zimbabwe-embarks-on-bus-aasembling/5922633.html
politics	Munyika Moita Kusagadzikana neNyaya yeRufu rwaVaShiri Uye Kuratidzira	Munyika hamuna kugadzikana zvichitevera hurongwa hwekuratidzira kuri kuda kuita nevanopikisa nemusi weChishanu uye kushaya kwegurukota rezvekurima, VaPerence Shiri. Nemusi weChitatu, Politburo yeZanu-PF yakapomera dzimwe nhengo dzebato iri mhosva yekushanda nevanopikisa kuratidzira kuti mutungamiri wenyika, VaEmmerson Mnangagwa, vabviswe pachigaro. Vakafanobata chigaro chemutauriri webato reZanu-PF, VaPatrick Chinamasa, vakaudza vatori venhau neChitatu kuti nhengo yePolitburo, Amai Cleveria Chizema, vainge vamiswa kuva nhengo yebato nekuda kwekuti vainge vachishande nevamwe vavengi vebato kuda kupidigura hurumende. Vane ruzivo nezviri kuitika vanoti mubato mune mapisha pisha uye kupumhana huori. Gweta rinorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga, vanoti munyika hamuchina kugadzikana nenyaya yekunetsana mubato reZanu-PF kwopa kuti hurumende ingogara ichiti mauto agare akadzipakatira. Asi nhengo yeZanu-PF inomirira Makonde, VaKindness Paradza, vanoti vekunze ndivo vari kuita kuti munyika musaite kugadzikana. No media source currently available  	https://www.voashona.com/a/munyika-moita-kusagadzikana-nenyaya-yerufu-rwavashiri-uye-kuratidzira/5523768.html
sports	Tsiva yakandidzidzisa kuzvibata: Makumbe	  SHASHA yakambonetsa mutsiva yechidzimai, Diana Makumbe, anoti mutambo uyu wakamubatsira chaizvo kuti akwanise kuchengeta amai vake nevekumhuri yavo mushure mekunge akundikana kuchikoro.   Makumbe, uyo parizvino ave muridzi wepembe najudge wetsiva, mumwe weshasha dzechidzimai dzakaita mukurumbira munyika muno izvo zvakamuona achihwina mitambo 23 achikundwa mumwechete muboka reAmateur.   Asi, paakazoenda padanho repamusoro reProfessional akakwanisa kuhwina mitambo mitatu chete pa15 yaakatamba ndokukundwa mipfumbamwe, achiita mangange katatu.   Pakukura kwake, Makumbe aive nembiri yekumhanya mumakwikwi emujaho zvekuti anoti vamwe vanhu vaimukurudzira kuti aende kuchiuto.   Anoti paakakundikana bvunzo dzake dzeO-Level, ndipo paakatanga kutamba tsiva ndokuzoenda kuArmy School Sports uko akanotamba tsiva zvakare achiedza kuti zvimwe angagone kupinda basa rehusoja.   “Ndichikura, ndaida chaizvo kuita musoja nekuti ndakakura ndiri shasha pamujaho wekumhanya uye vanhu vaindiona vaitoti kwandiri kana wakura enda kuchisoja unogona kupinda basa saka ndaida chaizvo kuita musoja.   “Zvose zvakazoshanduka pandisina kubuda zvakanaka pabvunzo dzangu izvo zvakazondituma kuti nditange kukwikwidza mutsiva.   “Mutambo uyu wakandibatsira chaizvo nekuti ndakange ndave kukwanisa kuchengeta amai vangu uye nevekumhuri kwavanobva,” anodaro.   Makumbe anoti paakange ave kukwikwidza pachidanho cheProfessional, akasangana nezvakawanda zvinosanganisira kubirirwa achinzi akundwa mumutambo asi iye ahwinha izvo zvakaita kuti asvike pakuramwa kutamba tsiva.   Mutambo wake wekupedzisira waive mugore ra2016 paakasangana naEllen Simwaka wekuMalawi apo akakundwa.   Anoti tsiva yakamudzidzisa kuzvibata muhupenyu hwake izvo nanhasi zvinomubatsira pane zvose zvaanoita.   “Tsiva izere nekubirira uye unobirirwa kuti ukundwe zvigobatsira kugadzira zita remumwe mutambi uyo mapuromota vanenge vachida kuti asimukire.   “Saka ini ndizvo zvimwe zvakandituma kuti ndichisiya tsiva nekuti ndakange ndaneta kubirirwa apa unenge uchipihwa mari isingatenge futi,” anodaro Makumbe.   Anoti basa rake semuridzi wepembe najudge wetsiva riri kumuona achienda kune dzimwe nyika dzakaita seZambia achinoridza kumitambo yeko.   MuZimbabwe, Makumbe aridza pembe pamwe nekuve judge pamitambo yevatambi vetsiva vakasiyana vanosanganisira Charles Manyuchi.   Anoti anoda kushandura tsiva pamwe nekusimudzira vatambi vanenge vachibirirwa kuti vasabirirwe.   “Ndave muridzi wepembe uye judge wetsiva saka ndinoda chaizvo kuti ndiridze mutambo uyu zvisina kubirira mukati. Vamwe varidzi vepembe vanobirira vachida kufadza puromota, manje ini handiite izvozvo.   “Saka ndinoona kunge ndizvo zvakatuma vekuZambia kuti vandishevedze kuzoridza pamutambo waEmily Kubwalo wemuno uyo akarwa naCatherine Mulyata wekuZambia munaZvita,” anodaro.   Kubva achisendeka zvekurwa tsiva, Makumbe anoti akapinda zvekare mune zvemhanzi uye ari kuridza musambo wembira nechikwata cheBlack Survivors.   Anoti vanotarisira kuparura dambarefu ravo rekutanga nguva pfupi inotevera.   Makumbe akakomborerwa nemwanasikana ane makore 14 okuberwekwa uyo waanoti ane zvipo zvemitambo yakasiyana uye parizvino anokwikwidza mumujaho nekutamba nhabvu yevasikana.   “Vana havadi kuudzirwa zvekuita. Isu tinofanirwa kuvarakidza gwara chete tichivakurudzira kuita zvese mitambo nekudzidza. Dzidzo ndiyo inofanirwa kuenda pekutanga zvimwe zvese zvozotevera,” anodaro Makumbe.	https://www.kwayedza.co.zw/tsiva-yakandidzidzisa-kuzvibata-makumbe/
health	Mitumbi yeVakafa muTsaona yeCyclone Idai Yofukurwa Kubva muMadhaka	Mumiriri weManicaland muparamende pasi pehurongwa hwe Proportional Represenation, Amai Lynette Karenyi, veMDC, vanoti basa rekutsvaga mitumbi yevanhu vangadai vakafuchirwa nemadhaka mutsaona yeCyclone Idai pamwe nevamwe vangadai vachiri vapenyu riri kuenderera mberi muChimanimani neChipinge. Amai Karenyi vanoti dzimwe mhuri dziri kuita zvekufukura mitumbi yehama dzadzo dzakafushirwa mumadhaka nematombo pakawondomoka gomo, pamwe nepasi pedzimba dzakaparadzwa vanhu vareremo, mimwe mitumbi ichiwanikwa munzizi. Asi vanoti dambudziko guru richiripo nderekuti vanhu vawane rubatsiro, zvikuru rwechikafu, sezvo vanhu vakawanda vari kunzvimbo dziri kure dzakaita sekwaMutsvangwa, vachinzi havasati vakwanisa kuwana rubatsiro rwezvekudya. Vanotiwo mishonga, zvikuru yemaARV, yakwanisa kusvitswa pakirinika yeMutsvangwa, uyewo madzimai matatu pamadzimai gumi nevatatu vakazvitakura vari pakirinika iyi vanonzi vakwanisa kusunuguka zvisina dambudziko. No media source currently available 	https://www.voashona.com/a/zimbabwe-cyclone-idai-update-karenyi-mandiveyi/4842945.html
sports	Shaya ari muchipatara	naMilcah Nhakura SHASHA yakambonetsa ichitamba nhabvu, George ‘Mastermind’ Shaya, anoti anogamuchira zvakaitika kwaari zvekudamburwa gumbo rake rekurudyi zvichitevera kunetseka kwaakange aita nechirwere chepasi petsoka chinozivikanwa nekuti ganrene.   Achitaura neKwayedza svondo rino ari muchipatara cheParirenyatwa Group of Hospitals, muHarare, Shaya anoti anoisa zvose mumawoko aMwari.   “Muhupenyu hwedu chinenge chaitika tinofanirwa kuzvitambira. Mwari variko uye hatizvirambe.   “Munhu unofanirwa kugara wakagadzirira zvese zvese muhupenyu zvinogona kuitika,” anodaro.   Paakashanyirwa neKwayedza, Shaya aive ane mudzimai wake – Agnes Shaya – uyo anoti murume wake akange atambudzwa zvikuru nechirwere chaive pagumbo rake apo raingopera nekudyika kubva nekutsoka.   “Baba vange varwadziwa hama, gumbo rakavashungurudza iri saka tiri kutozviona kuti zvakange zviri nani kuti vari bviswe pane kurwadziwa kwavakange vachiita vainaro gumbo racho.   “Iye zvino tinoona kuti vasununguka manje, havacharwadziwe vave kunzwa zvakanaka pane zvavakange vari kunzwa. Isu semhuri tave kungotambira zvakaitika.   “Asi hatidi kunyepa zvakatirwadza nekuti gumbo racho ndiro ravaitamba naro nhabvu, vachiita zvidavado zvavo,” anodaro Agnes.   Anoti murume wake haasi kuzomusiya ari ega uye achamira naye achimubatsira pane zvese zvaanenge achida.   “Mumwe wangu uyu ini ndini ndinomubikira uye kumuwachira, ndicharamba ndakamira naye ndichiona kuti akagara zvakanaka here nekuti panguva ino tinofanirwa kuramba takamira tese.   “Zvakaitika izvi tinongozviisa mumawoko aMwari. Asi vachibuda muno vanofanirwa kuenda kuRehab centre kuti vambonogara vachitariswa nekuti vakangonanga kumba vanogona kunozvikuvadza rimwe gumbo racho,” anodaro Agnes.   Shaya mumwe wevatambi venhabvu vakaita mukurumbira uye munhorondo yemutambo uyu ndiye ega akakwanisa kuhwina mubairo weSoccer Star of the Year kashanu.   Zvakadai, imwe shasha yakambonetsa ichitamba nhabvu kuzvikwata zvinoti Dynamos FC nemaWarriors, David ‘Yogi’ Mandigora – uyo akadamburwawo gumbo rake muna 2017 nekuda kwedenda regomarara – anoti munhu anofanirwa kugamuchira zvose zvinoitika muhupenyu hwake.   “Muhupenyu munhu anofanirwa kugara akagadzirira zvese nekuti hatizive kuti mangwana unomuka uripi. Zvese zvese zvinogona kuitika uye usingafungire.   “Kana zvaitika sezvandakasangana nazvo zvekugurwa gumbo izvi wotongozvitambira nekuti ndizvo zvinenge zvavepo panguva yacho,” anodaro Yogi.   Anoti achazoshanyira Shaya kumba kwake kana achinge abuda muchipatara.   PIX: George Shaya   Caption: George Shaya aine mudzimai wake Agnes Shaya kuchipatara cheParirenyatwa Group of Hospitals nemusi weChipiri svondo rino.	https://www.kwayedza.co.zw/shaya-ari-muchipatara/
politics	Zanu PF Inoudzwa neMatare Kuti Isashandise Vana veChikoro Mumisangano Yayo	Zanu PF yaudzwa nedare repamusoro kuti haifanirwe kumanikidza vana vechikoro kuenda kumisangano yayo, uye kuti isashandise midziyo yezvikoro. Vachipa mutongo wavo panyaya yakakwidzwa kudare nesangano rinomirira varairidzi vekumaruwa, reAmalgamated Rural Teachers Union of Zimbabwe, ARTUZ, VaJoseph Mafusire varambidza Zanu PF kuitira misangano yayo yekukwezva rutsigiro pazvikoro uye kushandisa midziyo yezvikoro yakaita semabhazi. Mushure mekunzwa mativi ose kubva kugweta ranga richimirira Zanu PF, VaMichael Mushangwe, negweta re ARTUZ, VaDoug Coltart, VaMafusire vati dare raona paine humbowo hwakadzama hwunoratidza kuti kodzero dzevana vechikoro nevadzidzisi dzainge dzichimbunyikidwa neZanu PF uye kutyorwa kwemubumbiro remitemo yenyika. VaMafusire vati kumanikidza vana kuenda kumisangno iyi kunogona kukuvadza pfungwa dzavo zvisingazogadzirisiki nekudaro hapana anofanira kuramba achivamanikidza. VaColtart vati vagamuchira mutongo wedare nemufaro vachiti mutongi aremekedza kodzero dzevana vechikoro uye vadzidzisi. Asi VaMushangwe vati havana kufara nemutongo uyu vachiti hauna kuitwa zvakanaka. Vanoona nezvekufambiswa kwemabasa muARTUZ muMasvingo, Muzvare Precious Manyoka, vanoti vatambira mutongo uyu nemufaro. Vanorwira kodzero dzevanhu vanoti Zanu PF inofanirwa kuremekedza mutongo wapihwa nedare redzimohosva. No media source currently available 	https://www.voashona.com/a/zimbabwe-ruling-party-stopped-from-using-children-at-rallies/4458779.html
politics	Vanhu Voshandisa Social Media Vachikurudzirana Kunyoresa Kuvhota	Mamwe masangano anoshanda akazvimirira ega pamwe nemapato ezvematongerwo enyika ari kushandisa ‘social media’ kukurudzira vanhu kuti vanyorese kuti vagokwanisa kuvhota. Asi izvi zviri kusiya vamwe vaine mubvunzo wekuti kuita izvi kunobatsira here kuti vanhu vanyorese vagovhota nehuwandu hwavo. Mapato ezvamatongerwo enyika pamwe nemamwe masangano anoshanda akazvimirira ega uye vanhuwo zvavo vari kushandisa ‘social media’ kunyanya paWhatsApp senzira yekukuridzira vanhu kuti vanyorese kuti vagokwanisa kuvhota. Izvi zvave kuita kuti vamwe vabvunze kuti kuita izvi kungabatsira here panguva iyo pane maonero ekuti vamwe veruzhinji vari kushaya hany’a nekunyoresa kuti vagokwanisa kuvhota. Nyanzvi muhumhizha hwekufambiswa kwemashoko, VaNigel Gambanga, vanoti vanoona ‘social media’ ichibatsira zvikuru mukukurudzira vanhu kuti vanyorese kuti vagovhota sezvo humboo hunobva kuboka rePost and Telecommunications Regulatory Authority huchiratidza kuti vanhu vakawanda munyika vari kushandisa social media kunyanya WhatsApp. VaGambanga vanotiwo nekuda kwekuti dzimwe nhepfenyuro nemamwe mapepanhau zviri pasi pehurumende, kushandisa ‘social media’ kunopa masangano anoshanda akazvimirira ega, pamwe nemapato ezvematongerwo enyika, mukana wekuti vaitewo kurudziro yavowo pasina kumbunyikidzwa. VaVictor Chimhutu ndivo sachigaro wesangano reZimbabwe Yadzoka iro rine chirongwa chinonzi Zvimakire zama vhota/ Decide Your Destiny Vote Campaign. Pasi pechirongwa ichi veZimbabwe Yadzoka vari kushanda nevamwe vaimbi vakasiyana siyana munyika vachikurudzira vanhu, kunyanya vechidiki, kuti vanyorese kuti vagokwanisa kuvhota. Mudzidzisi wezvekutapanhau paFalmouth University kuUnited Kingdom, VaHayes Mabweazara, vanoti kushandisa social media kunogona chose kubatsira kukurudzira vanhu kuti vagokwanisa kuvhota, asi vanotiwo vakawanda vanowana mashoko ekurudziro yakadaro, vanhu vari kunze kwenyika vasingakwanise kunyoresa kuti vagokwanisa kuzovhota musarudzo dzegore rinouya. Dzimwewo nyanzvi mune zvekufambiswa kwemashoko dzinoti kunyange hazvo vanhu munyika vave kushandisa social media zvakanyanya, kushandisa nzira iyi kukurudzira veruzhinji kuti vanyorese kuti vagokwanisa kuvhota kunogona kushaya basa sezvo vanhu vane tsika yekusatevedzera zvavanenge vawona kana kunzwa pa’social media’ apa. No media source currently available  	https://www.voashona.com/a/zimbabwe-ocial-media-use-in-voter-registration-process/4094183.html
politics	Vamwe Vokurudzira Kuti VaMnangagwa Vabvume Kuti Hurumende Yavo Yakundikana	Mamiriro akaita zvinhu munyika munyaya dzezvematongerwo enyika nezveupfumi haachina kugadzikana izvo zvave kupa kuti vamwe vakurudzire kuti hurumende yaVaEmmerson Mnangagwa nebato ravo reZanu PF vabvume kuti vakundikana kufambisa nyika. Mitengo yezvinhu inonzi iri kuramba ichiita chamurambamhuru zuva nezuva, mari hadzisi kuwanikwa nyore, zvitoro nemakambani zviri kuvhara zuva nezuva, nyika haina mafuta ekufambisa nezvimwe zvinodiwa pazuva nevanhu. Ukuwo, hurumende inonzi iri kuramba ichikwereta mari kunze senzira yekuedza kugadzirisa dambudziko iri. VeZanu PF vari kuramba kutambira kuti ndivo vari kukonzera matambudziko ari munyika aya, vachinongedza minwe kune vanopikisa, avo vavari kuti ndivo vari kuomesa zvinhu vachida kuti vanhu vapandukire hurumende. Vanoongorora zvematongerwo enyika vari nhengo yeZanu PF, VaGadzira Chirumhanzu, vanoti chiri kuita kuti zvinhu zviome munyika kushaikwa kwehunyanzvi kune vanotungamira makambani ari munyika, izvo zviri kuzokonzera kuti zvinhu zviparare munyaya dzezveupfumi. Asi nyanzvi mune zvematongerwo enyika vachitungamira sangano revarairidzi rePTUZ uye vari nhengo yeMDC, Doctor Takavafira Zhou vanoti vanhu havafanirwe kurova imbwa vakaviga mupinyi vachiti VaMnangagwa nehurumende yavo ndivo vakundikana kufambisa basa. Doctor Zhou vanotiwo chikuru chinofanirwa kuitwa ndechekuti muhurumende muve nekudhonza pamwechete, kwete zvakaratidzwa neveZanu PF avo vakabuda vachiti vakanga vasina kunzwikwa pfungwa dzavo negurukota rezveupfumi, VaMthuli Ncube pavakaburitsa hurongwa hwavo hwemari. No media source currently available 	https://www.voashona.com/a/zimbabwe-politics-economy-mnangagwa/4609302.html
health	Zimbabwe Yotambira Dzimwe Nhomba dzeCovid-19 Kubva KuChina	Zimbabwe nemusi weMuvhuro yakatambira dzimwe nhomba dzedenda reCovid-19 kubva kuChina panguva iyo paine kurudziro yekuti hurumende ishande zvakasimba kuti nhomba idzi dzitengwe dzakawanda kuitira kuti dzikwanire veruzhinji. Zimbabwe yawana dzimwe nhomba zviuru mazana manomwe (700 000) dzeSinopharm dzabva kuChina. Nhomba idzi dzasvika munyika manheru ano mushure mekusvika kwenhomba zviuru mazana masere (800 000) dzakabva kuChina zvakare. Mukuru anoona nezvechirwere cheCovid 19 muhofisi yemutungamiri wenyika, Doctor Agnes Mahomva, vaudza Studio 7 kuti hurumende iri kushanda zvakasimba kuti nhomba dzeCovid 19 dziwande munyika kuitira kuti dzishandiswe mukurwisa denda iri. Doctor Mahomva vatiwo vanhu vanofanira kuramba vachienda munzvimbo dzose dziri kubayiwa nhomba idzi kuitira kuti vakwanise kubayiwa vozvidzivirirawo kudenda reCovid 19. Asi vaimbove gurukota rezvehutano uye vari munyori anoona nezvehutano muMDC Alliance, Doctor Henry Madzorera, vatiwo hurumende inofanira kutenga nhomba dzakawanda nguva imwechete kuitira kuti veruzhinji vasanetseke kuwana nhomba idzi. Hurumende inoti vanhu vakabayiwa nhomba yekutamba kusvika mukupera kwezuva reChitatu vave miriyoni imwe nezviuru mazana mashanu nemakumi matanhatu nezviviri nemazana maviri nemakumi masere nevashanu (1 562 285) uye vakabayiwa nhomba yepiri vave zviuru mazana manomwe zvine gumi nezvitatu nezana rimwe chete nemakumi matatu nemumwe chete (713 131). Vanhu vakabatwa nechirwere ichi kubva pachakatanga kupinda munyika ichi vave zviuru zana nezvitatu zvine mazana mashanu nemakumi matanhatu nevanomwe (103 567) uye vapora vave zviuru makumi manomwe nechimwe nemazana matatu ane makumi masere nevatatu (71 383). Bazi rezvehutano rinoti vanhu makumi matanhatu (60) vakafa nezuro zvabva zvasvitsa huwandu hwevanhu vafa nechirwere ichi muZimbabwe pazviuru zvitatu nemazana matatu nemakumi mana (3 340). Hurumende inoti ine hurongwa hwekubaya nhomba kuvanhu mamiriyoni gumi kana kuti zvikamu makumi matanhatu kubva muzana kuitira kuti chirwere ichi chisarambe chichipararira munyika. No media source currently available 	https://www.voashona.com/a/zimbabwe-yotambira-dzimwe-nhomba-dzecovid-19-kubva-kuchina/5983733.html
business	ZIMASCO Yodzinga Mhuri Mudzimba Pamusaka Perendi	Mhuri mazana maviri nemakumi mashanu dziri kudzingwa mudzimba dzekambani yezvicherwa yeZIMASCO dzadziri kugara nekuda kwetadza kubhadhara mari dzerendi. Kambani yeZIMASCO yakapa vagari ava magwaro ekuvazivisa kuti vabude mudzimba idzi musi wa31 Zvita gore rapera usati wasvika kana kuti vabhadhare mari dzezvikwereti zverendi dzose. Asi vagari ava vanoti vakakundikana kubhadhara mari dziri kudiwa nekambani iyi nekuti vazhinji vavo havasevenzi, sezvo vakagumurwa pamabasa nekambani iyi kare. Vakawanda vevanhu ava vane zvikwereti zverendi zviri pakati pemadhora mazana matanhatu kusvika pachiuru chemadhora. Vagari ava vanobhadhara madhora makumi matatu nemanomwe pamwedzi. Chiri kushamisa nekurwadza vagari ava ndechekuti mapurisa ekambani yeZIMASCO haasi kuburitsa midziyo yavo panze asi kuti vari kuvharira midziyo iyi mudzimba vachiisa svumbunuro dzavo. Mumwe wevavharirwa imba ndiAmai Stella Ngandu avo vanoti vakagara paimba yavharwa iyi kwemakore makumi maviri apfuura sezvo murume wavo asina kupihwa mari dzake dzose nekambani yeZIMASCO. Amai Ngandu vanoti havarambi kuti vane chikwereti cherendi chinosvika mazana masere emadhora asi vanoti havana kwekuenda. Sachigaro wemadzimai mubato reZanu PF munzvimbo iyi, Amai Edna Chimwanza, vanoti vanzi vabudewo mumba kana vakasabhadhara mari inoita madhora mazana mana sezvo chikwereti chavo chiri chiuru chemadhora. Asi Amai Chimwanza vanoona ruoko rwezvematongerwa enyika mukudzingwa mudzimba idzi. Izvi zvinotsigirwa nasachigaro wedunhu reMutorashanga muZanu PF, VaMaricosi Mapuraganda, avo vanoti vanhu vanodzingwa gore rese rinenge riine sarudzo munyika. VaMuparaganda vanotyira kuti nhengo dzavo dzichatadza kuvhota dzadzingwa. Asi patabvunza VaMuparaganda kuti sei vachifunga izvozvo sezvo kanzura wenzvimbo iyi iri nhengo yeZanu PF, vati kanzura Amai Ellen Mwachirimba vari kushanda nekambani yeZIMASCO. Vatiwo Amai Mwachirimba vaitsigira chikwata cheLacoste icho chairwisana neG40 kuti vatore masimba apo vaimbove mukuru wenyika VaRobert Mugabe vakanga vasati vabviswa pachigaro gore rapera muna Mbudzi. Asi Kanzura Amai Mwachirimba vanoti vanhu vanga vajaira kugara mahara mudzimba dzeZIMASCO vachishandisa zita reZanu PF vachiramba kubhadhara. Amai Mwachimbira vanoti munhu anofanirwa kubhadhara mari yerendi kana kunotaurirana nevaridzi vedzimba kuti anobhadhara sei. Mukuru wekambani yeZIMASCO kuMutorashanga, Amai Fadzai Gono, varamba kutaura nevatori venhau vachiti havabvumirwe nemutemo webasa. Havasi vashandi veZIMASCO chete vari kutarisana nedambudziko iri, sezvo vashandi vemumigodhi vakawanda vari kudzingwa mudzimba dzavaigara vasati varasikirwa nemabasa avo. No media source currently available 	https://www.voashona.com/a/zimbabwe-zimasco-evicts-families-due-to-rent-arrears/4201158.html
politics	Vanopikisa Hurumende Voronga Kuratidzira muKupera kweMwedzi Uno.	Mapato anopikisa, masangano anorwira kodzero dzevanhu, masangano evashandi pamwe nevamwe vemakereke vanonzi vari kuronga kuratidzira kwevana veZimbabwe nyika yose musi wa 31 Chikunguru, unove mwedzi uno, vachinyunyutya nekwavanoti kutadza kutonga kwehurumende yeZanu PF. Mumwe wevari kutungamira hurongwa uhwu, uye vari mutungamiri webato rinopikisa reTransform Zimbabwe, VaJacob Ngarivhume, vanoti hurumende yeZanu PF yakundikana kumisa huwori pamwe nekumutsiridza hupfumi hwenyika, izvo zvaisa vana veZimbabwe mukutambura kukuru. VaNgarivhume vanoti vari kushanda nemapato ose anopikisa nemamwe masangano anomirira vana veZimbabwe mumapoka akasiyanasiyana mukuronga kuratidzira uku, vachiti kunyange nhengo dzeZanu PF dziri kukokwawo kuti dzibatane nevamwe vanoda hutongo hwakanaka munyika. Asi mutauriri webato reMDC Alliance, Advocate Fadzai Mahere vaudza Studio 7 kuti bato ravo harina kunge rakokwa zviri pamutemo, kunyange hazvo, sezvakataurwa nemutungamiri wavo VaNelson Chamisa neSvondo, vachabatana nevose vanoda kuti munyika muve neshanduko. Mutauriri weMDC-T, VaKhalipani Phugeni vatiwo bato ravo harisi muhurongwa hwekuratidzira uhwu. VaNgarivhume vanoti vane hurongwa hwekuzivisa mapurisa nezvekuratidzira kwavo neChipiri, uye vanotarisira kuti vacharatidzira murunyararo. No media source currently available Mukuru anoona nezvekufambiswa kwemashoko mubato riri kutonga reZanu PF, VaTafadzwa Mugwadi, vanoti kunyange hazvo bumbiro remitemo richibvumidza vanhu kuratidzira, zviri kurongwa nevanopikisa izvi kutungana kwembudzi. VaMugwadi vanoti vari kurongwa kuratidzira vari kuziva kuti kune mutemo unorambidza kufambafamba kwevanhu nekuda kwechirwere che Covid-19 ndipo powoona vamwe vachida kupinda mumigwagwa kuti zvinhu zviparadzwe nekubiwa. Vanoti vanochengetedza mutemo havasi kuzorega zvakadaro zvichiitika. VaMugwadi vanoti kunyange hazvo nyika iine matambudziko ekushaikwa kwezvakawanda, hapana asingazive kuti izvi zviri kukonzerwa nezvirango zvakatemerwa Zimbabwe nenyika dzekumawirira. No media source currently available 	https://www.voashona.com/a/zimbabwe-july-31-demonstrations-jacob-ngarivhume-tafadzwa-mugwadi/5491458.html
sports	Hatikwate: Chegutu Pirates	  CHIKWATA chenhabvu cheChegutu Pirates chinoti hachina chimwe chachinovhunduka apo chatarisana nekusangana neSimba Bhora FC mumutambo weAxis Solutions Super 8 Tournament svondo rino.   Mitambo iyi ichaona zvikwata zvange zviri muTop 8 zvichibandana apo ligi reNorthen Region Soccer League (NRSL) rakamboenda pazororo. Mumitambo iyi, kunze kweChegutu Pirates ichisangana neSimba Bhora FC, Herentals U20 FC ichatamba neBlack Mambas FC, Golden Eagles ichitatsurana neNgezi U19 FC uye Commando Bullets ichibandana neTrojan Stars FC.   Munyori mukuru weChegutu Pirates, Jeffrey Wachiseka, anoti vagadzirira mutambo uyu uye hapana chikwata chavanotya.   “Zvikwata zvose zvikuru, kusanganisira iyo Simba Bhora, tiri kusangana nayo svondo rino mumutambo weAxis Solutions Super 8 Tournament, takatombosangana nayo tikasvitsana kumiganhu.   “Haina kutikunda uye hatisati tambokundwa nezvikwata zvikuru, taitozvikunda. Saka tiri kuzvitemba kuti tine mukana mukuru wekufambira mberi mumutambo uyu,” anodaro Wachiseka.   Murairidzi weNgezi Under-19 FC, Klifton Kadurira, anoti chikwata chavo chiri kutamba nhabvu inonwisa mvura uye vanoda kubika vatambi vechidiki avo vanozotumira kuchikwata chevakuru.    Klifton Kadurira   “Isu tinofara kuve pakati pezvikwata zvisere zvakabudirira kuti zvigokwikwidza mumutambo weAxis Solutions Super 8 Tournament. Zvinorakidza kuti basa ratiri kuita rekubika vechidiki riri kufamba negwara chairo.   “Kutaura kuno, tine vatambi vatatu avo vave kutotambira muchikwata chevakuru. Saka ticharamba tichisevenza nevechidiki tichivabika.   “Mutambo weAxis Solutions Super 8 Cup tiri kuona kuti uri kusimudzira vatambi vedu vazhinji,” anodaro Kadurira.   Zvakadaro, neMugovera svondo rino apo Simba Bhora FC iri kutamba neChegutu Pirates, nemusi weSvondo kuchasangana Herantals U20 neBlack Mambas.	https://www.kwayedza.co.zw/hatikwate-chegutu-pirates/
business	Hurumende Yoomerwa Sezvo Hupfumi Huri Kuparara	Apo vanhu vakawanda munyika vari kuyaura nhenhamo, zvinhu zviri kuramba zvichioma uye hurumende iri kuramba ichiomerwa zvekuti yave kutadza kuita basa rayo pamwe nekutadza kubhadhara shandi vayo. Hurumende iyo inowana mari yekushandisa kubva kumitero yakasiyana siyana yakaita semutero unowanikwa pakutengeswa kwezvinhu, Value Added Tax, mitero yemakambani, Corporate Tax, pamwe neyavashandi kana kuti Paye As You Earn, inoti mari iri kuwanikwa nehurumende iri kuramba ichidzikira. No media source currently available Nyanzvi munyaya dzehupfumi dzinoti hapana tariro yekuti zvinhu zvichanaka munguva pfuti inotevera. Mumashoko avo emashandisirwo akaitwa mari nehurumende kusvika pakati pegore rino, gurukota rezvemari, VaPatrick Chinamasa, vakati mari inowanikwa pamitero iyi yakadzikira zvakanyanya. Nyanzvi munyaya dzezvehupfumi, VaNyasha Muchichwa, vanoti mari iyi kusanganisira PAYE icharamba ichidzikira sezvo makambani ari kuramba achivhara vashandi vachidzingwa mabasa. Nemamiriro akaita zvinhu munyaya dzehupfumi, hurumende inotarisirwa kunge yave kutadza kubhadhara vashandi vayo pakupera kwegore rino. VaMasimba Manyanya, avo vakamboshanda mubazi rezvemari mumakore ekuma 1990s, vanoti izvi ndizvo zvinoitika kana hurumende ikatadza kuvandudza hupfumi munyika. VaManyanya vanoti zvinhu zvinogona kusamira zvakanaka mukati menguva pfupi inotevera. Vamwewo vanoongorora nyaya dzehupfumi vachishanda vakazvimirira, VaJames Johwa, vanoti matanho mazhinji ari kutorwa nehurumende mukuedza kugadzirisa hupfumi haasi kushanda uye chave kudiwa kuti vari kutonga vabude pachena kuti vatadza kuitira kuti vanhu vemunyika nemapato nemasangano akasiyana siyana ashandire pamwe mukusimudzira hupfumi. Pari zvino hurumende yakaremerwa zvekuti pane mashoko asina kutsinhirwa ekuti iri kutopona nekutora mari kubva kune mamwe makambani ayo kuti ikwanise kuita basa rayo. Sachigaro wekambani ye Mbada Diamonds inove mubatanidzwa wehurumende neimwe kambani yekuSouth Africa, VaRobert Mhlanga, vakaudza paramende gore rapfuura kuti kambani yavo yakambosvika pane imwe nguva yekuti yaipa hurumende mamiriyoni makumi matatu emdhora pasvondo kuti ibhadhare vashandi vayo. Asi VaManyanya vanoti kunyange hazvo hurumende yange ichitora mari kumakambani emangoda nemamwe, zvinhu zvave kuoma kwese uye ichasara isisina kwekuenda. Pari zvino, hurumende iri kushandisa zvikamu makumi masere nezvitatu zvemari yese yebhajeti mukubhadhara vashandi izvi zvinoita kuti isare isina mari yekushandisa muzvipatara, zvikoro pamwe nemamwe mabasa. Semuenzaniso gore rapfuura, bazi rezvemari rakapa zvipatara zvese munyika mamiriyoni makumi maviri nematatu emadhora yekushandisa gore rese asi zvipatara izvi zvaive nechikwereti chemamiriyoni makumi matatu nematanhatu emdhora zvinoreva kuti mari yese yakaenda kunobhadhara zvikwereti. Makambani akawanda munyika kusanganisira ehurumende haasi kubhadhara mitero iyo inove nzira inowana hurumende nayo mari. Nyanzvi munyaya dzehufpumi dzinoti hurumende inofanira kusimbisa kubhadharwa kwemitero kuti iwane mari yekushandisa. Semuenzaniso gwaro raAuditor- General rinoti makambani ehurumende ange aine zvikwereti zvemutero zvemazana mashanu emamiriyoni emadhora gore rapfuura. VaChinamasa vanoti vakapa simba rekutevera mari dzese dzemutero dzisina kubhadharwa uyevo vanoti hurumende ichabata mitero pane mari dzimwe dzinowanikwa nevashandi vemakambani neakazvimirira kuti mari dzekubatsirikana dzibatirwe mitero. Asi VaMuchichwa vanoti hapana chinobuda nekuti vanhu havana chivimbo nemashandisirwo ari kuitwa mari nehurumende ndosaka kana makambani anokwanisa asiri kubhadhara mitero. Kunze kwemitero, nyika inokwanisa kukwereta kana kuwana rubatsiro kubva kunyika kana masangano ekunze. Asi VaManyanya vanoti izvi hazvikwanisike pari zvino nekuti hurumende iri kutadza kubhadhara zvikwereti zvayo uye hukama hwayo nenyika zhinji dzinopa rubatsiro dzakaita seAmerica neBritain hauna kumira zvakanaka. Zimbabwe haisiwo kuwana rubatsiro kubva ku World Bank ne International Monetary Fund sezvo iri kukundikana kubhadhara zvikwereti zvayo zvinodarika mabhiriyoni gumi emadhora Nyanzvi munyaya dzehupfumi pamwe nezvematongerwo enyika dzinoti kana hupfumi hwenyika hukadonha, zvinhu zvinogona kushata munyika zvinogona kukonzera kuti sarudzo dziitwe nguva yadzo isati yasvika muna 2018. Zimbabwe National Statistics Agency inoti vanhu vanodarika makumi matanhatu munyika varombo uye zvikamu makumi manomwe kubva muzana zveavo vachiri pamabasa vanotambira mari iri pasi pemadhora mazana matatu nemakumi mashanu emadhora pamwedzi. Kumatunhu akaita seMatabeleland North, kune hurombo hunotyisa zvekuti vanhu vanodarika makumi masere kubva muzana kunzvimbo iyi vari kuyaura nenhamo.	https://www.voashona.com/a/zimbabwe-shona-johwa-chifera-chinamasa-/2922881.html
sports	Voronga kusimudzira netball	  SHASHA yakambonetsa mumutambo wenetball, Perpetual Siyachitema, anoti iye nevamwe vakambotamba mumutambo uyu vane hurongwa hwekuusimudzira nechinangwa chekubika vatambi vechikwata chenyika chemaGems chemangwana.   Siyachitema vazhinji vanomuziva nechiremerera chaakapihwa icho chichagara munhoroondo yemutambo wenetball munyika muno izvo zvakamuona achitungamira vatambi vemaGems kumakwikwi eVitality World Cup akaitirwa kuLiverpool, kuEngland, munaChikunguru gore rapera.   Achibva kumakwikwi aya, Siyachitema akasvika ndokusendeka kutamba netball ndokutanga kurairidza mutambo uyu.   Parizvino ari kurairidza chikwata cheGlow Queens icho chinokwikwidza muNetball Super League.   Muhurukuro neKwayedza, Siyachitema anoti ari kumhanya-mhanya zvikuru kuronga nevamwe vakambotamba mutambo uyu vekumapurovhinzi akasiyana kuti vasimudzire netball.   “Masvondo adarika, takasangana sevatambi vakambotamba netball kare tikambobandana mumutambo uyu. Tapedza, takagara pasi ndokukurukura kuti todii kuti tibatsirane pakusimudzira mutambo uyu. Ini ndave kurairidza mutambo uyu saka ndinoda chaizvo kuti vandakatamba navo kare vandibatsire muhurongwa hwangu uhu kuti ndifambe naho,” anodaro.   Siyachitema anoti shuviro yake kuti vese vakambotamba mutambo uyu vawanikwe vachiita mabasa akasiyana anosanganisira kurairidza kana kupinda muzvigaro zvekutungamira netball.   “Sevatambi vakambotamba mutambo uyu, zvakakosha chaizvo kuti tiwanikwe tichitora mabasa akasiyana uye tichironga kuti mutambo uyu wofamba sei. Isu takambotamba uye tinoziva zvinenge zvichiitika saka tinofanirwa kupinda mumutambo uyu toitawo mabasa ekuusimudzira.   “Saka tiri kutenderera mapurovhinzi akasiyana tichitamba nekukurukura neshasha dzakambotamba netball tichironga kuti toita sei kuti netball iende kumberi,” anodaro Siyachitema.	https://www.kwayedza.co.zw/voronga-kusimudzira-netball/
business	National Economic Consultative Forum Yokurudzira Kurwiswa kweHuwori muNyika	Sangano rinotarisa nyaya dzehupfumi munyika reNational Economic Consultative Forum nhasi raparura gwaro idzva rinotarisa mamiriro akaita zvinhu munyika munyaya dzezvehupfumi richi kuridzira kuti huwori hupere kuitira kuti hupfumi hwenyika husimukire. Gwaro raparurwa iri rinoti hupfumi hwenyika huri kutadza kukura pamusana pehuori hwatekeshera munyika. Nyanzvi munyaya dzezvehupfumi uye vachishanda nesangano reNECF, VaGodwin Murehwa, vanoti huwori hukaramba hwakapfunya chisero munyika zvinhu zvinoramba zvakamira nemusoro munyika. VaMrehwa vati imwe nyaya inofanira kusimbaradzwa kuti hupfumi hwenyika husimukire inyaya yekurima. Vanga vari muenzi ano remekedzwa pakuparurwa kwegwaro reNECF iri uye vari mutevedzeri wemutungamiri wenyika, VaEmmerson Mngangagwa vati huwori hukapera munyika zvinoitawo kuti hurumende ikwanise kudyidzana nedzimwe nyika pamwe nemasangano anobatsira nemari. “Tinofanira kushanda zvakasimba kuti huwori hupere munyika. Kupera kwehuwori munyika kunoitawo zvakare kuti vanoda kuzosima mari dzavo munyika vauye vakasununguka,” VaMnangagwa vanodaro. Mashoko aVaMnangagwa aya anouyawo apo mumwe wevatedzeri vemutungamiri wenyika VaPhelekezela Mphoko vari kutsoropodzwa nevamapato anopikisa pamwe nevemasangano anoshanda akazvimirira. VaMphoko vanonzi vari kuvhiringidza kurwisana nenyaya dzehuwori nenyaya yekuvhariridza kwavanonzi vakaita kuferefetwa kwenyaya yegurukota rezvedidzo yepamusoro, Muzvinafundo Jonathan Moyo. VaMphoko vanonzi vakapindira kuti VaMoyo vasasungwe nevekomisheni inorwisana nehuori yeZimbabwe Anti-Corruption Commission. VaMoyo, avo vanove zvakare nhengo yeparamende inomirira Tsholotsho, vanonzi vakatora mari inoda kusvika kuzviuru mazana mashanu zvemadhora kubva kuhomwe yeZimbabwe Manpower Development Fund, iyo vakashandisa mukutenga mabhasikoro akapiwa madzishe nevamwe kuTsholotsho. Asi vari kuzvidzivirira vachiti vakatora mari iyi kuti vabatsire vanhu vanotambura vachizvifananidza naRobin Hood, mbavha yekuEngland yaibira vapfumi ichipa varombo kunyika iyi. VaMphoko vakati kusunga VaMoyo kwaizokonzera kusagadzikana muhurumende. Zvichakadai, munyori mukuru musangano revashandi reZimbabwe Industrial Revolution Workers Federation, VaPascoe Chakanetsa, vaudza Studio 7 kuti nyaya yehuwori inonetsa kupedza munyika kana pane makororo anobatwa sezai. Zvichakadai, VaMnangangwa vakurudzira kuti pave nekutaurirana pakati pehurumende, vemabhizimusi, vashandi nevashandirwi nechinangwa chekutsvaga nzira dzekupedza huwori munyika. NECF inotiwo chimwe chiri kuita kuti zvinhu zvisafambe zvakanaka mukuitwa kwemabhizimusi munyika inyaya dzekuti vemabhizimusi havasi kukwanisa kuwana mari kumabhanga pamwe nekunonoka kunoita mapazi ehurumende mazhinji kufambisa mapepa anenge asvitswa kwaari nevemabhizimusi. Zvichakadai, VaMnangagwa vati hurumende ichaedza pose painogona kugadzirisa matambudziko ese ataurwa aya kuitira kuti zvemabhizimusi munyika zviite mutserendende. No media source currently available 	https://www.voashona.com/a/zimbabwe-politics-economy-necf-mnangagwa/3549028.html
health	Vanhu Vatatu Vofa neCovid-19	Bazi rezvehutano rinoti vanhu vatatu vakafa nechirwere cheCovid-19 nezuro kuHarare, Bulawayo neMasvingo. Vanhu vafa nechirwere ichi kusvika parizvino vave mazana maviri nemakumi mapfumbamwe kana kuti 294. Vanhu zana nemakumi maviri nemumwe kana kuti 121 vakabatwa nechirwere ichi nezuro. Vanhu vose vakabatwa nechirwere ichi nezuro ava Havana nhoroondo yekubuda munyika. Matababeland North ndiyo ine vanhu vakawandisa vakabatwa nechirwere ichi nezuro vanove makumi manomwe nemana, Bulawayo ine makumi matatu nevaviri, Midlands gumi uye mumwe chete kuMasvingo. Vanhu vabatwa nechirwere ichi kubva zvachatanga vave zvuru gumi nemazana masere nemakumi matatu nevapfumbamwe kana kuti 10, 839. Vanhu vapora kusvika parizvino zvuru zvisere nemazana mapfumbamwe nemakumi manomwe nevaviri kana kuti 8, 972 mushure mekunge vanhu makumi mapfumbamwe nevaviri vapora nezuro. Vanhu vachiri kurwara churu chimwe chete nemazana mashanu nemakumi manomwe nevatatu kana kuti 1, 573. Zvichakadaro, mashoko atumirwa studio 7 neafrican union achibva kuAfrica Centers for Disease Control and Prevention anoratidza kuti vanhu vanodarika mamiriyoni maviri nezvuru mazana maviri kana kuti 2, 2 million vabatwa nechirwere checovid-19 muAfrica. Vanhu vafa vasvika zvuru makumi mashanu nezvitatu zvine mazana masere nemakumi mashanu nevatatu kana kuti 53, 853. Vapora vadarika miriyoni imwe chete nezvuru mazana mapfumbamwe kana kuti 1,9 million. South Africa ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere checoronavirus pasi rose hwadarika mamiriyoni makumi matanhatu nemanomwe ane zviuru mazana manomwe kana kuti 67, 7 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muamerica ndimo mune vanhu vakawandisa vabatwa nekufa nechirwere ichi. Vafa muAmerica vadarika zvuru mazana maviri nemakumi masere nematatu kana kuti kuti 283, 000, vabatwa nechirwere ichi vachidarika mamiriyoni gumi nemana nezvuru mazana mapfumbamwe kana kuti 14, 9 million. Pasi rose, vanhu vafa nechirwere ichi vanodarika miriyoni imwe chete nezviuru mazana mashanu kana kuti 1, 5 million. Asi vapora vachidarika mamiriyoni makumi mana nematatu kana kuti 43 million.	https://www.voashona.com/a/vanhu-vatatu-vofa-necovid-19-/5691147.html
business	Chikwata cheIMF Chinopeta Rwendo kuZimbabwe Chichirumbidza Mabatirwo eHupfumi, Asi Chichiti Haisati Yave Kukodzera Kupiwa Rubatsiro Rwemari	Chikwata che International Monetary Fund (IMF) chichitungamirirwa naVaDhaneshwar Ghura, neMuvhuro chakapeta rwendo rwacho rwemazuva masere muZimbabwe, umo chaiita hurukuro nevakuru vehurumende, vakuru vebhanga guru renyika pamwe nevemabhizimusi pamusoro peshanduko dziri kuitika mune zvehupfumi pamwe nemamiriro ahwo. Mugwaro ravakaburitsa mushure mekupeta rwendo urwu, VaGhura vakati hupfumi hweZimbabwe hwaratidza kusimba kukuru nekumuka kwahwo munguva yakaoma. Vakati hondo iri pakati peRussia neUkraine, kusanaya zvakanaka kwemvura pamwe nemitengo yezvinhu iri pamusoro zviri kukanganisa hupfumi nemagariro evanhu muZimbabwe, izvo zvakasakadzwa kare nedenda reCovid-19. IMF yakapembedzawo matanho ari kuitwa nehurumende ekudzikamisa mutengo wemari yekunze, asi ichitiwo panodiwa mamwe matanho ekunyatsodzikamisa hupfumi ane hupenyu hunoenda mberi. Kunyange hazvo Zimbabwe yakapembedzwa neIMF nekukwanisa kubhadhara chikwereti chayo kuIMF muna 2016, sangano rinokweretsa mari iri rakati haisati yasvika pakuti ikwanise kupiwa rubatsiro rwemari nekuda kwekukundikana kubhadra kwayo zvikwereti zvayo zvekunze. Nyanzvi mune zvehupfumi pamwe nekudyidzana kwenyika dzepasi rose, Muzvinafundo Elliot Masocha, vanoti zvinofadza chose kuti IMF yakarumbidza Zimbabwe nematanho ayakatora ekukwanisa kuraramisa hupfumi hwenyika, panguva iyo dzimwe nyika pasi rose dzaitarisana nematambudziko aitosvitsa pakubviswa kwevatungamiri pazvigaro. Asi Muzvinafundo Masocha vanoti havaoni hurumende ichibudirira kuzdzisa zvayakakomekedzwa kuti izadzise nekuti zvinhu zvave nemakore ichiudzwa nezvazvo asi isina matanho ainotora. No media source currently available 	https://www.voashona.com/a/6754709.html
business	ZITF Inotanga muBulawayo Vakawanda Vasina Mufaro	Vamwe vagari vemuBulawayo vanoti havachawone kukosha kwegungano remabhizimisi rinoitwa pagore rega rega reZimbabwe Internatiomnal Trade Fair ratanga muguta reBulawayo neChipiri. Vamwe vagari vemuBulawayo vanoti havachawone kukosha kwegungano remabhizimisi rinoitwa pagore rega rega reZimbabwe Internatiomnal Trade Fair kana kuti ZITF, iro ratanga muguta reBulawayo neChipiri. Vamwe vagari vataura neStudio 7 vati gungano reZITF raivapa mukana wekuti vaende nemhuri dzavo kunoona zvakasiyana siyana kuZITF asi vati mamiriro akaita zvinhu munyaya dzezvehupfumi ave kuita kuti vasaona kukosha kwechiitiko ichi. Mumwe weavo vataura neStudio 7 ndemumwe mugari uyo angozvidoma nezita rekuti Amai Tawonga. Amai Tawonga vati ZITF iri kuuya panguva iyo vari kutotemwa nemusoro kuti vabatanidze mari yekubhadharira vana vavo chikoro sezvo zvikoro zviri kuvhurwa svondo rinouya. Mumwewo mugari, Muzvare Clara Moyo, vati vanosiendawo nevana vavo kuTrade Fair asi vati pari zvino zvinhu zvakavawomera, vakatsinhirawo kuti vari mushishi rekutsvaga mari yechikoro yevana vavo. VaTaipanei Mutadza vaimboshandira imwe yaive kambani hombe yaigadzira mbatya muBulawayo asi yakazovhara. VaMutadza vati vaive mumwe wevashandi vekambani iyi vaigara vachienda kuTrade Fair kunoratidza zvinhu zvaigadzirwa nekambani iyi. VaMutadza vanoti ivo semunhu ave kuedza kutangawo kuzvishandira pachavo vega, vanoona gungano reZITF rakakosha sezvo richivapa mukana wekuwana mazano ebhizimisi kune vamwe. Mumashoko avo kuvatapi venhau muBulawayo, sachigaro weZITF, VaBekhithemba Nkomo, vati kunyange hazvo mamiriro ezvehupfumi munyika asina kumira zvakanaka, vari kufadzwa nezviratidzwa zviri pagungano reZITF regore rino vachiti zviratidzwa izvi ndezvemhando yepamusoro kupfuura mamwe makore mashoma apfuura. Gungano reZITF richavhurwa zviri pamutemo nemusi wechishanu uye mutungamiri wenyika yeTogo ndiye achange ari munyarrikani pachiitiko ichi. No media source currently available 	https://www.voashona.com/a/zimbabwe-trade-fair-opens-in-bulawayo/3303790.html
politics	Mhuri yaVaMugabe Yokurudzira VaMnangagwa Kuti Vaone Kuti Mutumbi waVaMugabe Haufukunyurwe	Mhuri yevaimbove mutungamiri wenyika mushakabvu VaRobert Mugabe, inoti mutungamiri wenyika, VaEmmerson Mnangagwa, vanofanirwa kuzivisa nyika yose kuti vachazadzisa zvavakavimbisa kuti VaMugabe varadzikwe kunodiwa nemhuri yavo uye mutumbi wavo hausi kuzofukunyurwa sezvakatarwa nematare nezuro. Mutauriri wemhuri uye vari muzukuru waVaMugabe, VaLeo Mugabe vaudza Studio 7 kuti VaMnangagwa vanofanirwa kuzivisa nyika nepasi rose kuti vacharemekedza zvido zvemhuri yaVaMugabe zvekuvaviga kumusha kwavo uye kuti havasi kuzovafukunyura sezvavakambovimbisa. Izvi zvinotevera kuraswa kwechikumbiro chevana vaVaMugabe chekuti vasafukunyurwe nekunovigwa kumarinda anovigwa magamba kuHarare nedare ramejasitiriti muChinhoyi nezuro. Vachipa mutongo wavo nezuro Muzvare Ruth Moyo vakarasa chikumbiro chevana vaVaMugabe vanoti; Bona Mugabe, Tinotenda Robert Jnr naBellaimine Mugabe chekuti dare rimise kufukunyurwa kwemutumbi wababa vavo sezvakanga zvatongwa naMambo Zvimba muna Chikumi. Mumwe mugari wekwaZvimba, VaDonmore Gombe, vati vanoshamiswa nemitongo yematare yekuda kumanikidza kuti VaMugabe vafukunyurwe vachinovigwa kuHeroes Acre asi pasingataurwe zvevamwe vakaitwa magamba asi vakavigirwa kwaidiwa nehama dzavo saVaDumiso Dabengwa nevamwe. Hatina kunzwa divi rehurumende kana raVaMnangagwa panyaya iyi sezvo mutauriri wehurumende uye vari gurukota rezvekuburitswa kwemashoko, Amai Monica Mutsvangwa, kana mutauriri waVaMnangagwa, VaGeorge Charamba, vanga vasingadavire mbozhanhare dzavo. Asi bazi rezvekuburitswa kwemashoko razivisa paTwitter kuti rakanzwa nezvemutongo wakaitwa kuChinhoyi uye hurumende kana mutungamiri wenyika havaneyi nezviri kuitika mumatare panyaya iyi. Zvichakadaro, gweta revana vaVaMugabe, VaFungai Chinwamurombe, vati mushure mekutaura nevana vaVaMugabe vari kupikisa mutongo wamejasitiriti muChinhoyi nekukwidza nyaya iyi kudare repamusoro nemusi weMuvhuro. VaMugabe vakashaikira kuSingapore muna Gunyana 2019 uko kwavaigara vachienda kunorapwa. VaMugabe, avo vakatonga nyika kubva muna 1980, vakabviswa pachigaro zvechisimba nemauto muna Mbudzi 2017, izvo zvakaona VaMnangagwa vachigadzwa semutungamiri wenyika vachitora chinzvimbo chaVaMugabe. No media source currently available 	https://www.voashona.com/a/the-family-of-the-late-robert-mugabe-appeal-to-mnangagwa-to-ensure-the-body-of-the-late-national-hero-is-not-exhumed/6222819.html
health	VaMudzvova Vofunga Kunotariswa Kunze kweNyika Mushure Mekubayiwa Jekiseni neVanofungidzirwa Kuti Vasori	Nhengo yesangano reTajamuka yakaitwa kafiramberi muHarare VaSilvanos Mudzvova vanoti vave kutarisira kuti vanorapwa kunze kwenyika sezvo zvisiri kuzivikanwa kuti vakabayiwa jekiseni rainge riinei. Vanoti vesangano reZimbabwe Doctors for Human Rights vakavakurudzira kuti vanotariswa navanamazvikokota vekunze sezvo pasina ari kuziva kuti vakabayiwa jekiseni reyi. Vati nyaya iyi iri kuvadya moyo nekuti havazive kuti hutano hwavo huchange hwakamira sei. VaMudzvova vakapambwa nemusi weChipiri svondo rapera kumba kwavo nevanhu vatanhatu vanofungidzirwa kuti vasori vakatochwa pedyo neNharira Hills kuNorton. Vanhu vakapamba VaMudzvova vainge vakapakatira pfuti. Pari zvino VaMudzvova avo vari kuchipatara cheAvenues Clinic muHarare vanoti vave kutyira hupenyu hwavo asi vachitiwo vakavhiyiwa neMuvhuro kugadzirisa matumbu avo ainge asina kumira zvakanaka kubva zvavakarohwa. No media source currently available 	https://www.voashona.com/a/zimbabwe-matongerwo-enyika/3519079.html
health	Hurumende Inonzi Haisati Yapindura Magwaro Akakwidzwa Mudare rePamusoro naVana Chiremba	Gurukota rinoona nezvehutano, Dr David Parirenyatwa, nemunyori mukuru mubazi ravo, Dr Gerald Gwinji, vanonzi havasati vapindura magwaro ari kudare repamusoro akaendeswa navanachiremba vachiti danho ravakatora rekuvabvisira mari dzemihoro mushure mekuratidzira rainge risiri pamutemo. Kuratidzira uku kwakapfuura mavhiki maviri uye kwakatanga muna Gumiguru kukazopera muna Mbudzi. Vanachiremba vainge vakanda mapadza pasi vachiti havasi kufara nemari dzavaitambiriswa uye kushaya zvikwanisiro zvekushandisa. Sangano reZimbabwe Hospital Doctors Association rinoti vanachiremba vakabatirwa mari dzinopfuura mazana mashanu emadhora. Gweta ravanachiremba ava, VaEmmanuel Samundombe, vanoti zvakaitwa nehurumende zvekubvisira vanachiremba mari kutyora bumbiro remitemo. No media source currently available Asi hurumende mutsamba yakanyorwa naDr Gwinji yakaudza vanachiremba ava kuti kuratidzira kwavo kwainge kusiri pamutemo nekudaro vaizobatirwa mari sezvinoitirwa vanenge vaenda havo pazororo risiri pamutemo. Hurumende yave nemakore ichinetsana navanachiremba nenyaya yemari dzavanotambira asi dambudziko iri harisi kupera. 	https://www.voashona.com/a/zimbabwe-health/2577938.html
sports	WC yakandivhura mhanza: Perpetual	  KAPUTENI wechikwata chenyika chenetball chemaGems, Perpetual Siyachitema, anoti zvekutamba mutambo uyu zviri muropa uye kuenda kwavakaita kunokwikwidza kuWorld Cup yakaitirwa kuLiverpool, kuEngland nguva yadarika kwakavavhurira mikana yakasiyana.   MaGems akanyora nhorowondo kuve chikwata chekutanga kubva muZimbabwe kuenda kunokwikwidza kuWorld Cup uko chikwata ichi chakanotamba zvinodakadza.   “Hakuna zvimwe zvikwata zvevarume zvemuno zvakamboenda kuWorld Cup sesu asi ndinoti kuburikidza nekuenda kwatakaita kumakwishu aya kwakativhurira mukana uye netball yave kutsigirwa.   “Kubva ndakatanga kutambira maGems mugore ra2009, ndaingoshuvira kutambira netball kumakwishu makuru uye ndakazokwanisa kuzviita. Kumutambo uku ndaiziva kuti kwaizouya shasha kubva kuzvikwata zvakasiyana, kunyanya zvekuAustralia kuzonditarisa ndichitamba,” anodaro Siyachitema.   Siyachitema akazvarwa mugore ra1983 kuChitungwiza uko kwaakakurira.    Akadzidza kuzvikoro zvinoti Tasimukira Primary School, Seke 5 High neSeke 3 High.   Anoti achiri kuchikoro, ndipo paakatanga kutamba netball achitevera matsimba amai vake nemukoma wake avo vakambotambawo mutambo uyu.   Shasha iyi yakazvarirwa mumhuri yevatambi vemitambo yakasiyana sezvo baba vake – Fanuel Siyachitema – vaimbove mutambi wenhabvu ane mukurumbira kunyika yeZambia.    Amai vake nemukoma wake vese vaitamba netball muNetball Super League.   “Ndakazvarirwa mumhuri yevatambi vemitambo yakasiyana, baba vangu vaive mutambi wenhabvu ane mukurumbira kuZambia kozoti amai uye mukoma wangu vese vakatamba netball muSuper League.   “Vabereki vangu vaitoti ramba uchiita zvemitambo nekuti zvichazokupa pundutso uye ndiri kutozviona zvichitoitika iye zvino,” anodaro.   Anoti mwanasikana wake – Gugulethu – uyo ane makore 16 ekuberekwa, ari kutambawo netball pamwechete nebasketball.   “Mwanasikana wangu anotambawo netball nebasketball saka ndinofara chaizvo kuti tine zvatinofarira pamwechete.   “Iniwo ndichikura ndaimbotamba basketball panguva yandaitamba netball asi ndakazosiya basketball nekuti netball ine zvakawanda zvakayakanakira sezvo une mukana wekuzopinda basa.   “Tiri kumba, ndinoshanda nemwana wangu ndichimubatsira zvakasiyana zvemutambo uyu, ndinoda chaizvo kuti azosvike kure mumutambo uyu,” anodaro.   Shasha iyi yakwanisa kutambira zvikwata zvinosanganisira Matiza Queens, Honde Queens, Telecel Queens, ZRP PPU, Gathsmine, Trojan Mine Bindura, Railstars Bulawayo, ZPC Hanngwe uye parizvino ari kutambira pamwe nekurairidza Glow Petroleum Queens.   Siyachitema anoti murume wake ndiye chiremba wake uye anomutsigira zvikuru mumutambo uyu.   “Murume wangu haadi neni, ndiye chiremba wangu anombondibatsira kana ndakuvara. Anonditsigira zvikuru kunyangwe hazvo ndichipedza nguva ndefu ndisipo ndichifamba nemutambo uyu,” anodaro Siyachitema.	https://www.kwayedza.co.zw/wc-yakandivhura-mhanza-perpetual/
sports	Argentina Yosimudza Mukombe weWorld Cup keChitatu	Argentina yasimudza mukombe weFIFA World Cup kechitatu munhoroondo yenyika iyi mushure mekurova France 4-2 mumapenalties kuQatar. Argentina yakasimudza mukombe uyu kekutanga muna 1978 pawakatambirwa munyika iyi ichi ichitungamirwa nakaputeni wayo Daniel Passarella. Yakarova Netherlands 3-1. Yakazosimudza mukombe uyu zvekare muna 1986 ichitungamirirwa naDiego Maradona. Argentina yakarova West Germany 3-2 kumakwikwi akatambirwa kuMexico. Mumutambo wanhasi wange uchinakidza zvikuru, France neArgentina dzaita mangange 3-3 dzisati dzaenda kumapenalties. Argentina ndiyo yatanga kutungamira 2-0 muchikamu chekutanga mushure mekunge Lionel Messi anwisa penalty papera mamaminitsi makumi matatu nerimwe, (31’ mins), Angel Di Maria akanwisa chechipiri mushure memaminetsi makumi matatu nematanhatu, (36’mins).  Asi muchikamu chechipiri, Kylian Mbappe anwisa mushure memaminetsi makumi masere uye makumi masere nerimwe, (80’ ne 81’). Mutambo uyu wazoenda munguva yemuwedzeredzwa kana kuti extra time. Messi anwisa mushure memaminetsi zana nemasere (108’), Mbappe achizonwisa mushure nemaminetsi zana negumi nemasere (118’) . Nezvibodzwa zvitatu izvi, Mbappe ndiye anwisa zvibodzwa zvakawanda kudarika vamwe vatambi vose kuWorld Cip aine zvibodzwa zvisere achiteverwa naMessi ane zvinomwe. Mbappe apihwa mukombe wekurova mambure kakawanda kana kuti Golden Boot. Messi ndiye apihwa mukombe wekukunda vamwe vose kumakwikwi aya kana kuti Golden Ball.  Emiliano Martinez wekuArgentina ndiye akunda vamwe vabati vepagedhi vose kana kuti Golden Glove Award. Akunda vamwe vatambi vechidiki vose kana kuti Best youngster mutambi weArgentina zvekare Enzo Fernandez. Ane makore makumi maviri nerimwe.	https://www.voashona.com/a/6881611.html
health	Vanhu Gumi neVashanu Vofa neKudya Hohwa hweMusango Hune Muchetura	Vanhu vana kubva kumhuri imwe chete vakafa mushure mekudya hohwa une muchetura kumusha weThandanani kuFilabusi Matabeleland South. Vamwe vanhu vana vanonzi vari kurwara zvakaipisisa vari muchipatara. Izvi zvave kureva kuti vanhu vanosvika gumi nevashanu vafa nekudya hohwa usingafanire kudyiwa nevanhu uhu. Bazi rinoona nezvehutano rinoti vanhu havafanire kungodya chero hohwa hwemusango sezvo humwe huchiuraya. Vamwe vanhu gumi nemumwe vakafawo kuMberengwa, Midlands svondo rapera mushure mekudyawo hohwa hune muchetura.	https://www.voashona.com/a/zimbabwe-matongerwo-enyika/4287309.html
business	Vakaremara Votarisira Kuti VaNcube Vaise Mari yeKuvabatsira muBhajeti ra2022	Vakaremara vari kukurudzira gurukota rezvemari, VaMthuli Ncube, avo vari kuparura bhajeti rehurumende ra2022 nemusi weChina, kuti vawedzere mari dzekuvasimudzira sezvo vaomerwa nehupenyu zvakanyanya. Vanoongorora nyaya dzezvehupfumi, vachirwirawo kodzero dzevakaremara uye vasingaone, VaMasimba Kuchera, vaudza Studio 7 kuti pari zvino vakaremara vari kupihwa madhora zviuru zvitatu zvemunyika pamwedzi. Ongororo yakaitwa nesangano reUnited Nations Educational, Scientific and Cultural Organization, kana kuti UNESCO, yakaburitsa pachena kuti vakaremara ndivo vakanyanya kuomerwa nehupenyu munguva yeCovid-19 muZimbabwe sezvo vainge vokundikana kuzviitira mabasa emaoko kana kupemha. Vasikana vakaremara vanonzi vari kumbunyikidzwawo zvakanyanya munguva dzino dzekurwisa denda iri. Vakaremara vanonzi neongororo iyi vari kutadza kuenda kuchikoro kana kuzvipatara. VaKuchera vati zvakakosha kuti paiswe mari parutivi yekuti vakaremara vakwanise kurapwa nyore. No media source currently available  	https://www.voashona.com/a/vakaremara-votarisira-kuti-vancube-vaise-mari-yekuvabatsira-mubhajeti-ra2022/6326115.html
business	Vanorarama neKutengesa Vonyunyuta neKusiiwawo muHurongwa Hwemari yeKubatsira veMabhizimusi	Sangano Vendors Initiative for Social and Economic Transformation, kana kuti VISET, rinoti riri kushushikana zvikuru nemashoko egurukota rezvemari Muzvinafundo Mthuli Ncube ekuti mari yekubatsira vemabhizimi munguva yekurwisa denda reCovid-19 yakaiswa parutivi nehurumende inosvika mabhiririyo gumi nemasere kana kuti 18 billion RTGS haisi kuzopihwa vanozviitira mabasa emaoko. VaChitaura mudare reparamende svondo rapera, VaNcube vakati mari iyi ichakwereteswa vemabhizimisi makuru kuburikidza nemabhanga uye RBZ iri kuisa mari yechibatiso inosvika zvikamu makumi mashanu kubva muzana. VISET inoti vemabhizimi madiki nevanozviitira mabasa emaoko vari kudawo rubatsiro sezvo vari kutatarika kumutsiridza mabhizimisi avo akanganiswawo nechirwere cheCovid-19. Mukuru weVISET VaSamuel Wadzayi vanotiwo hurumende inokwanisa kushanda nemakanzuru kugadziridza misika yekuti vakwanise kushanda vakasungunuka. Hatina kukwanisa kubata VaNcube sezvo vange vasiri kudaira nharembozha yavo. No media source currently available  	https://www.voashona.com/a/zimbabwe-vendors-covid-19-stimulus-viset-samuel-wadzayi/5904245.html
health	Victoria Falls Inokwanisa Kubaya Nhomba Vanhu Vakawanda Zvekukwanisa kuDzivirira Kupararira kweCovid-19	Bazi rezvehutano rakazivisa neSvondo kuti munhu mumwechete akafa neCovid-19 uye vamwe vanhu makumi maviri nevaviri kana kuti 22, vakawanikwa vaine chirwere ichi. Izvi zvakasvitsa huwandu hwevanhu vafa nyika yose pachiuru chimwe nemazana mashanu ane makumi mashanu nevanomwe, kana kuti 1 557. Ukuwo, vanhu vasere, vazhinji vavo vari vana vechikoro, vanonzi vakaiswa kwavo voga (quarantine) kuBulawayo mushure mekuwanikwa kwedenda reCovid-19 pachikoro cheMzilikazi Primary School. Mukuru wezvehutano mudunhu reBulawayo, Dr. Edwin Sibanda, vaudza bepanhau reChronicle kuti vasere ava vakaendeswa kuchipatara cheThorngrove neku Elangeni Training Centre mushure mekuona kuti vamwe vevanhu ava vanogara mudzimba diki izvo zvinovatadzisa kuzogara kwavo voga. Huwandu hwevanhu vabatwa nechirwere ichi kubva zvakachatanga hwakasvika pazviuru makumi matatu nezvisere zvine makumi masere nevatanhatu, kana kuti 38 086. Ukuwo, bazi rezvehutano rakazivisawo kuti vanhu zviuru gumi nezviviri nezana negumi nevaviri, kana kuti 12 112, vakabaiwa nhomba yekutanga neSvondo izvo zvakasvitsa huwandu hwevanhu vabaiwa nhomba iyi pazviuru mazana matatu nemakumi matatu nezvitanhatu zvine mazana matanhatu, kana kuti 336 600. Vamwe zviuru zvishanu nemazana masere nevanomwe, kana kuti 5 807, vakabaiwa nhomba yepiri zvakasvitsawo huwandu hwevabaiwa nhomba iyi pazviuru makumi mashanu nezvitatu zvine mazana mana negumi nevasere, kana kuti 53 418. Izvi zviri kuuya panguva iyo dhorobha reVictoria Falls rakasvitsa huwandu hwevanhu vakwanisa kubaiwa nhomba dzose pazvikamu makumi manomwe nezvinomwe kubva muzana, kana kuti 77 percent. Izvi zvinopa kuti Victoria Falls, iyo inonzi ine vanhu vanokodzera kubaiwa nhomba vanosvika zviuru makumi maviri nezvishanu, kana kuti 25 000, rive dunhu rekutanga munyika kudzivirirwa kubva mukupararira kwedenda iri, kana kuti herd immunity. Mutungamiri wenyika, VaEmmerson Mnangagwa, avo vakabaiwa nhomba yavo yekutaga vari kuVictoria Falls, varumbidza zvikuru danho rakatorwa nedhoorobha iri rekubaya vanhu vakawanda kudaro nhomba. Studio 7 yabata mukuru anoona nezvekudzivirirwa kweCovid-19, Dr. Agnes Mahomva kuti tinzwe zvizhinji, asi vati vanga vari mumusangano. Asi mukuru weCommunity Working Group on Health, VaItai Rusike, vanoti zvinofadza chose kuti Victoria Falls yakwanisa kuwana vanhu vakawanda kudaro vabaiwa nhomba, asi vanoti dhorobha iri rakakwanisa kuita izvi sezvo rakangotanga nekubaya munhu wese. VaRusike vanoti mamwe madhorobha nemaguta vakatanga kubaya nhomba iyi muzvikamu zvikamu, izvo zvakaita kuti vanhu vaibaiwa vave vashoma. Asi vanoti kubayiwa nhomba kwevanhu vanosvika zvikamu makumi manomwe nezvinomwe kubva muzana uku kunogona kushaya basa kana vashanyi pamwe nevanhu vanobva munzvimbo dzakapoteredza dhorobha iri vasina kubaiwawo sezvo vachikwanisa kusiya zvakare hutachiwana hweCovid-19 pavanopinda nekubuda mudhorobha iri. Dhorobha reVictoria Falls rinonzi rakawaniswa nhomba inoita makumi matanhatu ezviuru, zvichireva kuti vagari vanosvika makumi matatu ezviuru vanokwanisa kubaiwa nhmbo dzose dziri mbiri. No media source currently available 	https://www.voashona.com/a/zimbabwe-covid-19-update-victoria-falls-get-herd-immunity-itai-rusike/5867111.html
sports	Zifa inokara mari: Shereni	  SHASHA yakambonetsa ichitambira nhabvu maWarriors, Dynamos nezvimwe zvikwata zvekuEurope — Harlington Shereni — anoti vakambotamba mutambo uyu vanovharirwa kunze pose pavanoda kuita zvirongwa zvekusimudzira nhabvu nesangano reZimbabwe Football Association (Zifa) iro raanoti rizere nevanhu vane makaro emari.   Shereni mumwe wevakatamba nhabvu yepamusoro izvo zvakamuona achitambira kuEurope kwemakore akawanda kuzvikwata zvinosanganisira SR Delemont yekuSwitzerland kozoti Istres, Guingamp, Nantes neStrausborg zvekuFrance.   Muchinda uyu aive muchikwata chemaWarriors chekutanga kuenda kunokwikwidza kuAfrica Cup of Nations kuTunisia.   “Isu sevakambotamba nhabvu kare tine rudo rwekusimudzira mutambo uyu asi tinopedzisira tasvika pakuneta nekuti hutungamiri hwenhabvu yemuno vanokupedza simba. Havana rudo nenhabvu asi chavanongoda imari chete, kunyangwe pakauuya vatsva vanoshanda semashandiro aiita vanenge vabva.   “Kuti zvinake, panodiwa munhu akatamba nhabvu yepamusoro kwete munhu wese wese,” anodaro Shereni.   Parizvino Zifa iri kutungamirirwa naFelton Kamambo uyo akambotamba nhabvu kuchikwata cheMhangura Football Club.   Asi, mumaonero aShereni anoti chigaro ichi chinoda munhu akatamba nhabvu yepamusoro-soro.   “Ndofunga yasvika nguva yekuti isu takambotamba nhabvu tikwikwidze musarudzo idzi dzekusarudza mutungamiri weZifa   “Uye munhu anofanirwa kunge akaona nekutamba nhabvu yepamusoro kuti aunze shanduko munhabvu yemuno,” anodaro.   Shereni — uyo akaberekerwa ndokukurira kuChiredzi —  anoti anoda kusimudzira mutambo wenhabvu kuChiredzi.   “Ndiri kushanda kuti ndisimudzire nhabvu kuChiredzi kwandakabva uye kutanga gore rinotevera tichange tichiita mitambo yakasiyana tichibika tarenda revatambi vari kusimukira. Tiri kutsvaga vanokwanisa kukotsvera kuti basa iri ritange,” anodaro Shereni.   Mutauriri weZifa Xolisani Gwesela anoti havasati vakamboona chinyorwa chinobva kunaShereni chekuti anoda kusimudzira mutambo wenhabvu muno.   “Hatisati tamboona kana zvaakambonyora achiti anogona kushandura nhabvu muno saka zvaari kutaura zviri kubvepi? Mari ipi iri kudyiwa?   “Nhabvu yakavhurika kumunhu wese uye tinotambira pfungwa dzevamwe idzo dzinoshandura nhabvu  zvichiita kuti ikure,” anodaro Gwesela.   Anoenderera achiti, “Hapana akambomurambidza kuti akwikwidze musarudzo dzekusarudza hutungamiri hweZifa uye kana achiona kuti anogona kutungamira akasununguka kukwikwidza musarudzo dzinotevera, asi hunge kana achizadzikisa zvinodiwa zvinotarisirwa kuti ukwikwidze musarudzo dzeZifa.”	https://www.kwayedza.co.zw/zifa-inokara-mari-shereni/
politics	VaMugabe Vokurudzira VaTrump Kusaita Zvemangoromera	No media source currently available Mutungamiri wenyika, VaRobert Mugabe, vakakatyamadza vanhu vakawanda pasi rose nemusi weChina nekushora kwavakaita mutungamiri wenyika yeAmerica, VaDonald Trump, vachiti vanofanira kukurudzira runyararo pasi rose kwete kuda kuita zvemangoromera. VaMugabe vakataura mashoko aya kuNew York muAmerica kumusangano mukuru wepagore weUnited Nations General Assembly, UNGA. Mutungamiri wenyika haana kutaura nezvenyaya dzezvirango zvavanoti zvakatemerwa Zimbabwe nyaya inova yange yave rwiyo rwavo kumusangano uyu. VaMugabe vakati hapana chakaipa kuti VaTrump vazviridzire hwamanda asi vakati inofanira kunge ichitaura nezverunyararo pasi rose. VaTrump vakasiya vamwe vatungamiri venyika dzepasi rose vasina neremuromo mushure mekunge vayambira North Korea kuti vaigona kuiparadza ikaramba ichipinda nemwenje mudziva ichisvokosva America neshamwari dzayo nekupota ichivhundutsira nekukanda zvombo zvemuchadenga. Mutungamiri weAmerica akatsoropodzawo Iran, Venezuela nedzimwe nyika dzavakati hadziremekedze kodzero dzevanhu. VaMugabe vakasetsa vamwe vatungamiri mudare iri apo vakafananidza VaTrump naGoriyati wemubhaibheri anongoziva kushandisa chisimba. Vakatyorazve vanhu mbabvu apo vakati VaTrump vanofanira kuridza havo hwamanda yavo asi vachiita izvi mukuunza runyararo munyika dzepasi rose. VaMugabe vakashorawo America nekubuda muchibvumirano chakanangana nekuchengetedza mamiriro ekunze cheParis Climate Agreement. Asi VaMugabe vakati Zimbabwe haisi kuzongorega nyika dzakabudirira idzi dzichityora zvisungo zvechibvumirano ichi. VaMugabe vakatiwo Zimbabwe ine hukama hwakanaka nesangano reUnited Nations asi vakati shuviro yavo ndeyekuti bazi rakakosha reUnited Nations Security Council rivandudzwe. Dare reSecurity Council rine nyika shanu chete dzisingabude mudare iri uye dzine masimba ekuchinja zvinhu dzinoti Russia, America, China, France neBritain, uye nyika gumi dzisina masimba dzinoita majanho kugara mudare iri kwemakore maviri. Panyika gumi idzi pane nyika nhatu chete dzemuAfrica dzinoti Ethiopia, Senegal neEgypt. Asi Africa nedzimwe nyika dzinoda kuti nyika dziri mudare iri dzine masimba ekuchinja zvinhu dziwedzerwe kubva pashanu dziripo. Sachigaro weMDC-T muAmerica, VaDen Moyo, vashora zvikuru VaMugabe vachiti vanoda kupindira nyaya dzisinei neZimbabwe uye vanoshora vatungamiri vavanoti vanotyora kodzero dzevanhu asi ivo kunyika kwavo vasingaremekedze vanovapikisa uye vachitonga nedemo. Mashoko aya atsinhirwa naMuzvare Tsitsi Chiriseri, chimwe chizvarwa cheZimbabwe icho chakaratidzira muNew Yorl chichishora matongero aVaMugabe. Muzvare Chiriseri vanoti muromo hauzarirwe nerwizi nekuti dai VaMugabe vaiita zvavanotaura, dai Zimbabwe isiri mukanwa mamupere. Asi mumwe muzvinafundo paMalone University kuOhio muAmerica, VaMoses Rumano, vanoti vafadzwa zvikuru nemashoko aVaMugabe ekutsiura VaTrump. Kunyange hazvo zvakabuda pachena kuti VaMugabe vakange vachinetsekana nekufamba pavakange vachienda kunotura mashoko avo kudare reGeneral Assembly, vakawanda vanoti vange vachiratidza kuti hutano hwavo huri nani. Musangano weUNGA uyu ndewechimakumi manomwe nembiri.	https://www.voashona.com/a/zimbabwe-africa-mugabe-united-nations-trump/4039740.html
business	Mamwe Makambani Ozorwa Mafuta eNguruve Yaasina Kudya paNyaya yeKuburitswa kweMari Kunze kweNyika	Vamwe vana muzvinabhizinesi vari kushora zvikuru hurumende nekubudisa mazita evanhu nemakambani anonzi akabudisa mari kunze kwenyika zvisiri pamutemo vachiti hurumende haina kuita tsvakiridzo yakakwana sezvo vamwe vane mazita akabudiswa vasina mhosva dzavakapara. Izvi zvabuda pamusangano wakokerwa neZimbabwe National Chamber of Commerce neChina muHarare vamwe vemabhizimusi vachiti vakasvibiswa mazita avo zvakanyanya nehurumende izvo zvokanganisa mabhizimusi avo. Mukuru weGlobal Solar LED Bulbs, VaJeffree Rugare, vati vakatoshamiswa vachiona kambani yavo yakanyorwa pavanhu vanonzi vakabuditsa mari asi ivo vachizvichenura panyaya iyi. VaRugare vaudza musangano uyu kuti chinonyanyovarwadza ndechekuti izvi zvakasvibisa kambani yavo kunyange hazvo vachiti hazvina chokwadi mukati. Mukuru weZNCC, VaChristopher Mugaga, vatiwo shuviro yavo ndeyekuti zvabuda mumusangano wavaita zvisvike kumutungamiri wenyika kuti azive kuti vamwe vevari kupomerwa kubudisa mari zvisiri pamutemo vakachena panyaya idzi. VaMugaga vatiwo mabhizimusi ari kunyunyutawo zvikuru achiti hurumende inenge iri kukoshesa mabhizimusi ekunze ichitsikirira vemabhizimusi emuZimbabwe. Mutevedzeri wegurukota rinoona nezvemari, VaTerence Mukupe,vati hurumende yakaita zvayaifunga kuti ndozvingabatsira nyika. VaMukupe vati vose vari kuti vakachena vanofanirwa kutora matanho ekuratidza humbowo hwekuti havana mhosva. Vachipindura kunyaya iri kupomerwa hurumende yaVaMnangagwa yekuti vanhu vakabudisa mari zhinji huye vachizivikanwa munyaya dzezvematongerwo enyika havana kunyorwa mazita avo, VaMukupe vati vanhu vane ruzivo nezvevamwe vakabudisa mari ngavazivise hutungamiriri pamwe nemapurisa. Gweta rine mukurumbira munyika, VaTendai Biti, vatiwo mutemo yenyika haina kugadziriswa zvakakwana kuti ubate vanobudisa mari, uye vakurudzira kuti kunyatsonyorwa mutemo unobata vanobudisa mari. Vemabhizimusi vatiwo hapana tsananguro yakazara inoratidza kuti chinonzi externalization yemari chii huye chii chinonzi nehurumende “Illicit Financial Flows.” No media source currently available 	https://www.voashona.com/a/zimbabwe-some-business-people-criticise-government-for-listing-innocent-people-and-company-names-for-externalisation/4322802.html
health	Vanhu Vatatu Vofa neKuda kweMafashamu eMvura kuManicaland	Mafashamu emvura nedutumupengo remhepo zvinonzi zvakauraya vanhu vatatu nekuparadza misha yakawanda kuManicaland asi zvave kuenda zvichiita nani. Dutumupengo rakabva nekuMozambique iri rinonzi Eloise. Ku Chipinge neChimanimani zvikoro zvakawanda zvapwanywa nemafashamu emvura aya uye vamwe vanhu vari pedyo nerwizi Save vave kutamiswa kuenda kwakakwirira. Kunaya zvakanyanya kwemvura kwapawo kuti mamwe madhamu maviri anoti Manyuchi neTugwi Mukosi azarise zvopa kuti mvura ivhurwe kuti irasike. Mukuru wesangano rePlatform for Youth Development VaClaris Madhuku avo vanoti dzimwe nzvimbo hadzisi kusvikika nekuda kwemiti yakadonhera mumigwagwa. No media source currently available 	https://www.voashona.com/a/vanhu-vatatu-vofa-nekuda-kwemafashamu-emvura-kumanicaland/5749924.html
sports	Nhabvu yadzoka zvakare	  SANGANO rePremier Soccer League (PSL) rinoti riri kufara zvikuru nekupihwa kwavakaita mvumo yekuti mutambo weChibuku Super Cup uenderere mberi uye izvi zvinotevera kumiswa kwainge kwamboitwa mitambo yose nguva pfupi yadarika nechinangwa chekurwisa kupararira kwechirwere cheCovid-19.   Chinyorwa chakatumirwa kubva kuSports and Recreation Commission (SRC) svondo rino chakazivisa kuti mitambo inoti nhabvu, cricket nerugby zvave kutenderwa kutambwa nechinangwa chekuzadzikisa mitambo yakasiyana apo zvikwata zvenyika zvichanokwikwidza kunze.   Mukushi wemashoko wePSL — Kudzai Bare — anoti havasi kugona nemufaro nekupihwa kwavakaitwa mvumo yekuti mitambo yeChibuku Super Cup ienderere mberi.    Kudzai Bare   “Tiri kufara kuti tave kuenderera mberi nenhabvu yedu. Tiri pakati pekuita hurukuro nezvikwata zvose tichivazivisa kuti vachitanga gadziriro dzavo dzekuti mutambo usimudzirwe pawange wasiirwa. “Toda kupa zvikwata zvose mukana wekuita gadziriro dzakakwana tobva tasimudzira mutambo uyu. “Hatisati tave nezuva rekuti ndiro rekusimudzira, asi mumazuva anotevera tichange tichizivisa nyika tapedza kuita hurukuro nezvikwata zvose,” anodaro Bare.   Shasha yekutsigira nhabvu ine mukurumbira, Chris ‘Romario’ Musekiwa, anoti anotenda zvikuru Hurumende nekutendera kuti mitambo ichitanga kutambwa zvakare.    Chris ‘Romario’ Musekiwa   “Nhabvu ibasa semamwe mabasa ose nekuti iri kuraramisa mhuri dzakawanda. Vakomana vedu kana vasingatambe vanenge vari panzara sezvo vachiraramiswa nemari dzavanowana kubva kunhabvu. “Naizvozvo ndinopa kutenda kuhutungamiri hwedu hweSRC neHurumende vakatendera kuti nhabvu ienderere mberi. Isu tinoda kuona vakomana vedu vachitamba uye zvikwata zvedu zvichihwina.   “Paye nhabvu payakambomiswa kwenguva ndefu kubva gore radarika, vakomana vazhinji vakambotambudzika zvikuru. Vamwe vange vave kutengesa pamusika chaipo kuti variritire mhuri dzavo zvinova zvinhu zvinosiririsa. Asi iye zvino nhabvu zvayadzoka tinoziva kuti hupenyu hwavo hwave kuchiendeka manje,” anodaro.   Apo chikwata chemaWarriors chiri kutanga gadziriro dzekuenda kumutambo weCosafa Cup uchatambirwa kuSouth Africa nekuzotanga kurwira tikiti rekuenda kumitambo yeQatar 2022 World Cup, Romario anoti kudzoka kwenhabvu kuchabatsira murairidzi wechikwata chenyika ichi, Zdravko ‘’Loga’’ Logarusic, kutarisa vatambi vakawanda vekuzosarudza.   “Takatarisana neCosafa kuSouth Africa mumasvondo anotevera saka kana nhabvu ichitambwa zvinobatsira zvikuru kuti Loga atarise vatambi vakawanda onyatsosarudza simbi dzebasa dzekutakura kuenda nadzo kumutambo uyu dzisingazononyadzise. Hatidi kunyadziswa kuSouth Africa kuCosafa nekuti tagara tichizivikanwa tichitamba zvinodadisa mumutambo uyu.   “Manje-manje tiri kufanira kusangana neSouth Africa mumutambo wekurwira kuenda kuWorld Sup saka kana nhabvu ichitambwa zvinotibatsira zvikuru kuumba chikwata chakasimba chinosimudzira mureza wenyika,” anodaro Musekiwa.   Maneja wemaWarriors — Wellington Mpandare — anoti vane mutoro mukuru pakusarudza vatambi vanopinda muchikwata chaLoga chichanokwikiwdza kumutambo weCosafa Cup.   Mutambo weCosafa Cup uchatanga musi wa7 Chikunguru uye maWarriors anofanirwa kutanga gadziriro dzavo svondo rino musi weSvondo apo vatambi vachasarudzwa naLoga vachapinda mukembi.   Mpandare anoti zviri kuremera Loga nevatevedzeri vake kuti vasarudze chikwata chinoenda kumutambo uyu nekuti pakamiswa mitambo akange asati awana nguva yekuona zvikwata zvose zvichikwikwidza. Loga anonzi akangokwanisa kuona mitambo yeChibuku Super Cup yakatambirwa uye ange achironga kuti aende Bulawayo Mutare neMidlands kunoona vatambi vezvimwe zvikwata apo pakabva pamiswa mitambo iyi.    Wellington Mpandare   Mpandare anoti kumiswa kwakaitwa nhabvu kwakabva kwadzorera basa rose kumashure.   “Cosafa Cup iri kutanga manje-manje saka tinofanirwa kunge tave kupinda mukembi nevatambi vatinenge tasarudza. Asi iye zvino zviri kutiomera nekuti hatina kuona mitambo yakawanda. Loga akangokwanisa kuona mitambo yemuHarare chete, haana kuzoenda kune mamwe mapurovhinzi achinoona mitambo yaitambwa ikoko,” anodaro Mpandare.   Kumutambo weCosafa, maWarriors akaiswa muboka rine zvikwata zvinosanganisira Senegal, Mozambique neNamibia.   Kusvika pari zvino, maWarriors ndiwo ari kutungamira pakuhwina mukombe uyu sezvo akwanisa kuuhwapura katanhatu.   Chikwata chenyika ichi chakapedzisira kutora mukombe uyu mugore ra2018 apo chairairidzwa naSunday ‘Mhofu’ Chidzambwa.	https://www.kwayedza.co.zw/nhabvu-yadzoka-zvakare/
politics	Amnesty International Yosimbaradza Kodzero dzeVavhoti Musarudzo	Sangano reAmnesty International raparura gwaro rezvekodzero dzevanhu rarinoda kuti ritevedzwe nemapato ezvematongerwo enyika kuitira kuti nyika iite sarudzo dzakachena pamwe nekuti munyika muve netsika yekuremekedza kodzero dzevanhu. Chipangamazano chikuru muAmnesty International kudunhu reSouthern Africa, VaLlyod Kuvheya, vanoti zvinhu izvi zvinosanganisira kunyangaritswa kwevanhu, kuremekedza kodzero dzevanhukadzi nevanasikana nezvimwe, zvikaitwa nyika inoita sarudzo dzakachena. Zvimwewo zvinodiwa neAmnesty International kuti mapato, hurumende nevari kukwikwidza vaiite kuti mapurisa nemauto vamirire kushungurudza vanhu, kumira kubvisa vanhu nechisimba kubva munzvimbo dzavanogara, kupa vanhu mukana wekutaura zvavanoda pamwe nekuremekedza kodzero dzevatori venhau. Vatiwo nyika inofanirwa kutevedza zviga zvese zvekucherechedza kodzero dzevanhu zvakaita seAfrican Charter on Human and People’s Rights. Munyori muZimbabwe Human Rights Commission, Doctor Makanatsa Makonese, vati gwaro raparurwa nhasi rakakosha chose sezvo pasina chinofamba munyika kana pasingaremekedzwi kodzeo dzevanhu. Vati zvakakosha kuti vese vemapato ezvematongerwo enyika vaise kodzero dzevanhu pamberi apo vanenge vachitsvaga rutsigiro kubva kubva kuvanhu. Sachigaro veZimbabwe Election Support Network, VaAndrew Makoni, vaudza Studio7 kuti zvakakosha kuti Zimbabwe iite sarudzo dzakachena kuti nyika ifambire mberi. Vakuvheya vati gwaro iri richapihwa kumapato ese ari kupinda musarudzo, mapurisa, masoja nevese vane chekuita nesarudzo sezvo vachida kuti nyika iite sarudzo dzakasiyana nesarudzo dzakadarika idzo dzaiita mutauro nekuda kwekupondwa, kurohwa nekutyorwa kwekodzeo dzevanhu. Zimbabwe ichaita sarudzo kupera kwemwedzi uno uye vemasangano anoshanda akazvimirira vanoti mamirira akaita zvinhu pari zvino zvinoratidza sekuti sarudzo idzi dzichange dziri nani panyaya yekutyorwa kwekodzero dzevanhu. No media source currently available   	https://www.voashona.com/a/amnesty-international-says-parties-should-respect-rights-of-voters/4480295.html
sports	Gumbo adzingwa basa kuBotswana	   CHIKWATA cheSua Flamingoes chekuBotswana chadzinga basa murairidzi wacho Rahman Gumbo zvichitevera kusatamba zvinogutsa kwachange chichiita.   Kukundwa kwakaita chikwata ichi 3-2 svondo radarika neEleven Angels, izvo zvakaona chichigara pechi15 palogo chiine zvibodzwa zvitatu chete kubva pa18 zvachaigona kuwana, zvatuma Sua Flamingoes kudzinga basa murairidzi wemuZimbabwe uyu.   Sua Flamingoes, iyo iri kutamba muPremiership mumwaka wayo wechipiri, yakazivisa nezvekudzinga kwayakaita Gumbo nemusi weChipiri.   “Sua Flamingoes FC inozivisa vatsigiri vedu vakatikoshera, vane chekuita nechikwata chedu, vatori venhau nemhuri yese yenhabvu kuti taparadzana nemurairidzi wedu Rahman Allen Gumbo.   “Chikwata chinotora mukana uno kutenda Gumbo nebasa raakaita mukukura kwechikwata chedu izvo zvakamboona chichipedza chiri pechisere mwaka wadarika mumwaka wedu wekutanga muElite league,” chinodaro chikwata ichi muchinyorwa.   Kopane Phakedi ndiye ambofanogadzwa kuti arairidze chikwata ichi.   Zvange zvichimomotera Gumbo uyo chikwata chake chakakundwa mitambo mishanu yachatamba mwaka uno wa2022/23 uye changokwanisa kuhwina mumwe chete apo chakakunda Morupole Wanderers 1-0.	https://www.kwayedza.co.zw/gumbo-adzingwa-basa-kubotswana/
sports	Handirohwe muno: Manyuchi	  CHARLES Manyuchi anoti kunyangwe zviite sei haafe akakundwa mutambo waanorwira muno pamberi pevatsigiri vake.   Shasha yetsiva iyi yange iri kutarisirwa kusangana naMudamad Sebyala wekuUganda munaChivabvu achirwira kuchengetedza bhande rake reWorld Boxing Federation.   Mushure mezvo, ange achifanirwa kuzorwa zvakare naSebyala vachirwira bhande reWorld Africa Boxing Association Supreme Middleweight.   Vaviri ava vaitarisirwa kusangana nemusi wa4 Kubvumbi kuHarare International Conference Centre (HICC).   Mutambo uyu hauchaenderera mberi nekuda kwedanho rakatorwa neHurumende rekumbomisa mitambo yose uye kuungana kwevanhu senzira yekurwisa kupararira kwechirwere checoronavirus.   Manyuchi anoti akagadzirira zvikuru mutambo uyu.   “Pandinorwira muno ndinenge ndiri pamusha saka handisiye munhu achiuya kuzondidherera uye handimbofe ndakakundwa ndiri mumba mangu.   “Muno ndimo muZimbabwe mumba mangu uye zvakafanana nekuti haungaregere munhu achiuya mumba mako okudherera oita zvaanoda newe.   Ini izvozvo handimbozvitendere kana kamwechete, ndinorwira kuchengetedza zita rangu uye kusimudza mureza wenyika wangu,” anodaro.   Kubva Manyuchi zvaakakundwa naQudratillo Abdukakhorov wekuUzbekistan mugore ra2017 apo akatorerwa bhande rake reWBC Silver Welterweight, akwanisa kutamba mitambo mishanu ndokuhwina mina achikundwa mumwechete.	https://www.kwayedza.co.zw/handirohwe-muno-manyuchi/
health	Hurumende Yokundikana Kugara Dare Kutonga Vakoti Vayakamisa Basa	Hurumende, iyo yange yadaidza neChina chikwata chekutanga chevakoti pachipatara cheUBH kuBulawayo kuti chimire pamberi pedare, kana kuti tribunal, vachipomerwa mhosva yekutyora mutemo wevashandi, yati nyaya iyi yave kuzonzwikwa svondo rinouya sezvo pane zvimwe zvanzi zvichiri kuda kuitwa. Dare remakurukota rakati rine hurongwa hwekuranga vakoti churu nezana nemakumi maviri nevasere vari kuti havana kwanise kushanda kwemazuva mashanu nekuti havana mari. Mukuru wechipatara cheUBH, Dr Narcisius Dzvanga, mutsamba yavakatumira vakoti vakamiswa basa musi wa 30 Gumiguru, vakati vakatyora mutemo we Labour (National Employment Code of Conduct) Regulations, Statutory Instrument 15 of 2006 nekuti vakange vaudzwa kuti vashande mazuva mashanu vakatsika madziro. Vakoti ava vakanzi vasauye kubasa sezvo vachigona kuvhiringidza zvapupu zvisina kudomwa. Magweta eZimbabwe Lawyers for Human Rights, VaJabulani Mhlanga naMuzvare Prisca Dube, ndivo vari kumirira vakoti ava. Hatina kukwanisa kubata munyori mubazi rezvehutano, Air Commodore Jasper Chimedza, vanzi vange vari mumusangano asi vakaudza dare reparamende svondo rino kuti bazi ravo riri kupihwa mari yebhajeti shoma zvave kuri kanganisa kuita mabasa. Asi mutungamiri weZimbabwe Nurses Association, VaEnoch Dongo, vanoti hurumende iri kumbunyikidza kodzero dzevashandi. No media source currently available   	https://www.voashona.com/a/hurumende-yokundikana-kugara-dare-kutonga-vakoti-vayakamisa-basa/5649634.html
health	America Inombomisa Vanhu Kupinda Munyika kweMazuva Makumi Matanhatu	Mutungamiri weAmerica, VaDonald Trump, vasaina gwaro rinombomisa vanhu vekune dzimwe nyika kupinda muAmerica kwemazuva makumi matanhatu. Gwaro iri haribati avo vanemapepa ekugara munyika zviri pamutemo asi richarambidza avo vasati vave nemavhiza pari zvino kuti vapinde mu America. Vachinyora paTwitter pavo, VaTrump vati mutemo uyu wakaunzwa nechido chavo chekurwisana nemuvengi asingaonekwi, kureva Coronavirus, uye nechido chavo chekuchengetedza mabasa ezvizvarwa zveAmerica. Mutemo uyu haubati vanoshanda mune zvehutano kana vabereki vezvizvarwazveAmerica. Hazvisati zvave pachena kuti mutemo uyu uchabatsira papi uye kuti waitirwei sezvo vanhu varikuuya mu America vave vashoma pamusoro pechirwere cheCoronavirus. Vanoongorora zvematongerwo enyika uye vachiita dzidzo dzepamusorosoro paHoward University, VaCalvin Manduna, vanoti mutemo uyu hauna zvaunobatsira, vachiti VaTrump vanongoda kufadza vatsigiri vavo sezvo vakatarisana nesarudzo muna Mbudzi gore rino. No media source currently available  	https://www.voashona.com/a/zimbabwe-trump-suspends-immigration-for-60-days/5388774.html
politics	VeChidiki veZanu-PF Vopika Kufa Vachirwira VaMugabe	Vechidiki vanotsigira bato reZanu PF mudunhu reMashonaland West vanoti vakazvipira kufira kudzivirira mutungamiri wenyika VaRobert Mugabe kuvanhu vari kuda kuvabvisa pachigaro nekuratidzira. Vachitaura mushure memusangano wavo muChinhoyi, mumwe wevechidiki ava, VaKingstone Bakasa vakati vakasunga zvisungo zvinosanganisira kupira hupenyu hwavo vachirwisa dzavanoti mhandu dziri kuratidzira kuti VaMugabe vasiye basa nguva yavo isati yakwana. VaBakasa vanoti kubva parizvino vachange vachipinda mumigwagwa kudzivirira vanamai nanababa vavanoti vari kushungurudzwa nevanhu vari kuratidzira munyika. VaBakasa vanotiwo vechidiki veZanu PF vachaita kuti nhengo dzavo dziongorore zvose zvinenge zvichiitika pamisika nepose panokwirirwa mota dzekufambisa mumadhorobha. VaBakasa vanoti vachatora nzvimbo idzi sezvo dziri idzo dzinotanga mhirizhonga. Asi mumwe wechidiki webato rezimbabwe People First VaEldon Cherai vanoti havasi kuzobvuma kutyisidzirwa nevechidiki vezanu PF. Zvisungo zvakawanda zvakabuda nevechidiki iri zvakanangana nekusimbaradza bato rezanu-PF. 	https://www.voashona.com/a/zimbabwe-matongerwo-enyika/3505902.html
health	Vanhu Vabatwa neCoronavirus muHarare Voda Kusvika paZana	Huwandu hwevanhu vabatwa nechirwere checoronavirus muHarare chete hwasvika pamakumi mapfumbamwe nemasere kana kuti 98 apo bazi rezvehutano rinoti huwandu hwevanhu vabatwa nechirwere checoronavirus munyika yose hwasvika pamazana maviri nemakumi manomwe nemapfumamwe kana kuti 279. Vanhu vafa vachiri vana uye vapora vave makumi matatu nevatatu kana kuti 33. Vanhu gumi nevana vakabatwa nechirwere ichi neMugovera vose vakadzoka kubva kuSouth Africa. Harare ndiyo ine vanhu vakawandisa vabatwa nechirwere ichi, ichiteverwa neMatabeleland South ne Masvingo. Nyazvi munyaya dzezvehutano dziri kuyambirawo kuti munzvimbo dzinochengeterwa vanenge vadzoka kubva kunze kwenyika zvikuru vanouya nemabhazi hadzina kushambidzika uye kune huori hunotyisa vamwe vachinzi vabhadhare mari yechiokomuhomwe vasati vabuditswa kana kuti kuvhenekwa. Munyori mubazi rezvehutano VaNick Mangwana vachinyora padandemutande ravo vakatenda kune munhu akadzingwa basa paBelvedere Teachers College nenyaya yehuori uye inyaya yavanoda kuferefeta. Mutungamiri wesangano reCommunity Working Group on Health VaItai Rusike vanoti hurumende inofanira kuona kuti munzvimbo dziri kugara vanhu vanenge vadzoka kubva kune dzimwe nyika kana kuti maqurantine centres dzive dzine hutsanana kuti chirwere ichi chisapararire. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru zana nemakumi masere nemana nematanhatu kana kuti 184, 000 vabatwa nechirwere checoronavirus muAfrica. Vashaya vadarika zviuru zvishanu nemakumi manomwe nemumwe kuti 5,071. Vapora vanodarika zviuru makumi manomwe nemasere kana kuti 81,000. Huwandu hwevanhu vabatwa nechirwere checoronavirus pasi rose hwadarika mamiriyoni matanhatu nezviuru zvipfumbamwe kana kuti kuti 6,9 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nechirwere ichi. Pasi rose vanhu vafa nechirwere ichi vanodarika zviuru mazana mana kana kuti 400,000. Vapora vachidarika mamiriyoni matatu kana kuti 3 million. No media source currently available  	https://www.voashona.com/a/vanhu-vabatwa-necoronavirus-muharare-voda-kusvika-pazana/5453012.html
sports	Argentina Yomirira Morocco Kana France	"Mutambi ane mukurumbira pasi rose, Lionel Messi nezuro akatungamira nyika yake yeArgentina kurova Croatia 3-0 mumasemifainari emutambo weWorld Cup kuQatar. Argentina yamirira kuona kuti ichatama nenyika ipi pakati peMorocco neFrance idzo dziri kutamba nhasi, Chitatu. Messi akanwisa chibodzwa chekutanga mushure mekunge nyika yake yapihwa penalty kwapera maminetsi makumi matatu nemapfumbamwe-39"" mins. Zvimwe zvibodzwa zviviri zvakanwiswa naJulian Alvarez mushure memaminetsi makumi matatu nemana-34"" mins uye muchikamu chechipiri kwapera maminetsi makumi matanhatu nemapfumbamwe-69' mins. Nyika inenge yakuandwa ichatamba neCroatia pakuona kuti ndechipi chikwata chinotora chinzvimbo chechitatu mumakundano aya. Mutambo uyu uriko musi weMugovera nengubva dza5 manheru. Mutambo wekupedzisir weWorld cup uri kutambwa nemusi weSvondo nenguva dza5 manheru. "	https://www.voashona.com/a/6875175.html
health	Chirwere cheTyphoid Chovhiringa Vakawanda muMbare	Chirwere che typhoid chanyuka muHarare zvakare zvave kupa kuti veruzhinji vatyire hupenyu hwavo sezvo kanzuru iri kutadza kutakura marara pamwe nekugadzirisa pombi dzinotakura tsvina munzvimbo dzakawanda muguta iri. Mutauriri wekanzuru yeHarare, VaMichael Chideme, vanoti zvipatara zvekanzuru yavo zvarapa vanhu vakawanda mumusha unogara veruzhinji weMbare mushure mekuwanikwa vaine chirwere che typhoid. Kunyange hazvo pasina vati vafa nechirwere ichi, vagari vemuMbare vakaita saMuzvare Vongai Mbedzi vanoti chirwere che typhoid hachingarege kubata vanhu sezvo pombi dzinotakura tsvina yemuzvimbuzi dzichigara dzakatushuka. Mumwe mugari wemuMbare makare, VaTitus Nhongonhema, vanoti kusatakurwa kwemarara nekusagadzirwa kwepombi dzinotakura tsvina kuri kukonzerawo kuti zvirwere zvakaita se typhoid zvipfunye chisero muMbare vachiti vave kutyira kuti chirwere ichi chichapararira neguta rose kana dambudziko iri rikasagadziriswa. Zvichakadai, VaChideme vanoti kanzuru yavo yakaisa dumba riri kushandiswa sechipatara kuMatapi muMbare richange risingavharwe kunyange nehusiku kuti vanhu vakwanise kurapwa. Hatina kukwanisa kutaura naMeya weHarare kuti tinzwe kuti sei kanzuru yavo iri kutadza kutakura marara pamwe nekugadzirisa pombi dzinotakura tsvina yemuzvimbuzi. Asi mumwe kanzura mukanzuru yeHarare, VaCharles Nyatsuro, vakurudzira veruzhinji kuti vasarasire marara pese pese vachiti izvi zvinoita kuti chirwere che typhoid nezvimwe zvirwere zvinokonzerwa nekusashambidzika kwenzvimbo zvisapararire. VaNyatsuro vati kanzuru yavo iri kutadzawo kutakura marara sezvo isina motokari dzakakwana kunyange hazvo vakatenga dzimwe motokari svondo rapera. Gurukota rezvehutano, VaDavid Parirenyatwa, vaudza Studio7 parunhare kuti bazi ravo richashanda zvakasimba nekanzuru yeHarare kuedza kupedza chirwere chetyphoid kuMbare. Gore rapera pane vanhu vaviri vanonzi vakaurayiwa nechirwere che typhoid muHarare. No media source currently available 	https://www.voashona.com/a/typhoid-mbare-harare-nyatsuro-chideme/4086086.html
business	VaMnangagwa Voenda kuChina Mukuyedza Kugadzirisa Hupfumi hweNyika	Mutungamiri wenyika, VaEmmerson Mnangagwa, vainge vachitarisirwa kusimuka manheru eChishanu vachienda kuChina kumusangano weForum on China-Africa Cooperation. Musangano uyu wakanangana nezvekutengeserana kweChina nenyika dzemuAfrica. VaMnangagwa vakatarisana nedambudziko guru rekugadzirisa nyaya dzezvehupfumi munyika. Zviri kubuda kubva kubazi reZimbabwe National Statistics Agency kana kuti Zimstats zviri kuratidza kuti zviri kutengwa neZimbabwe kunze kwenyika zvakawedzera nezvikamu makumi matatu nezvitanhatu kubva muzana. Mari yezviri kutengwa kunze kusanganisa mafuta ekufambisa dzimotokari nemagetsi nezvimwe zvirimwa yasvika pabhiriyoni imwe chete nezviuru mazana mashanu emadhora zvichienzaniswa negore rapera mukati memwedzi minomwe pasingaverengwe Ndira nemwedzi wapera sezvo michina yeZimra inonzi yaisashanda zvakanaka. Asi mukuru weConfederation of Zimbabwe Industries, VaSifelani Jabangwe, vanoti Zimbabwe yakakwanisawo kuti wedzerei zvayakatengesa kunze uye ine zvakawanda zvainokwanisa kudzidza kubva kuChina. Vati China yaimbotatarika seZimbabwe isati yatanga kugadzirisa zvinhu kuburikidza nekuvandudza makambani ayo ichitora mienzaniso kubva kune dzimwe nyika. No media source currently available  	https://www.voashona.com/a/vamnangagwa-voenda-kuchina-mukuyedza-kugadzirisa-nyaya-dzezvehupfumi/4552682.html
health	Kubviswa kweLockdown Kuchanetsa Sezvo Vanhu Vakawanda Vasati Vaongororwa Covid-19	Sangano ravanachiremba vanorwira kodzero dzevanhu reZimbabwe Association of Doctors for Human Rights rinoti danho rekuwedzera kana kusawedzera mazuva ekuti nyika irambe yakavharwa, richanetsa kutora sezvo vanhu vazhinji munyika vasina kuongororwa kuti vane chirwere cheCovid-19 here kana kuti kwete. Izvi zvinoitika apo hurumende ichiti yave kutora matanho matsva ekuti vanhu vakawanda vaongororwe, zvikuru vari munzvimbo dzine vanhu vakabatwa neCovid-19. MuZimbabwe mava nevanhu makumi maviri nevatatu vabatwa nechirwere ichi, uye vanhu vatatu vafa nacho, asi pasi rose riine vanhu vanodarika zviuru zana nemakumi maviri nezvinomwe vafa neCovid-19 kubva zvayakatanga kuChina gore rapera. Munyori musangano iri, Doctor Norman Matara, vaudza Studio7 ruzhinji rwevanhu munyika harwuna kuongororwa kuti rwune chirwere cheCovid-19 here kana kuti kwete panguva iyo nyika yakavharwa kwemazuva makumi maviri nerimwe akatarwa nemutungamiri wenyika zvichaita kuti hurumende itemeseke musoro kuti nyika yoramba yakavharwa here kana kuti kwete pachapera nguva yakatarwa naVaEmmerson Mnangagwa. Pari zvino, bazi rezvehutano rinoti raongorora vanhu mazana matanhatu nemakumi matanhatu nevashanu chetekuti vane chirwere ichi here kana kuti Havana munyika ine vanhu vanodarika mamiriyoni gumi nematanhatu. Nekuda kweizvi, VaMatara vati zvinonetsa kuti hurumende itore danho rine hudzamu isina humbowo hwakati tsvikiti hwekuti zvinhu zvakamira sei munyika pamusoro pechirwere ichi. Vaimbove gurukota rezvehutano uye vari munyori wezvehutano muMDC, Doctor Henry Madzorera, vanoti huwandu hwevanhu vaongororwa kusvika pari zvino hunoratidza kuti kuvharwa kwakaitwa nyika hakuna chakwabatsira. Mutauriri wesangano reCrisis in Zimbabwe Coalition, VaMarvelous Khumalo, vakurudzirawo mutungamiri wenyika, VaEmmerson Mnangagwa, kuti vambomira kufamba-famba kwavari kuita. Asi VaMnangagwa vanoti vari pakati pahurongwa hwekutenderera nenyika yose vachiona mamiriro akaita zvinhu pamusoro pechirwere cheCovid-19 ichi uye kuona kuti veruzhinji vari kutevedzera here kurudziro yavo yekuti veruzhinji vagare kudzimba senzira yekuderedza kuapararira kwechirwere ichi. VaMnangagwa vakazivisa kutivachazoongorora pakupera kwemazuva makumi maviri nerimwe avakatara kuti veruzhinji vange vari kudzimba senzira yekuderedza mikana yekupararira kwechirwere ichi kuti zvinokodzera here kuti veruzhinji varambe vari mudzimba kana kuti kwete. Hatina kukwanisa kutaura negurukota rezvehutano, VaObediah Moyo, sezvo vanga vasiri kudaira nharembozha yavo. Asi munyori mubazi ravo, Doctor Agnes Mahomva, vaburitsa mashoko ekuti komiti yakaumbwa nemutungamiri wenyika kuti itungamire nyaya dzekurwisa chirwere che Coronavirus yeInter-Ministerial Taskforce on Covid-19 inotungamirwa nemumwe wevatevedzeri vemutungamiri wenyika, VaKembo Mohadi, yakabvumirana kuti patorwe matanho akasimba ekuti vanhu vazhinji munyika vaongororwe kuti havana chirwere cheCvoid-19 here. Gwaro raburitswa naDoctor Mahomva iri rinoti vanhu vese vanga vachienda kumabasa panguva iyo nyika yanga yakavharwa, kunyanya vashandi vehurumende, vachaongororwa kuti havana kutapukirwa nechirwere ichi here. Doctor Mahomva vati munhu wese anofungidzirwa kuti ane chirwere ichi anosungirwa kuongororwa, uye vose vari kupinda munyika vachibva kunyika dzine chirwere ichi pamwe nevane zvirwere zvedzihwa vanofanira kuongororwa zvakare. Doctor Mahomva vatiwo vanhu vakwegura vane makore makumi matanhatu zvichikwira vari muzvipatara vane zvirwere zvakaita se asthma, shuga, BP, nezvirwere zvemoyo vanofanirawo kuongororwa zvakare. Vati zvose izvi zvichaitwa kuti hurumende inyatsoziva kuti nyika yakamira papi chaizvo pachirwere cheCovid-19. Pari zvino, chirwere cheCovid-19, icho chakatangira kuChina, chinonzi nehurumende chauraya vanhu vatatu munyika, uye kubata vanhu gumi nevasere, ukuwo pasi rose, vanhu vanosvika mamiriyoni maviri vabatwa neCovid-19, uye vanhu vanodarika zviuru zana nemakumi maviri nezvonomwe, vafa nechirwere ichi pasi rose. No media source currently available  	https://www.voashona.com/a/zimbabwe-lockdown-removal-could-be-problematic-as-many-people-were-never-tested-for-covid-19/5373429.html
business	Dhora reMunyika Rotanga Kudonha Zvakanyanya	Dhora remuZimbabwe riri kuramba richishaya simba zvakanyanya zvave kupa kuti mitengo yezvinhu irambe ichiita chamurambamhuru sezvakamboitika kumakore ekuma2007 na2008. Dhora remuAmerica riri kutengwa nemadhora makumi matatu nemaviri kusvika makumi mana. Zvekudya, mafuta ekufambisa dzimotokari nezvinhu zvakawanda zvave kudhura zvakanyanya zvekuti vamwe vave kuti danho rekushandisa dhora remunyika raramba kushanda. Vachitaura kuKuwadzana pahurongwa hwekuchengeta nzvimbo iyi muna Ndira, mutungamiri wenyika, VaEmmerson Mnangagwa, vakati vainge vodzora dhora remunyika sezvo pasina nyika ingararame isina mari yayo. Asi mutungamiri webato guru rinopikisa, VaNelson Chamisa, vakatiwo zvekuda kushandisa dhora remunyika haishande. Asi nyanzvi munyaya dzezvehupfumi, Muzvinafundo Gift Mugano, vanoti vezvematongerwo enyika panyaya yemari handivo vanoudza musika wemari zvekuita. Mutungamiri wesangano reConfederation of Zimbabwe Retailers, VaDenford Mutashu, vatendawo kuti zvinhu zvave kutengeswa nemari yekunze. Mukuru weZimbabwe National Chamber of Commerce, VaChris Mugaga, vanotiwo panoda kutoisa musoro pamwe chete kuti dhora rishande zvakanaka. Asi Muzvinafundo Mugano vanoti hapana chembwa tenzi vararira mutakura nekuti kana iyo hurumende yave kuramba kutambira dhora remunyika. Munyori mukuru musangano reZCTU, VaJaphet Moyo, vatiwo kumushandi zvinhu hazvina kumira zvakanaka. Dzimwe nyanzvi munyaya dzezvehupfumi dzinoti Reserve Bank of Zimbabwe, RBZ, iri kupota ichidhindha mari izvo zvinogona kuti nyika irambe iri kumawere. Asi gavhuna weRBZ, Dr John Mangudya, vanoti aya manyepo. Zimbabwe yakatanga kushandisa mari dzekunze kusanganisira dhora rekuAmerica muna 2019 asi ikazoti yave kudzokera mukushandisa dhora remunyika chete gore rapera. No media source currently available 	https://www.voashona.com/a/dhora-remunyika-rotanga-kudonha-zvakanyanya/5323251.html
health	ZIMTA Inoti Covid-19 Yava Kupararira Kubva Muzvikoro Ichienda Kumisha	Rimwe sangano rinomirira varairidzi, reZimbabwe Teachers’ Association (ZIMTA) rinoti kunyange haro richirumbidza basa riri kuitwa nehurumende mukurwisa kupararira kwedenda reCovid-19 muzvikoro, zvikwanisiro zvishoma uye mari yezvikoro yekuti zvirwisane nedenda iri pamwe nekuchengetedza hutano hwevana vechikoro nevadzidzisi haisi kusvika kuzvikoro. Mutungamiri weZIMTA, VaRichard Gundani, vaudza Studio 7 kuti vana vechikoro vanofanirwa kupiwa zvikamu zvavo zvemushonga wenhomba uye zvikoro zvinofanirwa kupiwa zvikwanisiro zvose zvinodikanwa, vachiti chirwere ichi chavakupararira kubva muzvikoro chichiendeswa kumisha nevana vechikoro. VaGundani vanoti hurumende inofanirwa kushanda nesimba kuti panovhurwa zvikoro gore rinouya, vana vasazonzi vadzidze vari kudzimba dzavo, vachiti hurumende inogonawo kuchitanga kugadzirisa zvose zvinodiwa kana vana vechikoro vakazonzi vadzidze pamadandemutande vari kudzimba dzavo. No media source currently available Asi mutauriri webazi rezvedzidzo, VaTaungana Ndoro, vauza Studio 7 kuti hurumende iri kuzvirova dundundu nekuti irikugona kurwisa denda reCovid-19 muzvikoro. No media source currently available	https://www.voashona.com/a/zimbabwe-zimta-urges-govt-to-prepare-for-e-learning-/6362075.html
sports	Kudyiwa muma’pena’ inenge njuga: Ndiraya	  CHIKWATA cheDynamos FC chakaburitswa mumutambo weChibuku Super Cup neFC Platinum zvichitevera kukundwa kwachakaitwa 4-2 kumapena apo mutambo wainge wapera uri mangange 0-0 nezuro. Aka kave kechipiri Dynamos ichiburitswa neFC Platinum padanho iri sezvo yakaburitswa zvekare mumutambo wegore radarika.   Achitaura zvichitevera kukundwa kwakaita chikwata chake, murairidzi weDeMbare, Tonderai Ndiraya anoti zvinovarwadza zvakanyanya.   “Zvinorwadza, ukatarisa basa rainge rwaitwa nevakomana uye matambiro avaita mumutambo uyu. “Zvinorwadza kuti mutambo uyu wakazosvika kumapena. Mapena anonetsa, anenge njuga. “Asi zvinowanikwa mumutambo. Tatamba zvakanaka mumamitsi 90. Zvinorwadza kukundwa mutambo nenzira iyi. Zvinowanikwa mumutambo, asi tingaitei?” anodaro Ndiraya.   Mune mumwe mutambo wakatambwa nezuro, Black Rhinos yakakunda Chicken Inn 11-10 kumapena mushure mekunge mutambo wavo wapera uri mangange 1-1, kuchitiwo Bulawayo Chiefs yakakunda Highlanders 1-0 mumutambo wakatambirwa kunhandare yeBabourfields.   Zvichitevera kupera kwemitambo yequarter-final, draw resemi-final rakabva raitwa iro rakaona FC Platinum ichipihwa Herentals kuchiti Black Rhinos ichasangana neBulawayo Chiefs.	https://www.kwayedza.co.zw/kudyiwa-mumapena-inenge-njuga-ndiraya/
sports	AFCON: ‘Tinosvika kure’	MUTUNGAMIRIRI wesangano reZimbabwe Football Association Zifa) – Felton Kamambo – anoti chikwata chemaWarriors chine vatambi vakawanda vepamusoro saka vanofanirwa kutamba zvinogutsa kudarika zvavaimboita kare mumutambo weAfrica Cup of Nations (AFCON) uyo uchatanga munguva pfupi iri kutevera.   Mutambo uyu uchatanga nemusi wa21 Chikumi apo MaWarriors achasangana nechikwata cheEgypt icho chichange chiri pamusha. Zvikwata zviviri izvi zviri muboka reGroup A pamwechete nezvimwe zvinoti Democratic Republic of Congo (DRC) neUganda.   Munhorowondo yenhabvu yemaWarriors achienda kuAFCON, chikwata ichi chaingokundirwa kumagroup-stages. Asi, Kamambo anoti boka rakaiswa maWarriors svondo radarika pamberi rakanaka saka chikwata chavo chiri kufanirwa kubata basa sebasa.   “Draw raive rakanakisa chaizvo. Chikwata chedu chiri kufanirwa kutamba zvakanakisa, zvepamusoro kudarika zvachakamboita kare.    Japhet Mparutsa   “Tine chikwata chakanakisa chaizvo chine vatambi vepamusoro vanogona kubata basa sebasa,” anodaro Kamambo.   Vatambi vepamusoro vari muchikwata chemaWarriors vanosanganisira kaputeni Knowledge Musona, Khama Billiat, Marvelous Nakamba, Tinotenda Kadewere naGeorge Chigova.   Japhet “ShortCat” Mparutsa – uyo aimbove mubati wepagedhi weDynamos, Black Rhinos nemaWarriors – anoti mukana mukuru uripo wekuti chikwata chenyika ichi chisvike kure asi hunge chatanga zvakanaka mumutambo wacho neEgypt. Anoti zvakakosha kuti maWarriors awane zvibodzwa pamutambo uyu.   “Kana tikakwanisa kuwana chibodzwa chimwechete kana zvitatu paEgypt, mutambo unenge wavhurika. Asi tikakundwa zvinogona kutiomera nekuti Congo chikwata chakasimba zvikuru,” anodaro ShortCat.   Anoti DRC ichange ine huturu hwekundwa kwayakaitwa nemaWarriors nguva yadarika mumutambo wekurwira tikiti rekuenda kuAFCON.   “Zvasiyana manje nepakurwira kuenda kuAFCON nekuti zvikwata zvese zvichange zviri kumakwishu aya zvichida kuhwina.   “Asi tinogona kupedza tiri pechipiri muboka redu, hunge tikatanga zvakanakisa pamutambo wekutanga uyo tichasangana neEgypt,” anodaro Mparutsa.   Shasha pakutsigira nhabvu – Chris “Romario” Musekiwa – anoti gore rino nderemaWarriors nekudaro anofanira kuita zvinorova kumutambo uyu.    Chris Musekiwa   Anoti pazvikwata zvese zvichasangana nemaWarriors, Egypt chete ndiyo yega ingatyise.   “Draw takariona, rakanakisa chaizvo uye takaritambira. Chikwata chedu chine mukana mukuru wekusvika kure mumutambo uyu.   “DRC ingatityise nekuti inenge ine huturu hwekuikunda kwatakaita pakurwira kuenda kumakwishu aya, asi hedu tinoziva kuti toipedzera.   “Chikuru chinongodiwa kuti tigadzirire zvakasimba kuenda kumutambo uyu chete nekutamba mitambo yehushamwari nezvikwata zvepamusoro,” anodaro.	https://www.kwayedza.co.zw/afcon-tinosvika-kure/
politics	Bato reCCC Rinokurudzira Veruzhinji Kupfeka Nhumbi dzeYellow seMucherechedzo weKutsigira Nhengo Gumi neNhatu dziri muHusungwa	Bato rinopikisa reCitizens Coalition for Change rakurudzira neChishanu vana veZimbabwe kuti vapfeke nhumbi dzeruvara rwe yellow, senzira yekutsigira nhengo dzaro gumi nenhatu dziri muhusungwa mushure mekusungwa dzichipomerwa mhosva yekukonzera mhirizhonga. Nhengo idzi dzinonzi dzakakonzera mhirizhonga kuNyatsime kuChitungwiza zvichitevera kupondwa kwenhengo yeCCC, Muzvare Moreblessing Ali, avo vakazowanikwa mutumbi wavo wakachekwachekwa. Nhengo dzakasungwa dzinosanganisira mutevedzeri wasachigaro vebato uye vari mumiriri weZengeza West muparamende, VaJob Sikhala, pamwe nemumiriri weChitungwiza North, VaGodfrey Sithole. Mutevedzeri wemutauriri weCCC, VaGift Ostalos Siziba vanoti vari kukurudzira veruzhinji kuti vabatane navo pakumira nenhengo dzavo gumi nenhatu idzi, idzo vanoti dziri kungoshungurudzwa sezvo dzakasungwa dzisina mhaka. VaSikhala naVaSithole vakanyimwa mukana wekubvisa mari yechibatiso nedare reHigh Court, mutongi wedare achiti anotyira kuti vakapiwa mukana, zvikuru VaSikhala, vanonopara dzimwe mhosva. VaSikhala ndivo gweta remhuri yaMuzvare Ali.	https://www.voashona.com/a/6651224.html
business	Hurumende Yokurudzirwa Kuumba Hwaro hweKubata Mari Dzinobva Kune Vari Kunze	Nhengo yeZanu PF, VaNick Mangwana, vanoti hurumende inofanirwa kuumba hwaro hunoita kuti ikwanise kubata mari dzinobva kuzvizvarwa zvenyika zviri kunze kwenyika, kuburikidza nekuisa boka revari kunze kwenyika pasi pebazi rimwechete, kwete zviri kuitika pari zvino zvekuti mapazi anodarika mashanu anofunga kuti vari kunze vari pasi pawo. Kurudziro iyi inouya zvichitevera kurudziro yemutungamiri wenyika, VaRobert Mugabe, mukutanga kwesvondo rino vari kuEthiopia yekuti vana veZimbabwe vari kunze kwenyika vabatsire mukuvaka nyika kuburikidza nekutumira mari kumusha pamwe nekuita zvirongwa zvebudiriro. VaMugabe vakapa muenzaniso weEthiopia iyo vakati yakwanisa kuita zvivakwa zvakawanda pamwe nebudirio nekuda kwezvizvarwa zvayo zvakawanda zviri kunze kwenyika. VaMangwana vanotiwo kuti zvizvarwa zveZimbabwe zviri kunze zvikwanisewo kupiwa mikana yakaenzana nevari kumusha, zvinofanirwawo kubatirwa mitero inoenda muhomwe yehurumende, sezvinoitwa nevedzimwe nyika. Asi zvimwe zvizvarwa zveZimbabwe zviri kunze kwenyika zvinoti zvinosvibiswa mwoyo nekuda kwekusamira zvakanaka kweupfumi hwenyika, zvematongerwo enyika pamwe nekusajekeswa kwemimwe mitemo yenyika. Nyanzvi mune zveupfumi vachitaura vakazvimirira, VaMasimba Kuchera, vanoti vamwe vanotumira mari kumusha havashandisi mabhanga zvakanyanya nekushaiwa chivimbo nawo. VaKuchera vanotiwo mari inobhadhariswa nemakambani anoshandiswa kutumira mari kumusha yakawanda zvikuru, izvo zvinozoita kuti vanhu vashandise dzimwe nzira dzakaita sekutumira mari nevatyairi vemabhazi nezvimwe zvakadaro. Zvizvarwa zvenyika zviri kunze zvinonzi gore rapera zvakatumira mari inosvika $840 million, iyo inonzi yakabatsira nyika zvakanyanya sezvo iri kunetsekana kuwana mari. No media source currently available  	https://www.voashona.com/a/zimbabwe-politics-diaspora-remittances-mugabe/2703023.html
sports	Koshesai vatambi: Bunjira	  SHASHA yakambonetsa munhabvu ichitambira CAPS United nechikwata chenyika chemaWarriors – Alois ‘Gazza’ Bunjira – anoti zvakakosha zvikuru kuti nhorowondo yevatambi vakaita mukurumbira munhabvu ichengetedzwe zvakanaka uye pave nehomwe inovabatsira kutanga mabhizimisi apo vanenge vasendeka shangu dzavo dzemutambo uyu.   Gore rino, nyika yarasikirwa nenyanzvi dzakaita mukurumbira munhabvu dzakawanda dzinosanganisira David ‘Yogi’ Mandigora, Misheck ‘Scania’ Chidzambwa, Joe ‘Kode’ Mugabe, Ernest ‘Maphepa’ Sibanda naSimon Sachiti.   Muhurukuro neKwayedza, Gazza sezita raBunjira remadunhurirwa, anoti chekutanga chakakosha kuti pane nenhorowondo yevatambi vose vakatamba nhabvu kare.   Anoti nhorowondo iyi inofanirwa kuchengetedzwa kuitira kuti vechidiki vagokura vachiifundiswa vazive kwakatangira nhabvu yemuno uye vatambi vakaita mukurumbira.   “Zvinosuwisa zvikuru kuti iye zvino ukabvunza vechidiki vari kukura nezvenhorowondo yevatambi vekune dzimwe nyika vanokuudza kuti Pele ndiani uye akatanga kutamba bhora rinhi nezvose zvaakahwina paaitamba nhabvu. Asi ukavabvunza nezvenyanzvi dzakaita mukurumbira muno sanaMandigora vanogona kutadza kutoziva kuti Mandigora wacho ndiani.   “Saka zvakakosha kuti tichengetedze nhorowondo yevatambi vedu vose kusanganisira mavhidhiyo ponyorwa nemabhuku evatambi vedu nekwakabva nhabvu yedu, zvogara zvichirakidzwa munhu wese kuitira kuti tigokwanisa kuyemura kwatakabva nekuti vatambi ava vose vakaunza mufaro kwatiri kwenguva ndefu,” anodaro Bunjira.   Chechipiri, anodaro Bunjira, panofanirwa kuumbwa homwe inobatsira vatambi venhabvu vanenge vasendeka shangu dzavo dzemutambo uyu kuitira kuti vakwanise kutanga mabhindauko akasiyana-siyana anovararamisa.   Anoti kutengera munhu chikafu hakubatsire nekuti chikapera mangwana anodzoka futi achida kutengerwa chimwe.   “Tinoona kazhinji kana mutambi akangosendeka shangu dzake dzenhabvu anobva atokanganikwa kazhinji kacho zvekuti dzimwe dzenguva anozorangarirwa kana achinzi ave kurwara kana kuti asangana nedambudziko muhupenyu hwake.   Saka ngapaumbwe homwe yekuti mwedzi wega-wega anoda kukanda kana $0,50c anongokanda. Mari iyi isazove yekunzi totengera vanhu chikafu, kwete, asi ngaive yekutangisa mabhindauko vatambi vedu vowana zvekuita vari kudzimba dzavo.   “Vakaita mabhindauko hatizombonzwe zvichinzi nhingi arohwa nenhamo, kwete, nekuti ane zvaanenge achiita isuwo tichimutsigira pabasa rake,” anodaro.   Bunjira anoenderera mberi achiti, “Asi chinonetsa manje mafungiro edu atinoita ndiwo akashata nekuti tikaona yaimboive shasha ichitengesa mazai kana matomatisi totanga kumuseka tichiti ari kutambudzika asi isu tichienda muzvitoro zvikuru kunotenga mazai iwayo nematomatisi. Ko kutsigira hama yepedyo kuti asimukirewo pasina kutaura zvakawanda zvakaipei?”	https://www.kwayedza.co.zw/koshesai-vatambi-bunjira/
sports	Juventus yodzora Morata	kuedza kudzora mutambi weChelsea – Alvaro Morata – zvichitevera kutatarika kwaaita mumwaka wake wekutanga kuStamford Bridge.   Chikwata ichi chiri kuda mutambi uyu nechikwereti mwaka unotevera nekudaro chiri kugadzirira kubhadhara mari inosvika 13 miriyoni paunzi uye chine chivimbo chekuzomutenga zvachose.   Mari inozodirwa mutambi uyu inozosvika ku43 miriyoni paunzi kana chikwata chekuTurin ichi chikada kuzomutenga zvachose mugore ra2019.   Alvaro anoda chaizvo kudzokera kuJuventus uko kwaakatambira kwemakore maviri asati aenda kuReal Madrid iyo yakambomudzora mugore ra2016.   Sekutara kweTuttosoprt, maBlues ari kunzi anoda kutenga Edinson Cavani kubva kuParis Saint-Germain sezvo chikwata chekuFrance ichi chichida kugadzirisa mapepa acho maringe nemashandisirwo emari apo chiri kurwisa nyaya dzeFinancial Fair Play.   Izvi ndizvo zvichavhurira Morata mukana wekudzokera kuJuventus, kozoti PSG neBayern zviri kudawo chizvarwa chekuSpain ichi.   Morata akatamba zvinonwisa mvura kuStamford Bridge izvo zvakamuona achinwisa katanhatu mumitambo minomwe.   Kubva ipapo, mutambi uyu akabva atanga kutatarika zvikuru sezvo akazonwisa kashanu chete kubva mumitambo 22 kuchikwata chaAntonio Conte. – SportsMail Football	https://www.kwayedza.co.zw/juventus-yodzora-morata/
business	Zvizvarwa ZveZimbabwe Zviri Kunze Kwenyika Zvotumira Chikafu Kumusha	Apo pasi rose rakacherechedza zuva reWorld Food Day nezuro, zvizvarwa zveZimbabwe zvinogara nekushanda kunze kwenyika zvinoti zviri kushanda nesimba kuitira kuti zvibatsire vari kumusha nechikafu chiri kunetsa kuwana kuZimbabwe. Zvizvarwa zveZimbabwe zvinogara nekushanda muBotswana nedzimwe nyika zviri kutenga chikafu pamwe nekutumira mari kumusha kuitira kuti hama neshamwari dziwane chikafu, sezvo zvinhu zvisina kumira zvakanaka munyika. VaCosta Zimhunga, avo vanotyaira mubhazi anofamba pakati peGaborone neKasane muBotswana, vanoti kukwira kwemitengo pamwe nekuoma kwezvinhu munyaya dzehupfumi, kuri kukonzera kuti vanhu vakawanda vashaye chikafu. Chimwe chizvarwa cheZimbabwe, VaTafadzwa Makamudze, vanoti kusamira zvakanaka kwezvinhu kwava kuita kuti vagare vakatumira chikafu kumusha. Mumwe mudzidzi paUniversity of Botswana, Muzvare Memory Musavengane, vanoti vari kubatanidza zvechikoro nekushanda kuitira kuti vakwanise kubatsira vabereki vavo kumusha. Chimwewo chizvarwa cheZimbabwe, VaRobson Muroiwa, vanoti nzara yapfunya chisero munyika inoda kuti munhu asunge dzichisimba pakuriritira mhuri yake. Mwedzi wakapera, sangano reWorld Food Program rakati vanhu vanodarika miriyoni imwe chete vakatarisana nedambudziko renzara muZimbabwe. No media source currently available 	https://www.voashona.com/a/zimbabweans-in-diaspora-sending-food-to-zimbabwe-where-food-has-become-scarce-and-expensive/4616887.html
health	Hurumende Yozeya Mutemo Unobharisa Mazana Mashanu Kune Vanoputira Fodya Paruzhinji	Hurongwa hwehurumende hwekuda kudzika mutemo uchakonzera kuti vaputi vefodya vasabvumirwe kuputira paruzhinji hwakonzera mutauro kubva kune veruzhinji munyika. Hurumende ine hurongwa hwekuwunza bhiri kuparamende richange richisungira vaputi vefodya kuti vasaputire fodya pane veruzhinji. Pasi pebhiri iri, munhu anenge abatwa achiputa fodya paruzhinji achange achisungirwa kubhadhara mazana mashanu emadhora semari yefaindi kana kugara mujeri kwemwedzi mitanhatu. Vaputi vefodya vakaita saVaFibion Munhuwa vanogara mumusha weEpworth vanoti havasi kuzofa vakaregedza kuputa fodya kunyangwe mutemo uyu ukadzikwa vachiti vanonzwa parere moyo kana vachinge vaputa fodya. Asi VaNigel Gwekwerere vanoti kuputira fodya paruzhinji kunokanganisa hutano hwevasingapute zvikurusei kuvana nemadzimai akazvitakura nokudaro vanoti vanotambira nemawoko maviri hurongwa hwehurumende uhwu. Izvi zvatsinhirwa naVaMalvern Samhembere vanogara mumusha we Kuwadzana muno muHarare. VaSamhembere vanoti hapana chinovaka muviri chinowanikwa mufodya. Amai Gladys Runyowa vanogara mumusha we Greendale vanoti vanhu vasingapute fodya vazhinji vanobata zvirwere zvakanyanya kudarika vanhu vacho vanenge vachiputa fodya. Asi mugari wekubudiriro, VaClayton Ndlela vati zviri kutaurwa nehurumende hazvina musoro sezvo Zimbabwe iri imwe yedzimwe nyika dzinorima fodya yakawanda pasi rose. VaNdlela vanoti Zimbabwe haifanire kutomborima fodya zvachose kana vasingade kuti fodya iputwe. Zvichakadai, VaAlbert Chidhakwa vanoti faindi iri kutaurwa nehurumende yakawandisa kana pakatariswa mari dzemihoro dziri kutambirwa nevanhu vazhinji munyika. Zvataurwa nava chidhakwa zvatsinhirwa naVaTichaona Murandu avo vanogara mumusha weHatcliffe muHarare. VaMurandu vanoti zviri kurongwa nehurumende izvi kuita kwehurumende yapererwa irikuedza kutorera veruzhinji twumari twushoma twunenge twuri muhomwe dzavo. Vanoti kunyangwe hazvo vari munhu asingapute fodya, mari iri kutaurwa nehurumende yakawandisa zvikuru. Zvichakadai, muzvare Faith Musarurwa avo vakakwikwidza musarudzo dzeparamende ku muzarabani vakamirira MDC-T vanoti vari kutambira hurongwa hwehurumende uhwu asi hurumende inofanira kutanga yatara nzvimbo dzinobvumidzwa kuti vanoputa vaputire kwete kungodzika mutemo isati yaongorora zvinhu zvakadai. Makambani anogadzira fodya akatonyorawo pazvipepa zvinenge zvine fodya kuti fodya inogona kukanganisa hutano. Dzimwe nyika dzakawanda pasi rose kusanganisa america hadichabvumidze kuti fodya iputirwe pose-pose. Mukuru anowona nezvezvinodhaka mubazi rezvehutano, amai Dorcas Sithole vakaudza bepanhau reSunday Mail kuti hurumende iri kuedza kudzivirira veruzhinji kuti vasabatwe nezvirwere zvinokonzereswa nefodya vachiti vanhu vakawanda vari kubatwa nezvirwere zvegomarara remumapapu. Amai Sithole vanotiwo bazi ravo rakamirira kupasiswa kwebhiri re national alcohol control policy kuti hurongwa uhwu hutange kushanda. Vanotiwo kudhakwa nekuputa zvakanyanyisa ichange iri mhosva pasi pemutemo uyu kana uchinge wapasiswa. Mutemo uyu uchange uchipawo huwandu hwedoro richabvumidzwa kutengeserwa munhu mumabhawa. Amai Sithole vanotiwo Zimbabwe inofanirwa kuita zvinhu zvakaringana nezvakatarwa nesangano re World Health Organization maererano nekuputwa kwefodya zvichitevera kusaina kwakaitwa ne Zimbabwe muna kurume wegore rino kuve nhengo yebazi re who rinowona nezvekuputwa kwefodya zvine mwero. WHO inoti vanhu mamiriyoni matanhatu vanofa pagore nenyaya yezvirwere zvakanangana nekuputa fodya. No media source currently available 	https://www.voashona.com/a/zimbabwe-hutano-health/2976005.html
sports	Pasuwa Onyorerana Chibvumirano neZIFA	Zimbabwe Footballers Association kana kuti Zifa inonzi yapa murairidzi wemaWarriors Callisto Pasuwa chibvumirano chekuti ashande kwemakore matatu achirairidza chikwata ichi. Pasuwa audza Studio 7 kuti achiri kuongorora chibvumirano ichi. Zvichakadaro, chikwata cheZimbabwe chiri kuenderera mberi negadziriro yacho yemakwikwi e Caf African Nations Championship (Chan) ari kutambirwa kurwanda mwedzi unouya kutanga musi wa16 kusvika musi wa 17 Kukadzi. Zimbabwe iri muGroup D pamwe neZambia, Rwanda neUganda.	https://www.voashona.com/a/zimbabwe-nhabvu/3123500.html
politics	Masangano eSADC neAfrican Union Anoyambirwa Pamusoro Pezvirikuitika muSouth Africa	Sangano remakanzuru emakereke echi Kristu munyika dziri kuchamhembe kwe Africa, reFellowship of Christian Councils in Southern Africa, kana kuti FOCCISA, rayambira masangano eSADC neAfrican Union kuti asaita zvekutamba nezvirikuitika muSouth Africa asi kuti ashande nesimba kudzivirira zviri kuitika izvi kuti zvisaramba zvichiitika. FOCCISA yati panofanirwa kuve negwara rekuti zvisarambe zvichiitika sezvo kasiri kekutanga vanhu vemu South Africa vachiita mhirizhonga vachiuraya vekunedzimwe nyika. FOCCISA isangano remakanzuru emakereke echiKristu emunyika dzese dziri kuchamhembe kweAfrica. Sangano iri ririkuti vanhu vemunyika dzakasiyana siyana vanoenda kwese kwavanoona kuti vangawana chekuita kuti variritire mhuri dzavo. Sachigaro weFOCCISA, Reverend Doctor Kenneth Mtata, vaudza Studio 7 kuti sangano ravo raudza SADC neAfrican Union kuti dzibatsire nyika dzinevanhu vazhinji vanobuda madziri vachienda kunotsvaka mararamiro kunedzimwe nyika, vachitizve nyika idzi dzinogona kuve nedambudziko rekusagadzikana mune zvematongerwo enyika kana munyaya dzezvehupfumi hwenyika naizvozvo dzinofanirwa kubatsirwa kuti zvinhu zviite zvakanaka mukati madzo. No media source currently available 	https://www.voashona.com/a/zimbabwe-southern-africa-councils-of-churches-warn-sadc-and-african-union-on-south-africa/5070896.html
sports	‘Covid-19 yaondonga mutambo wenetball’	  MUTAMBI wenetball wechikwata chenyika chemaGems  Felistas Kwangwa — uyo anove kaputeni — anoti coronavirus yakamisa zvinhu zvakawanda muhupenyu hwake sezvo mutambo uyu uriwo unomuraramisa.   Kwangwa vazhinji vanomuziva ari mumwe wevatambi akatamba netball yainwisa mvura apo maGems akaenda kunokwikwidza kumakwikwi eVitality World Cup Liverpool 2019.   Achidzoka kubva kumutambo uyu, akasvika achitsiva Perpetual Siyachitema ndokugadzwa kuve kaputeni wechikwata ichi.   Kwangwa anoti kusawana mukana wekutamba mutambo uyu unomuraramisa iye pamwe nevatambi vakasiyana, kuri kurwadza uye kudzosera hupenyu hwavo kumashure.   “Zvinhu hazvina hazvo kumira zvakanaka, hatina kumbozvifungidzira kuti coronavirus ndizvo zvaichaita izvi.   Hatina kukanganiswa isu tega, asi pasi rese riri kuchema nechirwere ichi,” anodaro.   Mwedzi uno chikwata chemaGems chaifanirwa kunge chaenda kunokwikwidza kune mumwe mutambo kunyika yeRepublic of Wales asi wakamiswa nekuda kweCovid-19.   “Mwedzi uno tange tichifanirwa kunge taenda kuWales kunokwikwidza kune mumwe mutambo asi zvese zvakaenda mudondo.   Tave kungomirira pachapera coronavirus tozoona kuti tozvifambisa sei.   “Asi iye zvino tiri kuita gadziriro dzedu tiri kudzimba sezvo takangonzi tigare takagadzirira nehutungamiri hwedu nekuti tinogona kunotamba bhora kana ‘lockdown’ ikapera. Ndofunga pane zviri kurongwa,” anodaro Kwangwa.   Parizvino Kwangwa ari kugara kuZvishavane uko anoshanda.   “Ndiri kuZvishavane izvezvi, ndine vamwe vatambi vemaGems vatatu saka tinoita tichimbobatana tichiita gadziriro dzedu pamwechete.   “Vamwe vari kunzvimbo dzakasiyana munyika tinokurukura paWhatsApp tichitumirana mavhidhiyo uye tichirakidzana kugadzirira kwatinenge tichiita,” anodaro Kwangwa.	https://www.kwayedza.co.zw/covid-19-yaondonga-mutambo-wenetball/
politics	Paramende Inozeya Bhiri reMitemo yeSarudzo	Dare reNational Assembly razeya mutemo wesarudzo weElectoral Amendment Bill uye chibvumirano chemapato ezvematongerwo enyika chekuita sarudzo dzakachena dzisina mhirizhonga, cheElectoral Code of Conduct for Political Parties and Candidates and Other Stakeholders chapinzwawo mubhiri iri kuti chive mumutemo wesarudzo. Bhiri iri rakanangana nekuvanduza mitemo yesarudzo kuti nyika ikwanise kuita sarudzo dzakachena. Zvimwe zviri kudiwa nemapato anopikisa kuti mapato aya avewo nechekuita pamwe nekuongorora kudhindwa kwemagwaro ekuvhotesa kana kuti maballot papers. Mapato aya anodawo kuti mitemo yesarudzo usungire mapato kuti ape mukana wakaenzana kuvanhukadzi nevanhurume pazvinzvimbo zvese zvino kwikwidzwa musarudzo. Chibvumirano chemapato chekuita sarudzo dzakachena icho chapinzwa mumitemo yesarudzo, chinorambidza nyaya dzemhirizhonga uye chinosungira kuti vemapato, vemasangano anoshanda akazvimirira, vanokwikwidza musarudzo vapanane mukana pamwe nekuregawo vamwe vachitaura pfungwa dzavo pamwe nekupinda mumisangano pamadiro. Chibvumirano ichi chinosungurirawo kuti vanhu vapihwe mukana wekuzvishambadza uye chinoti vaye vachazenge vachibvisa kana kubvarurwa zvinyorwa zvevamwe kana kuti maposters, varangwe nemutemo. Chibvumirano ichi chinorambidzawo kutenga vavhoti kana kutyityidzira vanhu kuti vavhotere bato rinenge richida munhu. Chinorambidzawo vemapato kuti vataure zvinenge zvabuda musarudzo zvisati zvaziviswa neZimbabwe Electoral Commission. Mukuru wesangano rePlatform for Youth Development, VaClaris Madhuku, vati danho rekuisa chibvumirano chemapato mumutemo wesarudzo chakanaka chose. VaMadhuku vati sezvo wave mutemo vanenge vautyora vacharangwa. Vati kana mutemo mutsva wesarudzo ukatevedzwa, nyika inogona kuita sarudzo dzakachena. Chibvumirano ichi chinosungirawo vemapato ezvematongerwe enyika kurega vatapi venhau vachipinda mumisangano yawo yekutsvaga rutsigiro pamwe nekuvachengetedza. Mukuru weMedia Institute of Southern Africa – Zimbabwe, VaTabani Moyo, vati vanofara nenyaya yekuti vatapi venhau vachengetedzwe pavenenge vachiita basa ravo. VaMoyo vati vatapi venhau vanogara vachishungurudzwa nemapato ezvematongerwo enyika zvikuru munguva yesarudzo uye mutemo unofanira kubuda nezvirango zvakaomarara kune vanoshungurudza vatapi venhau. Dare richiri kuzeya bhiri iri uye rinotarisirwa kuripasisa chero nguva. No media source currently available 	https://www.voashona.com/a/zimbabwe-parliament-discuus-electoral-reforms/4385097.html
politics	Chenjerai Hove Anorangarirwa Zvine Mutsindo muHarare	Vanyori, vana nyanduri, vaimbi pamwe nehama neshamwari dzemushakabvu, VaChenjeral Hove, kubva mativi mana enyika, dzakasangana muHarare nemusi weMugovera manheru dzichipemberera hupenyu hwavo pamwe nemabasa avo munyaya dzekunyora mabhuku nenhetembo. Paive nemufaro mukuru kuQueensade Sports Club uye mhuri yaVaHove inoti yakafara zvikuru kuti shamwari dzavo pamwe nevamwe vavaishanda navo vakaronga mutambo wakadai uyo vakati wakabudirira zvikuru. Mudzimai wamuchakabvu, Amai Tekla Hove, vakatsanangura murume wavo semunhu aive nerudo nemhuri nebasa rake uye vanoti vanotenda chose kuti vakadzisisa vana vavo uye vanokwanisa kurarama pasina dambudziko kunyange baba vavo vasisipo Amai Hove vakati chimwe chinonyanyovafadza rudo rwakaratidzwa neshamwari dzemurume wavo nevamwe vavaishanda navo uye vati izvi zvinoratidza kuti vakasiya vadyara rudo. Mmwe mwana VaHove, Tanatswa, akaudza Studio7 kuti baba vake munhu aive nerudo uye izvi zvakaratidzwa nekuuya nehuwandu kwakaita vanhu, vanyori, shamwari dzavo, vaimbi nevanhuwo zvavo kumutambo wekupemberera hupenyu hwavo nekuvarangarira. Mumwe mwana wavo, Tafadzwa, akatiwo mafariro aita vanhu neMugovera ndozvaigara vachiita nebaba vavo uye zvinorwadzo kuti havasisipo. Mukuru wesangano reZimbabwe Human Rights Association, VaOkay Machisa, avo vakaridzawo mimhanzi pamutambo wekurangarira VaHove, vanoti vakaona zvakakodzero kunge varipowo sezvo VaHove vaive mumwe wevanhu vakavamba sangano rinorwira kodzero dzevanhu reZimRights. VaMichael Mabwe, avo vanoitawo nhetembo dzekukurudziro kodzero dzevanhu, vanoti vanorangarira VaHove nemabasa avo uye mabasa avo ndivo akaitawo kuti vapinde mumabasa ekusimudzira kodzero dzevanhu. Munyori wesangao rinomirira vanyori reZimbabwe Writers Association, Memory Chirere, akati mutambo wekurangarira VaHove wakafamba zvakanaka uye zvinoratidza kufamba kwavaiita nevamwe vavo. Vamwe vanyori, vaimbi nananyanduri vakapinda mumutambo weMugovera vanosanganisira, David Mungoshi, Conte Mhlanga, Shimmer Chinodya, Virginia Phiri, Hope Masike nevamwe. VaHove vaive nemukurumbira uye vakahwina mibairo yakwanda yekunyora mabhuku. Mibayiro iyi inosanganisira we Noma Aaward for Publishing in Africa. Vakashayikira kuNorway munaChinkunguru uko vange vave kugara muhupoteri. Asi vakazochengetwa kumusha kwavo kuGokwe. No media source currently available 	https://www.voashona.com/a/hove-tekla-chinodya-mungoshi-zimbabwe-chirere-phiri/3033354.html
politics	VaMnangagwa Vanorumbidza Major General Mugoba Vachivaviga kuHeroes Acre	Mutungamiri wenyika, VaEmmerson Mnangagwa, vaviga gamba renyika, Major General Trust Mugoba, vachiti kushaya kwavo, pamwe nekushaya kwevaimbove mutungamiri wenyika, VaRobert Mugabe, kwasiya nyika yarasikirwa zvikuru. Vachitaura pakuradzikwa kwaVaMugoba, VaMnangagwa vati nyika yakarasikirwa zvikuru svondo rapfuura apo pakashaya VaMugabe naVaMugoba musi mumwe chete. Vati ndufu dzemagamba maviri aya dzinoita kuti veruzhinji varangarire hondo yerusununguko. Vati VaMugoba munhu akakura muchiuto kubvira panguva yehondo uyewo zvichitevera rusununguko muna 1980, vakati izvi ndizvo zvaita kuti varadzikwe paHeroes Acre. VaMnangagwa vati VaMugoba, avo vashaya vaine chigaro chepamusoro muchiuto kuAfrican Union kuEthopia, munhu aiziva kukosha kwerunyararo muAfrica uye zvakakosha kuti runyararo urwu ruchengetedzwe. Vatendawo mauto nekuchentegedza runyararo munyika vachiti hurumende yavo haisi kuzorega vanhu vachiita zvavanoda kukanganisa runyararo nerusununguko hwakaunzwa nevanhu vakaita semushakabvu. VaMnangagwa vati mutemo uchashandisa pane avo vanoda kukanganisa ruranyararo munyika. Vati vanoziva kutambura kuri munyika nekuda kwezvirango zvakatemerwa nyika pamwe nezvirongwa zvekuvandudza uye vari kutora matanho ekugadzirisa izvi. Mutevedzeri wemukuru wedare reSeneti, Retired Major General Mike Nyambuya, avo vakashanda nemushakabvu vati VaMugoba munhu aiziva nekuita basa rake nemazvo. VaMugoba vakashaya vave nechinzvimbo chepamusoro mumauto eAfrica National Union kuEthopia. Vange vave nemakore makumi matanhatu ekuberekwa. No media source currently available 	https://www.voashona.com/a/mnangagwa-paraises-national-hero-mugoba-as-he-buries-him/5079563.html
health	VanaChiremba Vanoti Kuramwa Mabasa Kuri Kuendera Mberi	Mubati wehomwe musangano reZimbabwe Hospital Doctors Association Doctor Prince Butau vanoti kuramwa mabasa kwavanachiremba kuchiri kuenderera mberi kunyangwe vari kutarisirwa kuita musangano mangwana kuti votora danho ripi. VaButau vanoti vanachiremba havachina chivimbo nezvinovimbiswa nehurumende zvikuru kana pasina chanyoreranwa pasi. Vati chakachenjedza ndechakatanga sezvo muna 2014 vakambovimbiswa pakashaya chakazobuda. Bepanhau reSunday Mail range raburitsa mashoko ekuti kuramwa mabasa kwapera sezvo hurumende yagadzirisa zvimwe zvichemo zvavanachiremba. Zvichemo izvi zvinosanganisa kushaikwa kwemari muzvipatara uye vanachiremba vanoti vanoda kutambiriswa mari yekuAmerica sezvo mitengo yezvinhu iri kuramba ichiita chamurambamhuru. Hatina kukwanisa kubata gurukota rezvehutano VaObidiah Moyo sezvo vange vasiri kudaira nharembozha yavo. No media source currently available 	https://www.voashona.com/a/vanachiremba-vanoti-kuramwa-mabasa-kuri-kuendera-mberi-/4731010.html
health	Hurumende Yokurudzirwa Kushanda neMasangano eVashandi muKushambadza Nhomba yeCovid-19	Hurumende iri kukurudzirwa kuti ishande nemasangano anomirira vashandi mukushambadza kwairi kuita nhomba inodzivirira Covid-19, kuitira kuti chirongwa chekubaya nhomba ichi chibudirire. Kurudziro iyi inobva kumukuru wesangano reCommunity Workin Gropu on Health, VaIta Rusike, uye inouya panguva iyo vanhu vari kuzvipira kubaiwa nhombaye Sinopharm iripo iye zvino vari kuramba vari vashoma. Bazi rezvehutano rakazivisa kuti vanhu zana negumi nevasere kana kuti 118, ndivo chete vakabaiwa nhomba munyika yose nemusi weChina, izvo zvakasvitsa huwandu hwevanhu vabayiwa nhomba iyi munyika yose pazviuru makumi matatu nezvitanhatu zvine gumi nevapfumbamwe, kana kuti 36 019. VaRusike vanoti kana pakasatorwa matanho akasimba nekukasika pakushambadzwa kwenhomba iyi, chirongwa chePhase 2 chichangotanga ichi chinogona kungofanana nechePhase 1, icho chisina kuwana vanhu vakawanda. Asi mukuru ari kutungamira hurongwa hwekurwisana neCovid-19, Dr. Agnes Mahomva, vanoti kubva pakutanga, hurumende yanga ichingoshanda nemapoka ose muhurongwa uhwu saka nekudaro hapana vari kusiiwa kunze. Dr. mahomva vari kukurudzira veruzhinji kuti vatambire chirongwa ichi sechavo, vachitri hurumende iri kuita payo saka zvasarira veruzhinji kuti vapindewo mazviri. Zvichakadaro, hurumende yakazivisawo nemusi weChina kuti vanhu vatatu vakafa nechirwere cheCovid-19, vamwe makumi matatu nevatanhatu vakawanikwa vaine chirwere ichi. Izvi zvakasiya huwandu hwevanhu vabatwa nechirwere ichi kubva zvachatanga hwasvika pazviuru makumi matatu nezvitanhatu zvine mazana matatu nemakumi manomwe nevanomwe, kana kuti 36 377. Huwandu hwevanhu vafa hwakasvikawo pachiuru nemazana mana ane makumi mapfumbamwe nevaviri, kana kuti 1 492. Vanhu vapona kubva kuchirwere ichi vakasvika pazviuru makumi matatu nezvitatu zvine mazana mapfumbamwe nemakumi manomwe nevaviri, kana kuti 33 972. No media source currently available No media source currently available    	https://www.voashona.com/a/zimbabwe-covid-19-vaccination-update-dr-agnes-mahomva-itai-rusike/5812239.html
politics	Zvicherwa neSarudzo Zvinokurukurwa muWashington paHurukuro dzeGlobal Press Institute	Sangano reGlobal Press nemusi weChina muWashington D.C., rakakokera hurukuro dzakanangana neZimbabwe munyaya dzekucherwa zviri kunze kwemutemo kwezviwanikwa nemakorokoza, pamwe nesarudzo, idzo dziri kutarisirwa kuitwa munyika gore rino. Hurukuro idzi, idzo dzaive pasi pechirongwa cheGlobal Press Influencer Series, dzakaitirwa paNewseum, pasi pedingindira rekuti “Zimbabweans Take Action”, kana kuti “Vana veZimbabwe Torai Matanho”, uye dzaitsigirwa nemasangano anosanganisira reNewseum Institute, neMetropolitan Group. Vakataura pamusangano uyu vanosanganisira zvizvarwa zveZimbabwe zvinoti mukuru wesangano reZimbabwe Diaspora for Democracy Inc., VaCharles Mutama, Muzvare Wadzanayi Mhute veNew York Times, Muzvare Linda Mujuru veGlobal Press Journal, naMuzvare Cristina Maria Villegas, vanove mukuru anoona nezvezvicherwa musangano rakazvimirira rePACT. Muzvare Villegas vakati munyika dzese dzavakafamba pasi rose, Zimbabwe ndiyo ine zvicherwa zvakawanda asi zvisina anochengetedza nenzira dzingaite kuti zvibatsire veruzhinji. Panyaya yesarudzo, vatauri vose ava vakawirirana kuti mutungamiri wenyika VaEmmerson Mnangagwa vanogona kukunda musarudzo idzi, vachiti dzichabiridzirwa pachishandiswa mauto. Vatauri ava vakatiwo kunyangwe mapato anopikisa akakunda, havaoni achipiwa mukana wekutonga. Muzvare Mujuru vakati vanoona sekunge VaMnangagwa vachakunda musarudzo, sezvo pasina vanopikisa vakasimba, uye pachiratidza sepasina gwara chairo mumapato anopikisa. No media source currently available 	https://www.voashona.com/a/zimbabwe-global-ress-discussion-politics-human-rights/4367087.html
sports	Chabvondoka kuNash Stella Netball	zvenetball zvemuzvikoro svondo rinotevera zvichatatsurana mumakwishu eNash Stella Netball 17 and Under Tournament ayo achaitirwa pachikoro chePamushana High School, kuMasvingo.Mutambo uyu uchatanga svondo rinotevera musi weChitatu uchizotarisirwa kuzopera neChishanu.   Mutungamiriri wesangano reNational Association of School Heads (NASH), Johnson Madhuku uyo anove zvakare mukuru wechikoro chePamushana anoti mutambo wegore rino uchanakidza kukunda ngoma kurira sezvo chikwata chavo chine huturu hwekukundwa kwachakaitwa gore radarika apo chakatorerwa mukombe uyo wachainge chine makore akawanda chichirambira nawo. “Gore rino Pamushana tine huturu hukuru nekutorerwa kwatakaitwa mukombe wedu gore radarika. Saka tiri kuvimbisa hondo yega-yega kune zvimwe zvikwata, zvichaonerera gore rino mirai muone.   “Tiri pamusha saka ticharwa semvumba kuti mukombe urambe unesu, usare mupurovhinzi yedu,” anodaro Madhuku.   Zvakadaro, NASH ichashandisa mutambo uyu kusarudza vatambi vachazonomirira nyika kumitambo yeConfederation of School Sports Association of Southern Africa (COSSASA).  “Semakore ese, mutambo uyu ndiwo watinoshandisa kusarudza chikwata chedu chatichazotumira kunokwikwidza kuCOSSASA.   |Saka zvikwata zvese ngazviuye zvitambe netball “Kana uchida kuzotambira nyika mumutambo wenetball unototangira mumitambo iyi ndiko kwatinosarudza vatambi votanga kubikwa kusvika vapinda muchikwata chevakuru. Vamwe vacho vakatotanga kutambira zvikwata zvevakuru vachiri vadiki saka ngavashandise mukana uyu,” anodaro Madhuku.   Farayi Garayi wekambani yeTanganda Tea — iyo iri kukotsvera makwikwi aya — anoti vakazvipira kusimudzira vanasikana vane zvipo mumutambo wenetball.   “Isu neNASH tiri bhande nebhurugwa uye ticharamba tichishanda nesimba tichisimudzira mutambo uyu,” anodaro Garayi.	https://www.kwayedza.co.zw/chabvondoka-kunash-stella-netball/
business	Hurumende Inoti Zvikoro Zvichavhurwa Mwedzi Uno, Varairidzi Vachiti Zvikoro Hazvina Gadziriro Yakakwana	Hurumende yakazivisa neChipiri kuti zvikoro zvave kuzovhurwa muzvikamu zviviri, chikamu chekutanga musiwa 15 Kurume kuchiti chikamu chepiri chiri musi wa 22 Kurume, unove mwedzi uno. Vachitaura mushure memusangano wedare remakurukota, gurukota rezvekuburitswa kwemashoko, Amai Monica Mutsvangwa, vakati vana vari kuita zvidzidzo zvinonyorwa bvunzo gore rino zveGrade 7, Form 4 neForm 6, ndivo vachatanga kuvhura musi wa 15. Vakatiwo varairidzi vari kudzidzisa zvidzidzo zviri muchikamu chekutanga vanofanirwa kunge vave kumabasa avo musi wa 10 mwedzi uno. Amai Mutsvangwa vakati vamwe vana vese vachange vachizovhura musi wa 22 Kurume, uye varairidzi vavo vanofanirwa kunge vave kumabasa avo musi wa 17. Vakati muzvikoro munenge musina mukana wekuti vana vasiye mikaha pakati pavo, vana vachapana mukana wekudzidza nguva dzakasiyanasiyana. Asi vakafannobata chigaro chemunyori mukuru werimwe sangano revarairidzi, reZimbabwe Teachers Association, ZIMTA, VaGoodwell Taderera, vanoti hurumende inofanirwa kutanga yazadzisa matanho anokurudzirwa neWorld Health Organization pamwe nebazi rezvehutano isati yafunga zvekuvhura zvikoro. VaTaderera vanoti sesangano revashandi vanoti varairidzi vanofanirwawo zvakare kupiwa mihoro inovaita kuti vagare pamabasa, kwete zvekuti mudzidzisi anofunga zvekusiya basa ombonokorokoza. No media source currently available Asi mutauriri webazi redzidzo yepasi, VaTaungana Ndoro vakaudza Studio 7 neMuvhuro kuti bazi ravo rakagadzirira kuvhurwa kwezvikoro, uye svondo rapera vakuru vakuru vebazi ravo kusanganisira negurukota redzidzo yepasi VaCain Mathema vaishanyira zvikoro vachiona kuti zvakagadzirira zvakadii kudzivirira kupararira kweCovid-19. Vanoti zvikoro zvavakashanyira zvinosanganisira zvehurumende, zvine vana vanodzidza vachigarapo kana kuti boarding, izvo zvakamboita dambudziko reCovid-19 zvakanyanya, pamwewo nezvakazvimirira. VaNdoro vakati bazi ravo rakagudzikana nezvavakaona muzvikoro. No media source currently available 	https://www.voashona.com/a/zimbabwe-schools-to-open-this-march/5799605.html
health	Vamwe Vatungamiri veMapato Anopikisa Vokurudzira Vanhu Kuti Vabayiwe Nhomba yeCovid-19	Mutungamiri webato rinopikisa, reLabour, Economists and Democrats (LEAD), Muzvare Linda Masarira, vanoti vari kukurudzira vana veZimbabwe kuti vasatarisa denda reCovid-19 sedambudziko renyika yeZimbabwe chete izvo zvinozoita kuti varitarise neziso rezvematongerwo enyika. Muzvare Masararira, avo vakave mumwe wevatungamiri vemapato anopikisa vakabatana nemutungamiri wenyika, VaEmmerson Mnangagwa, pakuparurwa kwechikamu chechipiri chekubaiwa kwenhomba yeSinopharm, yekudzivirira Covid-19 kuVictoria Falls nezuro, vanotiwo kunyange hazvo vana veZimbabwe vaine kodzero yekusarudza chakavanakira, zvakakoshawo kuti vasarudze kuzvidzvirira kubva kuchirwere ichi kuburikidza nekubaiwa nhomba iyi. Mutungamiri weMDC-T, VaDouglas Mwonzora, ndemumwe wevatungamiri vanopikisa vakavewo pachiitiko ichi. VaMnangagwa vakatora mukana uyu kubaiwawo nhomba yavo yekutanga, pamwechete negurukota rezvekudzviririrwa kwenyika, Amai Oppah Muchinguri-Kashiri, naMuzvare Masarira. VaMwonzora vakabaiwawo nhomba yavo yepiri kuWilkins muHarare nezuro wakare. No media source currently available 	https://www.voashona.com/a/zimbabwe-vic-falls-vaccination-launch/5827863.html
politics	Vashandi veHurumende Vakawanda Voronga Kuramwa Mabasa Svondo Rinouya	Zvinhu munyika zvaita manyama amire nerongo sezvo vashandi vehurumende nemakambani ari pasi payo, kana kuti ma parastatals, vari kuramwa mabasa pari zvino, vamwe vacho vachitiwo vachatanga kukanda mapadza pasi svondo rinouya. Masangano azivisa kuti ari kukanda mapadza pasi anosanganisira evarairidzi, vana mukoti, vanachiremba vanodzidzisa kuzvikoro zvepamusoro soro, vashandi veZESA, ZIMRA nemamwe mapazi. Vashandi ava vanoti mari dzavari kutambira hadzichatenge chinhu, izvo zvava kupa kuti varamwe mabasa. Makurukota emakambani ehurumende ose audza Studio 7 kuti itaura negurukota rezvemari, VaMthuli Ncube, avo vange vari kuMozambique kumusangano weUS Africa Summit nemutungamiri wenyika VaEmmerson Mnangagwa. Kunze kwevanoshanda muhurumende, vashandi vemumabhanga vari kutiwo vave kuda kutanga kuramwa mabasa sezvo mari dzave shoma. Kunze kwekudhura kwezvekudya, vamwe vave kubhadharisa mari yedzimba nemadhora ekuAmerica. Nyanzvi munyaya dzezvehupfumi uye vachidzidzisa paNelson Mandela Metropolitan University, Muzvinafundo Gift Mugano, vanoti mari iri kutambirwa nemushandi haikwani zvachose. VaMugano vanoti mushandi wepasi anotoda mari inosvika madhora mazana mapfumbamwe emaRTGS pamwedzi kwete mazana matatu emaRTGS avari kupihwa pari zvino. No media source currently available   	https://www.voashona.com/a/vashandi-vehurumende-vakawanda-voronga-kuramwa-mabasa-svondo-rinouya/4968936.html
business	Zvinhu Zvoramba Zvichidhura Kunyangwe Hurumende Yakabvumidza Kutengwa kweZvimwe kuSouth Africa neDzimwe Nyika	Kunyangwe hazvo hurumende yakabvumidza vanhu kuti vatenge zvinhu kubva kuSouth Africa, Botswana, Mozambique, Zambia nedzimwe nyika ichiti zvichapa kuti mitengo yezvinhu munyika iderere, zvinhu zvinenge zvave kutowedzera mitengo zvimwe nezvikamu mazana mashanu kubva muzana zvapa kuti vanhu vaomerwe nehupenyu zvakanyanya. Sangano reZCTU rinoti kuti zvinhu zvinakire vashandi vave kutoda kuwedzerwa mari inodarika zvikamu mazana matanhatu kubva muzana. Zvinhu zvekudya, michovha, mari dzechikoro dzevana nezvimwe zvawedzerwa mitengo zvakanyanya. Nyanzvi munyaya dzezvehupfumi Doctor Godfrey Kanyenze vanotungamira sangano reLabour and Economic Development Research Institute of Zimbabwe vanoti chiri kupa kuti zvinhu zvidhure inyaya yekuti vanotenga zvinhu kunze vanotenga mari pamukoto vozodhurisa. Mutemo wekurambidza kutengwa kwezvinhu kunze wakambenge wadzikwa muna 2016 senzira yekusimudzira maindustry munyika. Asi huruemnde gore rapera yakazoti yave kutendera kuti zvimwe zvinhu zvitengwe kunze sezvo yaipomera vemabhizimisi mhosva yekudhurisa zvinhu. No media source currently available   	https://www.voashona.com/a/zvinhu-zvoramba-zvichidhura-kunyangwe-hurumende-yakabvumidza-kutengwa-kwezvimwe-kusouth-africa-nedzimwe-nyika/4724738.html
health	Chirwere cheCovid-19 Chopararira Zvikuru kuMaruwa	Nyanzvi munyaya dzezvehutano uye vakambove gurukota rezvehutano muhurumende yemubatanidzwa, Dr Henry Madzorera, vanoti vana vechikoro vari kudzoka kumusha mushure mekuvharwa kwezvikoro ndivo vamwe vari kubatsira kuparardzira chirwere ichi kumaruwa sezvo chirwere ichi chave kunetsa muzvikoro. Mutauriri webazi rezvehutano, VaDonald Mujiri, vakaudza Studio 7 pakupera kwesvondo kuti bazi ravo riri kurwadziwa zvakanyanya nekufa kuri kuramba kuchiita vanhu munyika zvichikonzerwa neCovid-19. Dr Madzorera vanoti hurumende iri kuedza kudzikisa huwandu hwevanhu vari kubatwa nechirwere ichi asi vachiti vanhu kumaruwa vanofanirwa kupihwa ruzivo rwakawanda pamusoro pechirwere ichi sezvo vaimbofunga kuti ichi chirwere chevanhu vemumadhorobha chete. No media source currently available	https://www.voashona.com/a/zimbabwe-civid-19-spreading-fast-into-rural-areas-madzorera/5953940.html
sports	Covid-19 yanyuka muzvikwata zvePSL	  PREMIER Soccer League yazivisa kuti Covid-19 yanyuka muzvimwe zvikwata zvayo.   Muchinyorwa chabva kumutauriri wePSL, Kudzai Bare, anoti vagashira mashoko anoti chirwere ichi chanyuka muzvikwata zvakasiyana naizvozvo vari kushanda nemachiremba kuti vagodzivirira kupararira kwacho.   “Tagashira mashoko anoti denda reCovid-19 ranyuka muzvikwata zvedu.   “Kutaura kuno tiri kushanda nenyanzvi dzezveutano nekomiti PSL Sport Medicine nemamwe mapoka kuedza kuona kuti tadzivirira kupararira kwedenda iri.   “Tinokurudzira zvikwata zvose kuti zvitevedzere matanho ose ane chekuita nekudzivirira kupararira kwedenda iri,” anodaro Bare.   Zvakawanda zviri kutevera.	https://www.kwayedza.co.zw/covid-19-yanyuka-muzvikwata-zvepsl/
politics	Vanhu Voita Pfungwa Dzinopesana paRwendo rwaVaMnangagwa kuSouth Africa	Dzimwe nyanzvi munyaya dzehupfumi pamwe nedzematongerwo enyika dzinoti rwendo rwava Emerson Mnangagwa kuSouth Africa haruna zvarunochinja pamamiriro akaita zvinhu munyaya dzehupfumi. Dzimwe nyanzvi dzinotiwo VaMnangagwa hapana chavangachinja nekuti vange vari nhengo yehurumende yakakanganisa hupfumi hwenyika kwemakore makumi matatu nemanomwe. Asi vamwe vanotiwo VaMnangagwa vanofanira kupiwa nguva yekuti vagadzirise zviri kunetsa munyika. Mukuru wezvirongwa musangano reZimbabwe Network for Social Justice, VaTendai Mbofana, vanoti hapana chekutarisira chinobva murwendo urwu. Izvi zvinopikiswa nemukuru wesangano reLabour and Economic Development Research Institute of Zimbabwe, Doctor Godfrey Kanyenze, avo vanoti VaMnangagwa vanofanira kupiwa nguva yekugadzirisa zvinhu. No media source currently available  	https://www.voashona.com/a/zimbabwe-mixed-views-of-president-mnangagwa-visit-to-south-africa-tendai-mbofana-godfrey-kanyenze/4173827.html
