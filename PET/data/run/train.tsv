category	headline	text	url
sports	Ayavugwa mw’igura n’igurishwa ry’abakinyi: Kante, Ziyech, De Vrij, Ronaldo, Min-jae, Berge, Smalling	"Barcelona irashobora guheraheza amasezerano yo kugura umufaransa akina hagati  N'Golo Kante, mu kwa mbere, ariko bikazovana n'ingene imvune yiwe yo mw'itako izoba imeze, amasezerano afitaniye na  Chelsea akaba azorangira mu ci riza. (Sport) AC Milan ishobora guhagarika urugamba rwayo rwo kurondera umukinyi wo ku ruhande wa  Chelsea, Hakim Ziyech w'imyaka  29, kubera ivyo uyu mukinyi mpuzamakungu wa Maroc asaba, ariko uyu murwi w'Ubutaliyano ukaba ucipfuza umusatirizi wa Albania Armando Broja w'imyaka 21 na we nyene akina muri aba ba Blues. (Gazzetta Dello Sport, via Football Italia) Tottenham ishobora kuraba ingene yogura umukinyi w'inyuma, umunya-Hollande  Stefan de Vrij w'imyaka 30 akina muri Inter Milan mu kwa mbere.  Atletico Madrid nayo nyene iripfuza uyu mukinyi azoba yirebanga mu ci riza. (Football Insider) Umumenyereza wa Manchester United  Erik ten Hag yari yashatse guha uruhusha umusatirizi wa Portugal Cristiano Ronaldo akigira mu kwa munani guheze ariko imirwi itari mike yaranse ayo mahirwe yo kugura uyu musatirizi w'imyaka 37 ubu yasezeye muri uyo murwi wa Old Trafford, ku mushahara wa 80.000 vy'amapawundi ku ndwi. (Athletic) Manchester United yasubiye kurondera umukinyi w'inyuma wa Naples/Napoli Kim Min-jae ariko rero iriko imurwanira na Real Madrid, amasezerano y'uyu mukinyi w'imyaka 26 akomoka muri Korea y'Epfo akaba arimwo ingingo ivuga ko umurwi umushaka utegerezwa gutanga imiriyoni 38 z'amapawundi. (Sunday Mirror) Tottenham, Juventus, Inter Milan na  Atletico Madrid yose iripfuza umukinyi wo hagati akina muri  Brighton, umunya-Argentina Alexis Mac Allister w'imyaka 23. (Fichajes) Arsenal na Chelsea yompi yari yipfuje kugura mu mwaka uheze umusatirizi wa Côte d'Ivoire  Wilfried Zaha w'imyaka 30 asanzwe akinira  Crystal Palace. (Teamtalk) Newcastle ni wo murwi ufise amahirwe menshi yo kugura umukinyi w'inyuma akina muri Inter Milan, umunya Slovakia  Milan Skriniar w'imyaka 27. (Calciomercato) Chelsea na Liverpool yompi iripfuza umukinyi w'umunya-Norvège  akina hagati, Sander Berge, 24, akina muri  Sheffield United wo mu cicaro ca kabiri. (Jeunesfooteux). Juventus yahambije Inter Milan mu gukurikiranira hagufi  umwongereza akina inyuma  Chris Smalling w'imyaka 33, akaba ashobora kwirebanga mu ci riza mu gihe amasezerano afitaniye na Roma azoba arangiye, mu gihe yokwanka amasezerano mashasha canke akanka kwongereza ayo afitaniye n'uyu murwi w'Ubutaliyano.  (Sky Sports Italia ) Umunya-Portugal akina inyuma ku ruhande rw'ibubamfu Raphael Guerreiro w'imyaka 28, asa n'uwushobora kuva muri  Borussia Dortmund mu ci riza. (Ruhr Nachrichten) Sevilla iripfuza umukinyi wo hagati wa Angers  Azzedine Ounahi w'imyaka 22 ariko yitwara neza mu murwi nserukira gihugu wa Maroc muri rino higanwa ry'igikombe c'isi yose 2022. (Fichajes ) Borussia Dortmund ntishaka kugurisha umubirigi akina ku ruhande rw'i buryo inyuma, Thomas Meunier, mu kwa mbere, ni mu gihe Barcelona yipfuza uyu mukinyi w'imyaka 31. (Sport ) Umukuru wa Bayer Leverkusen  Simon Rolfes avuga ko uyu murwi ""ata bwoba na buke ufise"" ku bijanye na kazoza k'umukinyi wayo w'inyuma, umunya-Hollande  Jeremie Frimpong w'imyaka 22,  asanzwe yipfuzwa na  Manchester United, ni mu gihe amasezerano afitaniye n'uyu murwi azorangira mu 2025. (Sky Deutschland iciye kuri Manchester Evening News)"	https://www.bbc.com/gahuza/articles/c0vq2wp11xvo
entertainment	Joseph Shabalala wo muri Ladysmith Black Mambazo yari muntu ki?	Joseph Shabalala wo muri Ladysmith Black Mambazo yari muntu ki? Umviriza...	https://www.bbc.com/gahuza/amakuru-51463918
politics	Russia: Yerekanye ikirwanisho gishasha co mu bwoko bwa Sarmat	"Iyi 'missile' ya Russia, yataziriwe 'Satan II' n'abakeba, irashobora gushika kuri 18.000km, inyaruka ku rugero rwa 25.560 km/h. ""Yari imaze imyaka ihingurwa"", yarungitswe kuri 6.073km, kuva Plesetsk gushika i Kamchatka."	https://www.bbc.com/gahuza/amakuru-61260897
sports	Ayavugwa mu mupira w'amaguru i Bulaya kuri uyu wa gatandatu: Pogba, Zaha, Aubameyang, Lampard, Falcao, Camacho	Arsenal iriteguye kugurisha umusatirizi wayo akomoka muri Gabon, Pierre-Emerick Aubameyang w'imyaka 30, ariko atari muri Manchester United canke  Liverpool. (90min.com) Manchester United barizeye ko bazoshobora kugura abakinyi Sean Longstaff w'imyaka 21 wa Newcastle, na Bruno Fernandes w'imyaka  24  wa Sporting Lisbon ya Portugali. (Evening Standard) Umusatirizi wa Côte d'Ivoire Wilfried Zaha w'imyaka 26 asaba umurwi wiwe wa Crystal Palace kumuha uruhusha ngo yimukire muri Arsenal. Palace ivuga ko uwumukeneye ategerezwa kumugura imiliyoni 80 z'amapawundi. (Mirror) Gareth Bale w'imyaka 29 ashobora kuguma muri Real Madrid inyuma  y'aho uwo murwi uburiye uwundi murwi woshobora kumugura. (Mirror) Real Madrid itegerezwa kuzoriha imilioni 150 z'amapawundi kugira ngo ishobore kuronka umusatirizi w'umufaransa Paul Pogba w'imyaka 26 asanzwe akinira Manchester United. (Mirror) Chelsea itegura gutangaza ko Frank Lampard, yari asanzwe amenyereza umurwi Derby, nk'umumenyereza wayo mushasha imbere y'uko abakinyi bava mu buruhuko mu ndwi iza kugira ngo bitegurire amahiganwa yo mu mwaka uza. (Sun) Liverpool yashitse ku masezerano n'umurwi Sporting ku mahera ashika imilioni indwi z'amapawundi kugira ngo ishobore kugura umusatirizi Rafael Camacho w'imyaka 19. (Evening Standard) Hari inama yahuje abarongozi bakuru b'imirwi ya Atletico na Real Madrid kugira ngo bumvikane ingene umusatirizi Antoine Griezmann w'imyaka 28 yokwimukira muri Real Madrid. (L'Equipe) Umusatirizi wo mu gihugu ca Kolombiya, Radamel Falcao w'imyaka 33, aripfuza ko yokwimukira mu murwi wa David Beckham muri Amerika i Miami mu gihe amasezerano afitaniye n'umurwi Monaco yorangira. (Sun) Aston Villa iriteguye gusaba ko yogura umukinyi w'inyuma wa Southampton, Matt Targett. (Express na Star) Umumeyereza wa West Brom  Slaven Bilic aripfuza ko Julian Dicks bigeze gukinana muri uwo murwi yogaruka muri uwo murwi kugira ngo bafashanye mu vyo kuwumenyereza. (Express na Star) Umukinyi wo hagati wa Tottenham hotspur Christian Eriksen w'imyaka 27 akomoka muri Danemark aripfuza kuja muri Real Madrid, umuryango wiwe ukaba wabonywe mu gisagara ca Madrid bariko barondera inzu. ( (Times)) Manchester United iriko iraraba ko yogura umukinyi w'inyuma wa Barcelona, Samuel Umtiti w'umufaransa  w'imyaka 25. (Mundo Deportivo) Umusatirizi w'umurwi Manchester City,  Leroy Sane w'imyaka 23 akomoka mu Budagi, abandanya aronderwa cane n'umurwi wo muri ico gihugu Bayern Munich, n'aho wari wabanje gutenyenya. (Sky Sports) Umumenyereza wa Sporting Marcel Keizer abona ko kugumya umukinyi wo hagati wa Portugal Bruno Fernandez bitoroshe, Manchester United ni umwe mu mirwi yerekanye ko yipfuza uyo mukinyi w'imyaka 24. (Record, Manchester Evening News) Se w'umusatirizi wa Juventus Moise Kean w'imyaka 19, amenyesha ko umuhungu wiwe yipfuza kwimukira mu murwi Inter Milan. (Mirror) Atletico Madrid iriko yiyumvira ko yogura umukinyi wa Real Madrid, James Rodriguez w'imyaka 27 akomoka muri Kolombiya, asanzwe atagikenewe cane muri uwo murwi wa Real. (Cadena SER, via AS) Umwongereza Wayne Rooney yabaye rurangiranwa muri Manchester United arizeye ko azoteba aronka akazi nk'umumenyereza, akaba yanasavye Domenec Torrent yigeze kuba ari icegera ca Pep Guardiola ubu akaba arongoye umurwi New York City ko yotangura kumumenyereza muri ico gikorwa. (Sun)	https://www.bbc.com/gahuza/imikino-48811902
sports	Pierre Webo : uwa 08/12 uzoba umusi ukomeye mu kurwanya amacakubiri ashingiye ku rukoba	"Pierre Webo, icegera c'umumenyereza w'umurwi Istanbul Basaksehir wa Turukiya, avuga ko igenekerezo rya 08 z'ukwa cumi na kabiri rizoba umusi ukomeye mu rugamba rwo kurwanya amacakubiri ashingiye ku rukoba. Abakinyi ba Basaksehir na Paris St-Germain baravuye mu kibuga mu rukino rwo mw'ihiganwa rya Buraya rihuza imirwi yabaye iya mbere iwabo, inyuma y'aho umuhagarikizi agira kane yagirijwe ko yabwiye Webo amajambo yo kumutyoza kubera ari umwirabure. Webo w'imyaka 38  avuga ko imisi yakurikiye ""ari yo yabaye mibi cane"" kuri we mu kiringo cose amaze mu mwuga w'umupira w'amaguru. Avuga ko vyabaye ngombwa ko umuganga amufasha kugira ngo ashobore gusinzira muri rirya joro ivyo biba. Ati: ""Imisi ibiri canke itatu yakurikiye  niyo misi yambereye mibi cane mu mwuga wanje"". Uyu yahoze ari umukinyi mpuzamakungu wa Kameruni yaragirije umuhagarikizi agira kane, Sebastian Coltescu, ko yamututse mu kumuhamagara yisunze ibara y'uruhu rwiwe, aho kumuhamagara mw'izina ryiwe. Webo yabwiye BBC ko kubw'iwe, ""igenekerezo rya munani, rifise kahise na kazoza. Tuzikwama turyibuka"". Uru rukino rwahagaze ku  munota wa 14 ata murwi n'umwe wari bwinjize igitsindo, rwagiye gusubirwamwo bukeye ku wa gatatu, ruhagarikiwe n'abandi bahagarikizi bashasha. Mu gihe co kwishusha, iyi mirwi yompi hamwe n'abahagarikizi, bari bambaye udupira twanditseko ngo ""turiyamirije amacakubiri ashingiye ku rukoba"", nayo mu bwugamo habaka hariho ivyama vyo kwiyamiriza aka kabi, mbere abakinyi n'abahagarikizi bakaba babanje gupfukama hagati mu kibuga imbere 'yuko urukino rutangura. Webo yari yirukanywe mu kibuga mu gihe ivyo vyaba ariko yahavuye yemererwa kugaruka mu kibuga, maze ikarata itukura yari yahawe irafutwa. Ishirahamwe ry'umupira w'amaguru i Buraya, UEFA, ririko rirakora amatohoza ku vyabaye. Webo yamaze imyaka umunani akinira imirwi Osasuna na Majorque mw'ihiganwa rya Espagne La Liga.  Avuga ko yashigikiwe n'abantu benshi bo mu gisata c'umupira w'amaguru hamwe n'abandi bo hanze. Hagati aho, avuga ko yaronse n'ubutumwa bubi cane buvuye muri Roumanie, igihugu uyo muhagarikizi agira kane,Coltescu, akomokamwo. Ishirahamwe UEFA rivuga ko ryamaze kuronka ivyemezo, ariko ribona ko inyishu idashobora kuboneka imbere ya Noweri (Noël). Nk'uko bivugwa n'umwe mu bategetsi ba Roumanie, abari bajejwe urwo rukino rwa Champions League barahagaritswe vy'agateganyo mw'ihiganwa ry'igihugu, mu kurindira ko igisata kijejwe indero muri Uefa gifata ingingo."	https://www.bbc.com/gahuza/amakuru-55298630
religion	Vatican: Kardinali Becciu yategetswe gutanga imihoho, ibitari bimenyerewe	"Umukardinali yari mu bari bafise amabanga akomeye i Vaticano kwa Papa, Giovanni Angelo Becciu, yatanze imihoho giturumbuka ariko akavuga ko yategetswe na Papa Francis. Avuga ko yiketswe gukoresha umutungo wa Ekleziya yihera benewabo, agahakana ivyo yagirizwa. Kardinali Becciu yari umwe mu begereye cane Papa, akaba yarigeze kuba ajejwe amabanga mu bunyamabanga bwa leta ya Vaticano. Yagiye kugira uruhara mu masezerano yateye impari yo gushora imitahe mu nyubakwa nziza ya Londres mu mafaranga ya Ekleziya. Iki gikorwa kuva ico gihe kiriko kirakorwako amatohoza. Ntibikunze kuboneka aho abantu bo ku rwego rwo hejuru i Vaticano batanga imihoho, kandi na Vaticano nta vyinshi yabivuzeko mw'itangazo ryasohowe ku wa kane. Ariko uyu mu kardinali w'imyaka 72 yabwiye ikinyamakuru co ku mbuga ngurukanabumenyi Domani co mu Butaliyano ko yategetswe gutanga imihoho kuko yiketswe ko yahaye benewabo amafaranga ya Ekleziya. Avuga ati: ""Nta n'urufaranga na rumwe jewe nigeze niba. Nta matohoza ndiko ndakorwako, ariko ari nka hamwe bonshira imbere y'ubutungane, nokwisigura"". Mu kiganiro n'abanyamakuru yagiye gushikiriza mu nyuma, uyu mukardinali avuga ko ibogozwa ryiwe ryabaye giturumbuka. Avuga ko na Papa ""atari agononokewe"" igihe yatangaza iyi nkuru. Ati: ""Ni ibisigabwenge. Gushika ejo…niyumvira ko nari umugenzi pfa mpfe wa Papa, intumwa yiwe y'umwizigirwa"". ""Mu nyumn rero niho Papa yambwira ko atakinyizeye kuko yaronse amakuru yahawe n'abacamanza bamubwira ko nakoze icaha co kunyuruza umutungo"". Kardinali Becciu ashimangira ko habaye ""ukutumvikana"", akongera kandi ati: ""Nditeguye gusigurira Papa vyose. Nta caha na kimwe nakoze"". Uyu mukardinali Giovanni Angelo Becciu ni umutaliyano yamaze imyaka ya mbere akora mu gisata kijejwe imigenderanire i Vaticano. Papa Francis niwe yamugize umukardinali mu 2018, igihe aherewe amabanga mashasha yo kurongora igisata kijejwe ibijanye n'ubweranda. Yasubiwemwo n'ibinyamakuru vy'Ubutaliyano avuga ati: ""Ni uruhombo kuri jewe, umuryango wanje, abanyagihugu b'igihugu canje. Navyemeye ku bugamburutsi n'urukundo mfitiye Ekleziya na Papa"". N'aho mu vyo yagirijwe harimwo ibijanye n'amasezerano ajanye n'inyubakwa ya Londres ivugwa ko yaguzwe mu mutungo wa Ekleziya, Kardinali Becciu wewe siko abibona. Mu kiganiro n'abanyamakuru ejo ku wa gatanu, uyu mukardinali yavuze ko Papa yamwagirije ko yakoresheje nabi umutungo wa Ekleziya akawushira mu ma koperative n'urucuruza vya benewabo. Ibinyamakuru vy'Ubutaliyano kandi bivuga ko Papa atanezerejwe n'ingene imperezwa yo gufashisha abakene yiswe Peter's Pence yagiye gukoreshwa mu bindi bitari biyigenewe. Kardinali Becciu azobandanya afise iki giti n'aho yatanze imihoho. Hagati aho, nta ruhara azogira mu gutora uwundi mu Papa."	https://www.bbc.com/gahuza/amakuru-54306889
politics	Ukraine: Ibitero vya Russia vyashize abanyagihugu imiriyoni 4,5 mu kizime	"Na Alys Davies BBC News Perezida Volodymyr Zelensky wa Ukraine yagiriza Kremlin ko yahisemwo gukoresha  “iterabwoba rishingiye ku gusambura amasoko ntanganguvu” mu gihe intambwe iterwa n’ingabo z’Uburusiya ari ntoya. Perezida Zelensky avuga ko abanyagihugu imiriyoni 4.5 ata muyagankuba bafise inyuma y’ibitero vy’Uburusiya ku bigo vy’amasoko ntanganguvu. Mu ndwi nkeya ziheze, Uburusiya bwakoze ibitero bikomeye vya misire na za ndege zitagira abadereva (drones) ku bigo vy’umuyagankuba. Ibi bitero vyabaye mu gihe abategetsi bavuga ko ingabo z’Uburusiya zishobora kuva mu gisagara gikomeye ca Kherson kiri mu bumanuko bw’igihugu. Inyuma yo gutakaza bikomeye ku rubuga rw’intambara, Uburusiya bwaciye bwongereza ibitero  ku bigo vy’umuyagankuba mu bisagara biri kure y’urubuga rw’intambara. Mu kwezi guheze kwonyene, ica gatatu c’ibigo vy’umuyagankuba bivugwa ko vyasambuwe, nk’uko Perezida Zelensky abitangaza. Vyabaye ngombwa ko reta ya Ukraine isaba abanyagihugu kugerageza gukoresha umuyagankuba mukemuke kuri iyo mvo. Nijoro ku wa kane mw’ijambo yama ashikiriza buri ijoro, Perezida Zelensky  yavuze ati: ""Muri iri joro, abanyagihugu bababa imiriyoni 4,5 nta muyagankuba bafise”. Avuga ko kubona Uburusiya buhindukirira gutera ibigo ntanganguvu ari ikimenyetso “c’inguvu zabuheranye” mu gihe ingabo zabwo zananiwe no gutera intambwe ikomeye ku rubuga rw’intambara. Ati: ""Kuba Uburusiya bwahisemwo iterabwoba rishingiye ku masoko ntanganguvu vyerekana ko umwansi yatakaje inguvu. ""Ntibashobora gutsinda Ukraine ku rubuga rw’intambara, rero ni co gituma bagerageza guca intege abanyagihugu bacu muri ubu buryo”. Ubushikiranganji bwo kwivuna abansi bw’Uburusiya bwemeje ko buriko buratera ibigo ntanganguvu vya Ukraine. Ibirego vya Zelensky ku Burusiya bije mu gihe hari amakuru avuga ko ingabo z’Uburusiya ziriko zirava mu gisagara zari zarigaruriye ca Kherson, ikimenyetso c’uko Uburusiya buriko burasubira inyuma. Umutegetsi yashizweho n’Uburusiya mu ntara ya Kherson, Kirill Stremousov, yabwiye ibinyamakuru vy’Uburusiya ko Moscou “ishobora” gukura ngabo zayo muri ako karere. Hanyuma kandi nk’uko umutegetsi umwe wo mu Burengero, ariko atashatse ko izina ryiwe rimenyekana, abivuga, intwazangabo hafi zose z’Uburusiya zirongoye urugamba zamaze kuva muri ico gisagara. Hakugerageza kugumana iki gisagara, bavuga ko ingabo z’Uburusiya, mu buryo bwo kwivuna, ziriko ziriyegeranya hakurya y’uruzi Dnipro, mu gikorwa kinini co kwubaka ibirindiro vyo kwivuna umwansi neza mu bumanuko n’ubuseruko bwa Ukraine imbere y’umuzo w’urushana. Biragoye kumenya neza na neza ibiriko birabera muri ico gisagara, ariko uyo mutegetsi avuga ko ingabo ziherutse kwinjizwa muri wa mugambi wo kwinjiza ngabo z’integabizoza mu gisirikare c’Uburusiya zarungitswe muri ico gisagara kugira ngo zihagararire igikorwa ca nyuma co kuva ku birindiro biramutse bishitse. Hejuru y’ivyo, umunyamakuru wa BBC Paul Adams amenyesha ko amabanki avugwa ko yanyazwe urukombamazi co kimwe n’amazu ndangamurage. Abategetsi bashizweho n’Uburusiya nabo bamaze amayinga atari make bahungisha abasivire ibihumbi n’ibihumbi muri ako karere. Umunyamabanga wa Reta Zunze Ubumwe za Amerika ajejwe kwivuna abansi Lloyd Austin avuga ko ingabo za Ukraine zifise “ubushobozi” bwo kubohoza ico gisagara co mu bumanuko. Ariko Ukraine ivuga ko ibandanya irwana muri ako karere kandi ko ibandanya yicungereye yibaza ko Uburusiya buriko butega umutego ingabo za Ukraine. Igihe Uburusiya bwigarurira Kherson – igisagara gikomeye – mu kwa gatatu, vyabonetse ko ari imwe mu ntambwe zikomeye Moscou yari iteye muri iyo ntambara. Ariko igitero co kwivuna muri ako karere kimaze ukwezi kurenga cerekana ko Uburusiya ari ngombwa ko bwihweza gushasha intumbero z’urugamba."	https://www.bbc.com/gahuza/articles/c2vxy14ezwqo
sports	Burundi : Emmanuella aranditswe mu vyaranze inkino z’igihugu	Rukundo Emmanuella, ataranashikana imyaka 20, yagiye ariha izina mu makungu, kuva mu 2021. Mu Burundi igice c’umwaka wa 2022, nta mugore aramukoreramwo. Ati “nshimira abavyeyi”.	https://www.bbc.com/gahuza/amakuru-61682991
entertainment	Africa muri ino ndwi mu mafoto: 30 z'ukwa cumi - 5 z'ukwa cumi na rimwe 2020	Ihitamwo ry'amafoto meza yo muri ino ndwi ku mugabane no hanze yawo:	https://www.bbc.com/gahuza/amakuru-54841891
sports	Ayavugwa mu mupira w'amaguru: Ronaldo, Mbappe, Kane, Kounde, Traore, Aubameyang	Manchester City yashitse ku masezerano na Juventus yo kugura umukinyi  Cristiano Ronaldo, 36. (AS - in Spanish) Juventus ishaka imiriyoni hagati ya 25-30 z'ama euros kuri Ronaldo,  City ikaba yiteze kumuha amasezerano y'imyaka ibiri. (Guardian) Uwu murwi wo mu Butaliyano wagumye wipfuza kugumana Ronaldo ariko ubu ukaba wipfuza kugura umusatirizi wa City umunya Brésil Gabriel Jesus, 24, kugira ngo amusubirire.(Sky Sports) Ronaldo asaba umushahara wa 510.000 vy'amapawundi (yababa 698.000) ku ndwi kugira yinjire muri City, ivyomutuma aba umukinyi wa mbere ahembwa umushahara munini muri uwo murwi, ibi na vyo bigashobora gutera agashavu abandi bakinyi.  (Sun) Juventus iripfuza gusubirana nk'intizo umusatirizi w'umutaliyano Moise Kean w'imyaka 21 ubu akina muri Everton, ariko ikaronka n'akaryo ko gushobora kumugura burundu mu ci riza.  (Calciomercato in Italian) Liverpool iriko irihweza ingene yogura umukinyi wo hagati wa Brighton umunya Mali Yves Bissouma, 24, ku miriyoni zababa 55. (Express) Wolverhampton Wanderers irarahira ikarengwa ko idashobora gutiza Tottenham Hotspur umukinyi wo ku ruhande w'umunya Espagne Adama Traore, 25, kubera ikeneye kumugumana.  (Telegraph) West Ham United iriko irarondera umusatirizi wa  CSKA Moscow umunya Croatia Nikola Vlasic, 23, mu gihe ikeneye uwosubirira umukinyi wo hagati wa Manchester United umwongereza Jesse Lingard. (Sky Sports) Watford watanguye ibiganiro na Tottenham kugira irabe ko yoronka umukinyi wo hagati umufaransa Moussa Sissoko, 32. (Fabrizio Romano) Paris St-Germain iriko irarondera abakinyi batari bake, harimwo umukinyi wo hagati wa Manchester United umufaransa Paul Pogba, 28, hamwe n'umusatirizi wa Borussia Dortmund umunya Norvège Erling Braut Haaland, 21, mu gihe iriko yitegurira ihiganwa ry'uno mwaka idafise Kylian Mbappe. (L'Equipe, via Mail) Real Madrid yongereje igiciro ishaka gutanga ku musatirizi wa PSG Mbappe, 22 gushika ku miriyoni zababa 199 z'amadorari y'abanyamerika, inyuma y'aho aya mbere yababa n'imiriyoni zababa 188 bayankiye.  (Sky Sports) PSG ishobora guca irondera umusatirizi wa Everton umunya Brésil Richarlison mu gihe Mbappe yogenda, ni mu gihe abaserukizi b'uyu mukinyi bamaze gushika i Paris mu biganiro.  (ESPN Brazil - in Portuguese) Manchester United vyaranse ko ironka umukinyi wo ku ruhande w'umwongereza Noni Madueke w'imyaka 19, inyuma y'aho atereye igikumu ku yandi masezerano na PSV Eindhoven. (Mirror) Kizigenza wa Tottenham umwongereza Harry Keane  ari mu biganiro vyo kurondera amasezerano yoronkamwo akarusho. Uyu musatirizi w'imyaka 28 yiteze kuronka aya masezerano ashobora kumutuma ahembwa amapawundi 400.000 (mu madorari akaba yababa 548.346) ku ndwi, inyuma y'aho yemereye kuguma muri uyo murwi muri uno mwaka.  (Times - subscription required) Chelsea iri hafi yo kuronka umukinyi w'inyuma wa Sevilla umufaransa Jules Kounde, 22, ku giciro kingana n'imiriyoni  57.5 z'amadorari y'abanyamerika. (Sky Italia, via Star) Hagati aho, umukinyi w'inyuma wa Chelsea umufaransa Kurt Zouma, 26, yitezwe gufatwa ibipimo vyo kwa muganga kugira aje gukinira West Ham mu masezerano y'imyaka itanu, ku giciro c'imiriyoni 35.6 z'amadorari y'abanyamerika.  (Sun) Tottenham yatanguye ibiganiro vyo kurondera umukinyi wo hagati wa Juventus  umunyamerika Weston McKennie, 22 ku giciro c'imiriyoni 54.8 z'amadorari y'abanyamerika. (Independent) Umumenyereza wa Arsenal Mikel Arteta yamiriye kure ivy'uko kizigenza wayo, umusatirizi w'umunya Gabon  Pierre-Emerick Aubameyang ashobora gusezera uyu murwi.  (ESPN) Everton iripfuza umusatirizi wa Brighton  umufaransa Neal Maupay w'imyaka 25. (Sky Sports) Manchester United ishobora kurondera umukinyi wo hagati imbere y'uko ikiringo c'igura n'igurishwa kirangira, ariko bigashobora kuba ngombwa ko irindira kugira irabe ko yoronka umwongereza Declan Rice, 22 akinira West Ham. (Independent)	https://www.bbc.com/gahuza/imikino-58356382
politics	Amatora mu Burundi: CNC ishima igikorwa c’abamenyeshakamuru	"Ikigo kijejwe gucungera ingene ibimenyeshamakuru bikora mu Burundi, CNC, kirashimira abamenyeshamakuru ingene bakoze mu kubwira abanyagihugu ingene amatora aheruka yariko aragenda. Ivyo biri mw'itangazo ryasohowe na Nestor Bankumukunzi arongoye ico kigo, aho avuga ko bitanze cane, anakengurukira ibinyamakuru vyakoreye mu runani be n'abanyamakuru bari muri rwo. Amaradiyo ashika 30 yarakoranye mu runani rwateguriwe hamwe n'ubushikiranganji bujejwe kumenyesha amakuru kugira ngo bashikirize amakuru y'ikibiriraho ku ku ngene amatora yariko aragenda. Hagati aho, abanyamakuru ntibari bemerewe kuvuga ivyo babona mu biharuro vyava mu matora kiretse ivyo bahawe n'umurwi ujejwe gutegura amatora, ibitandukanye no mu yandi matora y'imbere y'aho. Mw'iryo tangazo, Nestor Bankumukunzi avuga ko abamenyeshamakuru bitanze n'umwete wose kugira ngo barere ijisho uwo wese yipfuza kumenya ingene ico gikorwa cariko kiragenda mu gihugu. Ati: ""Ibikorwa baranguye mu nteguro y'amatora vyarafashije bimwe biboneka mu kumenyesha abenegihugu ingene amatora atunganijwe, ikirangaminsi cayo, inyifato yobaranga nko kwirinda imvugo ibiba urwanko canke iteranya"". Bwana Bankumukunzi avuga ati:  ""Barerekanye ubugira kandi ko bazi umwuga wabo n'umutima wo gushira imbere ineza ya bose"". Asaba uwo koba karaciyemwo akihenda ko hanyuma yozokwikosora na kare ngo ""umuntu wese arashobora kwihenda"". Ati: ""Uko biri kwose amategeko agenga umwuga wo kumenyesha amakuru n'ubuhinga bujanye nawo, nivyo vyonyene vyobabera ishimikiro"". Kuva mu 2005, bisanzwe bimenyerewe mu Burundi ko amaradiyo akorera mu runani mu gushikiriza amakuru ku bibazo bikomeye nk'amatora. Urunani nk'uru rwatanguye mu matora yo mu 2005, aho amaradiyo atari make yagiye hamwe agashikiriza ingene ayo matora ya mbere inyuma y'intambara yari yadutse mu 1993 yariko aragenda. Uretse ko kuva uwo mwaka urwo runani rwabandanije mu gushikiriza amakuru ku bibazo bimwe bimwe bikomeye, ntirwigeze ruhara mu matora yakurikiye haba mu 2010 canke mu 2015. Hagati aho, muri aya matora y'uno mwaka, abamenyeshamakuru ntibari bemerewe gushikiriza ibiharuro vy'ivyaba bivuye mu matora iyo bihejeje kwegeranywa mu tuzu no mu bigo vy'amatora, mu gihe mu matora y'imbere y'aha ariko babikora, maze bigatuma ivyayavamwo vyizigirwa gusumba. Mu ngingo ya 10 y'itegeko ngenderwako ry'amabenyeshamakuru mu gihe c'amatora ya 2020 ryateguwe n'ikigo CNC rigaterwako igikumu n'abarongoye ibimenyeshamakuru, abamenyeshamakuru bategerezwa kuvuga ivyo bahawe n'umurwi ujejwe gutegura amatora. Iyo ngingo ivuga iti: ""Kirazira gushikiriza, mu nzira iyo ari yo yose, harimwo n'imbuga ngurukanabumenyi, ibiharuro mfatakibanza canke ntabanduka vy'amatora kanaka kiretse ibizoba bitangajwe n'umurwi wigenda ujejwe gutegura amatora canke abawuserukira mu ntara no mu makomine"". Ku wa 04 z'uku kwa gatandatu, niho vyitezwe ko ibiharuro ntabanduka vy'ivyavuye mu matora bizotangazwa na sentare ijejwe kwubahiriza ibwirizwashingiro mu Burundi."	https://www.bbc.com/gahuza/amakuru-52894403
entertainment	Burundi - Ingoma: Reta yahagaritse abavuzi b'ingama b'umugwi Amagaba mu kiringo c'amezi atandatu	"Ubushikiranganji bujejwe akarere ka Afrika y'ubuseruko, urwaruka, inkino hamwe n'akaranga bwahagaritse abatimbo b'umugwo Amagaba ikiringo c'amezi atandatu bagirizwa kuvuza ingoma bahonyanze amategeko azigenga. Abo bavuzi b'ingama canke abatimbo bagirizwa kurenga kw'itegeko ryo ku wa 20 ukwezi kwa cumi mu 2017 rigena uko ingoma zivuzwa haba mu Burundi canke mu makungu. Mu ngingo y'ubwo bushikiranganji bugira buti: ""Twishimikije ko dutegerezwa kugikingira no kubungabunga akaranga k'Uburundi, duhagaritse mu kiringo c'amezi atandatu abavuzi b'ingoma  bo mu mugwi Amagaba mu kiringo c'amezi atandatu. ""Abo batimbo bavugije bongera batamba ingoma bahonyanze akaranga k'abarundi."" Muri ico kiringo, nta muntu n'umwe wo mri abo batumbo azoba afise uburenganzira bwo kuja mu biteramo vy'akaranga canke kuja mu wundi mugwi canke abantu berekana akaranga k'abarundi. Ku musi wa mbere itariki 7 z'ukwezi kwa kabiri mu 2022, igihe hariko harugururwa igiteramo ca Buja Sans Tabou, abavuzi b'ingoma b'wumugwi Amagaba bagaragaye bavuza ingoma bambaye amakoti n'amakaruvati. Iyo nyifato ikaba yarateye impari ku mbuga hwaniro, aho bamwe babitera ivyatsi abandi bavuga ko ari ibisanzwe kuko imico igenda ihindagurika uko imisi igenda irahera. Mw'itangazo Amagaba yasohoye itangazo aho bavuga ko bakiriye nkama ibihano bafatiwe. Bagira bati: ""Kubwo abatimbo b'Amagaba, turakiriye nkana igihano ubushikiranganji bwadufatiye kw'ikosa ryadushikiye ryanatirimukije abatari bake n'aho atari yo ntumbero yacu."" Inyuma y'umusi umwe igiteramo Buja Sans Tabou gitanguye, ubushikiranganji bujejwe akarere ka Afrika y'ubuseruko, inkino hamwe n'akaranga bwaciye bufata ingingo yo kugihagarika kubera ivyo vyabaye."	https://www.bbc.com/gahuza/amakuru-60338942
sports	Ayavugwa mu mupira w'amaguru i Buraya kuri uyu wa gatanu: Haaland, Milenkovic, Mbappe, Nketia, Flick	West Ham bizeye kuzana umukinyi w'imbere wa Arsenal, Eddie Nketiah, 21 mu mpera z'uyu mwaka. Manchester United iriteguriye kugura umukinyi w'inyuma w'umugwi wa Fiorentina na Serbie, Nikola Milenkovic, n'aho amahera asabwa kuri uwo mukinyi ari imiliyoni 38. (Sun) Imigwi ikomeye cane ya Espagne, Barcelone na Real Madrid ishobora kutagira ico bahanoba mu gushaka kugura umukinyi w'imbere akomeye cane wa Borussia Dortmund n'igihugu ca Norvege Erling Braut Haaland, w'imyaka 20. Uwo mukinyi yipfuza umushahara wa miliyoni 35 ku mwaka, umushahara ushobora gutuma Barca na Madrid babanza kwiyumvira. (Goal) Paris St-Germain bahamagarira umukinyi wabo akomeye cane w'imbere Kylian Mbappe, w'imyaka 22, gushira umukono ku masezerano mashasha, mu gihe uwo mukinyi adashaka amasezerano y'igihe kirekire.  (L'Equipe - in French) West Ham bizeye kuzana umukinyi w'imbere wa Arsenal, Eddie Nketiah, 21 mu mpera z'uyu mwaka. (Evening Standard) Wolves barashaka kugerageza kugura umukinyi w'imbere wa Benfica, Carlos Vinicius w'imyaka 26 mu mpera z'uyu mwaka inyuma y'aho Tottenham ifatiye ingingo yo kutamugura mu gihe yari yatijijwe muri uwo mugwi. (TVI24 - in Portuguese) Manchester United na Arsenal baranuganugwa ko bashaka kugura umukinyi wo hagati wa Rennes, umufaransa Eduardo Camavinga w'imyaka 18, yamaze gufata ingingo yo kutongereza amasezerano n'uwo mugwi arimwo muri kino gihe. (Marca) Manchester United iripfuza uukinyi w'inyuma wa Danmark, Joachim Andersen w'imyaka 24, yatijijwe n'umugwi wa Lyon muri Fulham. (B.T - in Danish) Umumenyereza wa RB Leipzig, Julian Nagelsmann yabeshuje inkuru zivugwa ko yagiriraniye ibiganiro na Bayern Munich kugira asubirire Hansi Flick. (ESPN) Bayern iriko iriyumvira kuzana umumenyereza Massimiliano Allegri mu kibanza ca Flick. Allegri nta mugwi afise amenyereza  kuva avuye Juventus mu 2019. (Sport Mediaset - in Italian) Chelsea iracabandanya kurondera umukinyi w'inyuma wa Uruguay na Atletico, Jose Maria Gimenez w'imyaka 26, ariko uwo yipfuza cane ni umukinyi w'inyuma wa Sevilla, Jules Kounde w'imyaka 22. (La Razon - in Spanish)external-link) Barcelona ishaka kugura umukinyi w'imbere wa Manchester City Sergio Aguero w'imyaka 32 agiye kurangiza ikiringo ciwe muri uwo mugwi mu mpera z'uyu mwaka, ariko Barca ifise ikibazo co gukwiza umushahara yemerewe na Juventus wa miliyoni 10 z'ama Euro. (Sport)external-link) Tottenham iriko iragerageza kugura umukinyi w'imbere wa Autriche Sasa Kalajdzic w'imyaka 23 akinira umugwi wa Stuttgart. (Eurosport)external-link ) Manchester United inuganugwa ko ishaka kugura umukinyi wo hagati wa Lazio Sergej Milinkovic w'imyaka 26. Uwo mukinyi kandi araronderwa na Real Madrid na PSG. (Gazzetta - in Italian)external-lin Juventus ifise umugambi wo kugura umukinyi w'imbere wa Barcelone Ousmane Dembele w'imyaka 23, amasezerano yiwe bafitaniye n'uwo mugwi arangiye mu 2022.  (Mundo Deportivo - in Spanish)external-link	https://www.bbc.com/gahuza/amakuru-56772417
politics	Ethiopia: umuhari urwanira mu ntara ya Oromia wishize hamwe na TPLF mu kurwanya reta	Umuhari w'inyeshamba Oromo Liberation Army wo mu ntara ya Oromia wishize hamwe n'inyeshamba za Tigray zirwanira mu buraruko bwa Ethiopia kugira ngo barwanirize hamwe ubutegetsi bw'iki gihugu. Umuhari Tigray People's Liberation Front (TPLF) nta tangazo urasohora kuri aya masezerano, ariko umuvugizi w'uwu muhari yemeje aya masezerano mu kiganiro yagiriraniye n'itororokanirizo ry'amakuru Bloomberg. Mu kwa gatanu, reta ya Ethiopia yatangaje ko iyi mihari yompi ari iy'iterabwoba, ariko ukwishira hamwe kwayo gushobora gutera ibibazo umushikiranganji wa mbere Abiy Ahmed. Uretse inyeshamba za TPLF zirwanira mu ntara ya Tigray, ingabo za reta ya Ethiopia zihanganye n'iyindi mirwi mu turere dutandukanye tw'igihugu. Mu ntara ya Oromia isanzwe ibamwo ubwoko bunini muri ico gihugu kandi ari nayo umushikiranganji wa mbere Abiy Ahmed avamwo, reta ihanganye n'uwu muhari, Oromo Liberation Army, OLA. OLA isanzwe irondera ubwigenge bw'abanyagihugu bo mu bwoko bwa Oromo nta ntambwe ya gisirikare  iboneka yigeze itera, ariko ibandanya itera umutekano muke mu turere dutandukanye tw'iyo ntara. Myinshi mu mishamirano yo hagati mu gihugu muri Ethiopia iri ku rugero ruto kandi ikaba ishingiye ku bibazo bwite vy'abanyagihugu - rero kubona OLA igiye hamwe n'inyeshamba za Tigray ibintu bishobora guhinduka. Mu misi iheze, ingabo za reta zagiye zitsindwa mu buraruko bw'igihugu gushika aho zitakaza intara ya Tigray yigaruriwe n'inyeshamba za TPLF. Vyabaye ngombwa ko reta ihagarika agahengwe yari yatangaje maze itera akamo ingabo z'igihugu n'abazishigikiye kurandurana n'imizi umuhari Tigray People's Liberation Front, TPLF.	https://www.bbc.com/gahuza/amakuru-58188973
politics	Ethiopia: Onu irasaba gushikira abakeneye imfashanyo muri Tigray	"Ishirahamwe mpuzamakungu ONU rivuga ko rikeneye vyihuta gushikira abantu ibihumbi n'ibihumbi bari mu kangaratete muri Tigray mu buraruko bwa Ethiopia. Ishami rya ONU rijejwe abana kw'isi, Unicef, rivuga ko amabarabara akwiye kwugururwa, indege zizana imfashanyo nazo zikarekurirwa kuzana imfashanyo za nkenerwa, muri iki gihe abana barenga 30.000 bageramiwe n'urupfu. Uwuserukira Unicef, Adele Khodr yabwiye BBC ati: ""Turakeneye kandi ko hasubira kuba itumatumanako, umuyagankuba ukagarukanwa kandi tugashobora gushikira abantu bakeneye imfashanyo."" Umutegetsi wo muri reta ku mugwa mukuru Addis Ababa yavuze ko abasirikare bashobora gusubira kwigarurira umugwa mukuru wa Tigray, Mekelle, mu ndwi zitatu mu gihe vyoba ngombwa. Ico gisagara cafashwe n'abagwanyi ku musi wa mbere. Igisirikare kivuga ko cavuye muri ico gisagara kubera gikeneye kwitegurira ibindi bikigeramiye, kandi ko abagwanyi bo muri Tigray batakiri ikibazo."	https://www.bbc.com/gahuza/amakuru-57666330
politics	Tanzania uko ndayibona: Ivyo Prezida Samia amaze gushikako mu mwaka umwe	"Mu makete y'abamenyeshamakuru b'abanya-Afrika, Sammy Awami arasubiza amaso inyuma ku kugene Tanzania yahindutse mu mwaka umwe kuva Samia Suluhu Hassan abaye umugore wa mbere abaye ategetse ico gihugu inyuma y'urupfu rwa prezida John Pombe Magufuli. Iyo igipimo c'umunezezo canke ukwishima gifatwa mu ndwi nkeya ziheze, cari kwerekana ko aba-Tanzania bari mu bantu ba mbere banezerewe kw'isi, nk'uko bivugwa n'aba-Tanzania bamwe bamwe ku mbuga hwaniro. Mu mayinga make aheze, prezida Samia Suluhu Hassan, azwi cane gusa nka Mama Samia, yarabonanye na babiri mu ndongozi z'umugambwe uza imbere mu yitavuga rumwe n'ubutegetsi, Chadema, Tundu Lissu na  Freeman Mbowe, ibintu atawari gushobora gucisha mu mutwe haraheze umwaka. Lissu aba mu buhungiro inyuma yo kuraswa amasasu 16 mu 2007 mu kugerageza kumwica vyafashwe ko vyari bifise imvo ya poritike. Mbowe aherutse kuva mu munyororo, aho yari apfungiwe kuva afashwe yagirizwa ivyaha vy'iterabwoba mu kwezi kw'indwi igihe yari yiteguriye kugirisha ikoraniro ryo gusaba ko hagira ibihindurwa mw'ibwirizwa nshingiro. Umunyamategeko akaba n'umwe mu baharanira uburenganzira cane Fatma Karume yanditse kuri Twitter ati: ""NDAKWISHIMIYE, SSH [Samia Suluhu Hassan]. Lissu nawe nyene arakwishimiye."" Haraheze umwaka, Tanzania cari ikindi gihugu. Ico gihe prezida John Pombe Magufuli yabona ko abatavuga rumwe n'ubutegetsi ari ibikoresho vy'inyungu z'abanyamahanga. Ururimi rwiwe ku batavuga rumwe na reta zari inguvu, kandi yari yihaye ihangiro ryo kuzimanganya poritike ishingiye ku migambwe myinshi. Kuba ibintu vyarahindutse nta n'umwe atavyemera mu mice yose ya poritike. Lissu avuga ati: ""Si ndi umuntu agenda arakoma amashi, [ariko] hari ibintu Mama Samia yatanguye gukora neza. Kandi kubera yatanguye gukora ibintu neza, tuzomushigikira abikore neza gusumba."" Ikidahurizwako n'ukumenya niba prezida Samia ivyo ariko arahindura akwiye kubishimirwa vyose. Tanzania yabaye igihugu gitwazwa igitugu ku mugambwe n'ubu ariwo utwara, Chama Cha Mapinduzi (CCM), ubu arongoye. Yari icegera c'umukuru w'igihugu muri reta yakoze uko ishobora ngo izimanganye ukutavuga rumwe n'ubutegetsi no guta abantu mu munyororo ku mpamvu zo kuyinegura gusa. Kunyuruza abantu, kubura abandi irengero, ku mvo bivugwa ko ari iza poritike, vyarakozwe kuri reta yazamwo ubwa kabiri mu butegetsi bwayo. Hari n'ikibazo co kumenya niba ashaka gushira mu mategeko impinduka ziriko ziraba. Nyinshi zisa n'izishingiye ku gushaka kw'umukuru w'igihugu ubwiwe gusa. Nk'akarorero, mu gihe kubonana n'abanyaporitike batavuga rumwe n'ubutegetsi ari intambwe nziza mu kwubaka icizere, amategeko agenga imigambwe adahurizwako ntarahinduka. Ivyo biha urwego rujejwe imigambwe ububasha bwagutse kandi budatomoye neza bwo gufuta umugambwe no guha igihano co gupfungwa gushika ku mwaka uwo ariwe wese yihaye igikorwa co kwigisha ibijanye n'ubuzima bw'igihugu, nko gushishikariza abanyagihugu kwiyandikisha kugira bazokwitabe amatora. Ni nk'uko, n'ubwo ibihano ku binyamakuru vyinshi vyavanyweho, itegeko ryo 2016 rigenga ibimenyeshamakuru, iryo mu 2018 rigenga ibinyamakuru vyo ku mbuga hwaniro n'iryo mu 2015 rigenga ivyaha biciye mu kwinjira mu mashini (Cybercrimes), ayo yose ntarahinduka mu gihe ariyo yakomeje ukubuza ibinyamakuru gukorera mu bwigenge akanabikwegera ibihano nko guhagarikwa canke kwugarwa. Ico prezida Samia yakoze ubu n'uguhagarika umuhindimuko wo gushika ku ntwaro y'igitugu idateye amazi. Yasubije igihugu mu gihe c'imbere ya 2015, ariko nta kinini arakora kugira ahindure amategeko yatumye uwo yasubiriye akandamiza abatavuga rumwe n'ubutegetsi. Ariko ivyo amaze gukora mu nzira ya poritike yihanganira abandi vyerekana ko umukuru w'igihugu ashaka kugira ivyo ahindura. Ariko vyerekana kandi ko ari mu mayirabiri hagati yo kubandanya impinduka no kugumiza umugambwe arongoye ku butegetsi.  Nk'akarorero, abanyaporitike batavuga rumwe n'ubutetegetsi babonanye n'ubu ntibarekuriwe gukoresha amakoraniro. Ariko birasa n'uko ibiriko birahinduka bizorama. Ico cizere kiva mu kwibaza ko prezida Samia ubu yamaze gufata mu minwe umugambwe uri ku butegetsi. Mu mezi ya mbere Magufuli agipfa, yategerezwa kwama ariko aributsa abamwumva ko n'umukuru w'umugore ategerezwa kwubahwa no kwizerwa. Ico gihe abashikiranganji basa n'abashaka kwubaha ivyo bishakiye mu mategeko yabaha. Kimwe mu bishobora kugagaza kuba ubutegetsi bwiwe buguma bukomera n'ifungurwa rya Mbowe - inyuma y'urubanza rwiwe rwamaze amezi umunani kandi ata vyagiriji, abantu nabo badasiba gusaba ko urubanza rwiwe rwofutwa. Vyibazwa ko rwahebwe kuko yihagazeko imbere y'abasigaye bakiri ku ngendo ya Magufuli baterekwa impinduka ziwe. Bamwe bagereranya ibiriko birahinduka nko ku gihe ca prezida Jakaya Kikwete, umwe mu bo Samia yafatirako akaba ari nawe  yatwaye imbere ya Magufuli. Uburyo bwiwe bwo gutwara bwari ubwo gushira abantu hamwe,  amatati ya poritike n'abatavuga rumwe n'ubutegetsi akenshi yakemurirwa mu biganiro ku kirimba c'umukuru w'igihugu bariko barasangira icayi n'utwuzango. Ivyo vyatuma reta isa n'iyidakoresha amategeko acinyiza. Aho umuntu afatira icizere n'uko hanagarutse poritike z'ubutunzi ziha ikibanza abikorera ku giti cabo. Abanyamitahe b'abanyamahanga bariko barareshwa cane, ibihugu vya Buraya bisigaye birabwa nk'ivyo gufashanya mw'iterambere aho kuba ibishaka kwiganza canke kuba ""mabeberu,"" ni ukuvuga amasuguru (impfizi) y'impene - ijambo ry'akagaye ryakoreshwa na Magufuli. Hamwe na kahise ke ko guharanira agateka ka zina muntu binyuze mu gukorera hamwe, n'amamuko yiwe yo muri Zanzibar aharangwa umuco wo kwicisha bugufi no kwakira abandi, nta gitangaje ko agira ingendo itandukanye mu gutwara. Ariko ashobora guhura n'abatavyuma kumwe na we bakomeye cane muri CCM, hamwe, nk'akarorero, yokwemera ko haba amatora kamarampaka ku mpinduka mw'ibwirizwa nshingiro, ikintu abatavuga rumwe na reta n'abashigikiye demokrasi baguma basaba, kuko vyogabanya ububasha bw'umugambwe wiwe ku butegetsi. Prezida Samia yashitse ku butegetsi mu bihe  vy'igitangaza, mu gihugu n'ingendo ya poritike vyiganziwe n'ijwi ry'abagabo  vyatejwe imbere cane n'uwo yasubiriye. Umunsi umwe mw'ijambo imbere y'abanyagihugu, uwahoze ari umukuru w'igihugu umuhisi Magufuli yavuze atebura ingene abagore bihagararako bakubitwa, mu rindi naho akekeza mu buryo bujanye n'igitsina umugore w'umushingamateka kubera inzobe y'urukoba rwiwe. Aho hompi yarakomewe amashi cane. Inyuma y'umwaka umwe, prezida Samia yashoboye kuvyura icizere c'intango nshasha. Ariko igipimo kizogaragaza ko ishaka ryiwe ryo gukora impinduka zirama kiri ku muvuduko n'aho azogarukira mu guhindura amategeko ari nayo  yoshimangira iragi ryiwe ariko kandi akanakingira ukwishira n'ukwizana kw'abanya-Tanzania, akanabera inkinzo igihugu ku bategetsi b'igitugu bozokwinjira ingoro y'umukuru w'igihugu muri kazoza."	https://www.bbc.com/gahuza/amakuru-60829123
politics	Intambara ya Ukraine: Amwe mu makuru yo ku murango wo kuri uno wa mbere	"Abategetsi ba Ukraine bavuga ko abantu  n'imiburiburi batandatu biciwe mu gitero ku kigo c'iguriro (Centre commercial/shopping center) kandi ko n'amazu atari make yononekaye mu karere ka Podilskyi ku mugwa mukuru Kyiv. Amasanamu yasohowe n'ikigo ca Ukraine kijejwe ubutabazi yafashwe igihe iyo nyubakwa yaterwa amabombe. Abajejwe kuzimya imiriro y'ivyaduka bahavuye baboneka mu nyuma bariko bagerageza kurokora abantu babuze iyo baja n'iyo bava mu bihomoka. Abategetsi bavuga ko itangi y'itoni 50 yuzuye gaze y'ubumara yononekaye igihe ikigo ca Sumykhimprom caterwa ikibombe c'Uburusiya, ivyatumye haboneka ibicu vya ammoniaque. Ico gicu cagize ingaruka ku karere k'ibirometero 2,5, nk'uko buramatari w'iyo ntara Dmytro Zhyvytskyy abivuga. Avuga ko umuntu umwe ari we yakomerekeye muri iki gitero - uyu nawe akaba ari umukozi yakorera kuri ico kigo. Abanyagihugu baba mu gisagara kibanyi ca Novoselytsya  basabwe kwinyegeza kubera ico gicu. Ammoniaque ikoreshwa cane mu guhingura ifumbire kandi ironona ibintu. Ishobora gutera ububabare no guturira ihemero ikonona n'amaso. Amakuru ya nyuma avuga ko impunzi zihunga Ukraine zababa imiriyoni 10, bamwe bahungira hanze, abandi hagati mu gihugu. Abarenga imiriyoni 2,1 bahungiye muri Pologne  kuva intambara yaduka, nk'uko bitangazwa n'igisata kijejwe gucungera imbibe za Pologne. Hagati aho, ibitigiri vy'abajabuka biriko biragabanuka. Ku wa Mungu honyene, abantu 33.800 barajabutse urubibe, nk'uko vyandikwa n'iki gisata ku rubuga rwa Twitter, igitigiri cagabanutse kuri 16% kuva ku wa gatandatu. Gushika isaha cumi na zibiri z'agatondo mu masaha mpuzamakungu kuri uno wa mbere, abantu 5700 nibo bajabutse, igitigiri cagabanutse ku rugero rwa 17% . Bamwe mu bahungiye muri Pologne baramaze gufata inzira ibajana mu bindi bihugu. Uwahoze ari kizigenza w'umurwi nserukiragihugu w'Ubwongereza mu mupira w'amaguru, David Beckham, ejo yahaye konte yiwe yo ku rubuga rwa Instagram umuganga wa Ukraine mu gisagara ca Kharkiv. Dr. Iryna, arongoye ikigo gifasha abibarutse, yasohoye amareresi yerekana ibikorwa vy'abavuzi muri ico gisagara kimaze indwi zitatu giterwa urutavanako amabombe y'Uburusiya. Imwe muri aya mareresi yerekana inzoya zari zihejeje kuvuka ziriko ziravurwa, hamwe n'icumba co mu kuzimu abarwariye muri iki kigo bahungishirijwemwo aya mabombe. Beckham w'imyaka 46 ubu afise abantu barenga imiriyoni 71 bamukurikira kuri Instagram. Dr. Iryna ari na we arongoye iki kigo avuga ati: ""Imisi ya mbere niyo yari igoye cane. Vyabaye ngombwa ko twiga ingene dukorera mu mabombe n'ibitero vy'indege. ""Dusa n'abashize ubuzima bwacu mu kaga, ariko ibi ntaco bitubwiye. Turakunda akazi kacu, abaganga n'abaforoma bose hano, turatekerwa n'ubwoba, turarira, ariko nta n'umwe muri twebwe twese arota aheba""."	https://www.bbc.com/gahuza/amakuru-60818263
business	'Igituririre ni cinshi muri Afrika y'Epfo' - Akanama ka Zondo	"Inyuma y'icegeranyo gishira ahagaragara ubusuma bw'ama miriyaridi y'amadolari mu kigega ca reta ya Afrika y'epfo ku ntwaro y'uwamubanjirije, prezida Cyril Ramaphosa yariyemeje ko ""ivyo bitazosubira kuba ."" Ariko abanye Afrika y'epfo ntibemera ko hari icigwa bakuyemwo. Barababajwe no kuba amahera yibwe yari gukoreshwa mu bisata vy'amagara y'abantu n'uburezi muri ico gihugu. Ayo matohoza akomeye ku giturire co ku ntwaro ya prezida Jacob Zuma yerekanye ingene nk'ibisata vyose vya reta vyanigiwe mu menshi, birononwa n'abategetsi ba ANC  (African National Congress), uri ku butegetsi kuva mu 1994 harangiye intwaro y'abazungu bari ku rushi. Iki cegeranyo cagiriza ahanini uwo mugambwe. Prezida Ramaphosa ubwiwe yabwiwe n'ako kanama karongowe n'umucamanza, ko atakoze ibikwiye mu gukumira ubwo busuma igihe yari icegera ca Zuma. Impapuro zirenga 5.000, akanama Zondo - kiswe izina ry'umucamanza wo mu rwego rwo hejuru akarongoye - karerekana ido n'ido ry'ingene ubutunzi bwa reta bwibwe. Kiranerekana ingene abagwizatunga bavukana bo mu muryango wa Gupta, bagerageje kugira uruhara mu ngingo za politike n'ubutunzi mu ntumbero yiswe  ""kwigarurira reta"". Zuma yirukanywe ku butegetsi mu 2018 yagirizwa igiturire caguma congerekana, hanyuma Ramaphosa aca afata ubutegetsi yiyemeje guhanagura ivyo vyose. Igice ca nyuma c'ico cegeranyo c'akanama ka Zondo cashikirijwe ku musi wa gatatu. Prezida akaba yavuze ko ivyo babonye ari ""iceyi kuri demokrasi yacu kandi vyahonyanze uburenganzira bw'abanye Afrika y'Epfo bose."" Ariko bimwe muvyo ico cegeranyo casozerereyeko ni gusigira ibibazo prezida ahari ubu ategerezwa kwishura vyerekeye impamvu vyabaye arorera. Ico cegeranyo kigira kiti: ""Hari inkuru nyinshi zifise ifatiro zamenyekanye (...) zashobora kumutuma agira amatohoza akanafata n'ingingo kuri bimwe bivugwa bikomeye. ""Nk'icegera c'umukuru w'igihugu, yari afise ububasha bwo kubikora."" Mu ntango ayo matohoza yategerezwa kuba mu misi 180, ariko ukurengukisha abantu vyatwaye imisi 400 aho ivyabona 300 vyabajijwe. Ico gikorwa cose catwaye imyaka ine. Ivyemezo vyarerekanye ingene abategetsi ba ANC, harimwo abashikiranganji b'ubu n'abakera bagiye canke bafashije mu busuma  vyatumye igihugu gihomba amahera menshi. Muri ivyo harimwo kubuza gukora igisata kijejwe gutoza amakori mu gihugu, gupfukama mu nda ishirahamwe ry'indege South Africa Airways, kwiba amahera mu gisata kijejwe ingendo za gariyamoshi muri ico gihugu no mu kwivanga mu biraba ikinyamakuru ca reta, SABC. Igisata kijejwe iperereza na co nyene caragabanuwe inguvu mu kugena abakozi bo mu rwego rwo hejuru babujije ko haba amatohoza babisabwe na Zuma n'abandi bantu bifatwa ko bamwegereye."	https://www.bbc.com/gahuza/articles/cn0r2l1ymxxo
politics	Guinea-Bissau: CEDEAO iriyamiriza 'kugerageza' gutembagaza ubutegetsi	"Ishirahamwe ry'akarere k'ibihugu vya Afrika y'uburengero, CEDEAO/ECOWAS, ryiyamirije ico ryise ""kugerageza"" gutembagaza ubutegetsi muri Guinée-Bissau, risaba abasirikare gusubira mu makambi. Ibi bikurikiye amakuru y'uko hari abantu bambaye impuzu z'igisivile batanguye kurasa bari hafi y'inyubakwa ya leta yaberamwo inama hagati y'umukuru w'igihugu n'umushikiranganji wa mbere b'iki gihugu, aho bari hakaba hatazwi. Ibiro ntaramakuru Reuters bisubiramwo amajambo y'itangazo rya CEDEAO agira ati: ""CEDEAO iriko irakurikirana n'impungenge nyinshi ibiriko birabera muri Guinea-Bissau... aho abasirikare bariko bararasa mu micungararo y'ingoro ya leta."" ""CEDEAO iriyamiriza kugerageza gutembagaza ubutegetsi ikaba inashinze ijisho abasirikare ku bijanye n'umutekano wa Prezida Umaro Sissoco Embaló hamwe n'abagize leta yiwe."" Muri iyi minsi ya vuba CEDEAO yahagaritse ikindi gihugu c'ikinyamuryango, Burkina Faso, aho abasirikare batembagaje ubutegetsi."	https://www.bbc.com/gahuza/amakuru-60220041
health	Gufungura neza: Imfungurwa ntungamagara 90% y'abantu batarya bihagije	"Nk'ubu nobereka imfungurwa z'akamaro kadasanzwe zishobora kubatuma muramba mwumva mworyoherwa? Mu bisanzwe, izi ni imfungurwa zigabanya ivyago vyo gufatwa n'indwara z'umutima (crises cardiaques), isanganya ry'ubwonko (AVC) hamwe n'izindi ndwara zidakira, nk'igisukari co ku rugero rwa kabiri. Izi mfungurwa ni izibatuma mwirinda umuvyibuho urenze urugero, umuvuduko udasanzwe w'amaraso, zikabafasha kandi kugabanya vya binure bizwi nka cholestérol. Izi mfungurwa zirasanzwe kandi ntizizimvye, mbere biroroshe no kuzironka mu masoko n'amazu adandarizwamwo imfungurwa. Zizwi nka fibres - si ikintu gihambaye cane kw'isi, ariko icigwa gikomeye cerekana urugero nkenerwa rwa fibres dutegerezwa gufungura, kikerekana kandi ko hari akarusho kadasanzwe ku magara yacu. Umwe mu bashakashatsi, Prof. John Cummings, yabwiye BBC ati: ""Ubu ibimenyetso ni vyinshi kandi bikomeye: ni ngombwa ko abantu batangura kugira ico bakoze kuri iki kintu "". Ubwoko bw'izi mfungurwa burazwi cane mu kurwanya kugumirwa, ariko uturusho zizanira amagara ni twinshi cane. Abashakashatsi bo kw'ishure kaminuza ya Otago muri Nouvelle-Zélande, hamwe n'abo kw'ishure kaminuza ya Dundee, bemeza ko abantu bategerezwa gufungura n'imiburiburi 25g (garama)  za fibre ku musi. Ariko bavuga ko uru ari urugero ""rubayabaye"" mu kubungabunga amagara, ariko ko kurenza 30 navyo ari ngirakamaro cane. Umuhwi wonyene ukwawo upima hafi 120g, ariko rero si ukuvuga ko ufise fibres gusa. Ukuyemwo ibiwugize vyose, nk'isukari hamwe n'amazi, usigarana 3g zonyene za fibres. Abantu benshi kw'isi bafungura fibre ziri musi ya 20g ku musi. Mu Bwongereza, abantu bari musi y'umwe ku bantu cumi bakuze nibo bafungura 30g ku musi. Ugereranije, usanga abagore bafungura hafi 17g, abagabo nabo 21g ku musi. Uzozisanga mu vyamwa n'imboga, intete zimwe zimwe zikunze kwiherezwa mu gitondo, imikate n'ubutsima bikozwe mu ntete zidakoboye, intete zumye ziva  ku biharage n'ibindi bimeze nka vyo, indengu (lentilles), ubushaza, ivyema/ibiyoba  n'intete. Elaine Rush, umwigisha w'ibijanye n'imfungurwa kuri kaminuza y'ubuhinga ya Auckland, afatira kuri aka karorero mu gusigura iziri hagati ya 25g na 30g: igice c'igikombe ca avoine (oats)- 9g za fibres | agapande k'umukate usa n'ubutsima bw'ingano (pain gris) - 2 g za fibres | igikombe k'indengu zitetse  - 4 g za fibres | ikirayi gitekanye ibishishwa  - 2g za fibres | inusu y'igikombe ca betterave  - 1g za fibres | ikaroti imwe  - 3g za fibres | paume imwe iriko ibishishwa  - 4g za fibres Ariko yongerako ati: ""Ntivyoroshe kwongereza urugero rwa fibre mu mfungurwa"". Prof Cummings aravyemera. Ati: ""Ni ikibazo gikomeye"". Ikigo kijewe amagara y'abantu mu Bwongereza National Health Service, kirabisigura. Muri izi nzira harimwo : Ikinyamakuru gitangaza amakuru ajanye n'amagara y'abantu Lancet cashize ahabona ivyavuye mu vyigwa 185 vyakozwe hamwe n'bindi 58 vyakorewe ku mavuriro. Nk'uko ivyavuye muri ibi vyigwa bivyerekana, ufashe abantu 1000 ukabavana ku mfungurwa bahora bafungura zifise fibres nkeya ( munsi ya 15g)  ukabashira ku mfungurwa zifise fibres zikwiye (25-29g), ushobora gusanga ukijije abantu 13 bari gupfa, hamwe n'abandi batandatu bari gufatwa n'indwara z'umutima. Ibi ni ivyavuye mu vyigwa bisanzwe bikurikirana abantu mu kiringo c'imyaka kuva kw'icumi gushika kuri 20. Iki cigwa cerekana kandi ko abasanzwe bafungura fibres badakunda kurwara indwara z'igisukari co ku rugero rwa kabiri hamwe na kanseri yo mu mara, zikongera zikagabanya ibiro vy'umurengera, umuvuduko w'amaraso hamwe na vya binure cholesterol. Uko abantu bafungura indya zirimwo fibres, niko amagra yabo atera amera neza. Muri kahise, abantu bibaza ko ama fibres ata kintu kinini akora mu mubiri, ko umubiri udashobora kuzihingura, ko umuntu yazifungura akazisohora uko nyene. Ariko, fibres zituma twumva ko duhaze kandi zikagira uruhara mu guhingura imfungurwa zirimwo ibinure mu rura ruto. Ibintu bikomera cane mu gihe ziri mu rura runini, kubera bacteries  ziri mu rura runini ari zo ica yihereza. Urura runini rutunze amamiriyaridi y'a bacteries, iyo rero ufunguye fibres nyinshi nizo zica ziba imfungurwa zazo. Si ibintu bitangaje ko umubiri wacu ukeneye ama fibres, intete zidakoboye, ivyamwa n'imboga ku magara yacu. Ariko bivanye n'uko abantu benshi usanga badakunze kwihereza imfungurwa nkenerwa, hari ubwoba ko usanga badafata fibres zikwiye. Prof Nita Forouhi wo kw'ishure kaminuza ya Cambridge avuga ati: ""Ni ngombwa ko dufata nka nkama ivyavuye muri kino cigwa"". ""Ivyavuyemwo bisigura ko, n'aho abantu benshi usanga badakunze kwihereza imfungurwa ndemamubiri, ni ngombwa ko biyumvira uruhombo bagira iyo badafunguye fibres zikomoka mu ntete zidakoboye"". ""Ubu bushakashatsi buremeza ko fibres hamwe n'intete zidakoboye zifise akamaro kadasanzwe ku magara yacu mu gihe kirekire"". Iki cigwa cakozwe mu ntumbero yo gufasha ishirahamwe rijejwe amagara y'abantu kw'isi, OMS/WHO gutegura ivyemezo ku bijanye n'urugero rwa fibres abantu bakwiye gufata kugira ngo babungabunge amagara yabo. Bumwe mu buryo bwo kwongereza urugero rwa fibres mu mfungurwa zacu ni uguheba imikate ikozwe mw'ifu y'intete zikoboye tukaja ku yikozwe mu ntete zidakoboye. Ni vyo vyabaye ku masoko y'izi mfungurwa, nk'uko vyerekanwa n'urukurikirane rw'ubushakashatsi bwakozwe na reta ku bijanye n'ingene imiryango yagiye ikoresha amafaranga kuva mu 1974. Kuva hagati y'imyaka ya 1970 gushika hagati y'imyaka ya 1980, umukate wera wagiye ugabanuka, mu gihe umukate usa n'umutsima w'ingano (pain gris)  hamwe n'uwukozwe mw'ifu y'intete zidakoboye wagiye wiyongera. Kuva ico gihe, umukate wera wagiye ugabanuka kw'isoko, mu gihe imikate isa n'umutsima w'ingano n'iyikozwe mw'ifu y'intete zidakoboye yagiye yiyongera cane muri ico gihe, n'aho vyagiye bukebuke. Bigaragara rero ko, mu gihe ibitigiri vy'abarondera umukate kw'isi vyagabanutse, myinshi mu yagurishijwe yari imikate ifise urugero runini rwa fibres."	https://www.bbc.com/gahuza/amakuru-59458304
entertainment	Kanye West yahinduye icese izina ryiwe yiyita Ye	"Umuririmvyi yari azwi nka Kanye West  kuva ubu agiye kwitwa icese izina rigufi rya Ye. Umucamanza wo muri Los Angeles yemereye uwo muhinga wa rap guhindura izina, nk'uko vyemejwe n'uwujejwe kumenyesha amakuru muri Sentare nkuru ya Los Angeles. Uwo rurangiranwa w'imyaka 44 yari yabisavye mu kwezi kw'umunani avuga ko ari ""ku mvo ziwe bwite"". Uwo mu rapper, azwi ku ndirimbo nka Gold Digger na Stronger, yari asanzwe amaze gukoresha Ye nk'iritazirano hanyuma mu 2018 arikoresha nk'umutwe w'urukurikirane rw'indirimbo.  Iyo album imaze igihe isohotse, yanditse kuri twitter ati: ""N'ubwo nzwi mu buryo bwemewe nka Kanye West. Ndi YE."" Ubu rero yabitangaje icese izina yari asanganywe - Kanye Omari West - ntirikiriho. Mu gihe kuri twitter yari asanzwe yitwa Ye, kuri Instagram no ku rubuga rwiwe (website) hari hagikoreshwa izina ryiwe gushika ku wa kabiri. N'ubwo ari impfunyapfunyo ya Kanye, iryo zina yihaye rifise n'ico risigura mu bijanye n'idini kuri ico camamare. Mu 2018 yavugiye mu kiganiro yahaye umuremesha-biganiro vya radio, Big Boy, ati: ""Nibaza ko Ye ariryo jambo rikoreshwa cane muri Bibiriya, kandi muri Bibiriya risigura wewe. N'ukuvuga ndi wewe, ndi twebwe, ni twebwe."" ""Rivuye kuri Kanye, risigura we wenyene, rija kuri Ye ryerekana uko tuba tumeze, neza, nabi, tuzazaniwe, ivyo uko turi vyose."" Ye yasohoye album yiwe ya vuba Donda mu kwezi kwa munani irimwo indirimbo 27 zimara amasaha abiri. Mu nyuma yaciye avuga ko abasanzwe basohora indirimbo ziwe, Universal Music Group, basohoye atabahaye uruhusha album yiwe igira 10 yari irindiriwe umwanya munini cane. Abandi baririmvyi nka Prince, Snoop Dogg na Sean Love Comb nabo baragiye barahindura  amazina yabo, bamwe mbere kenshi. Ye yaravuzwe cane mu binyamakuru muri uyu mwaka igihe yavana n'umugore wiwe bari bamaranye imyaka indwi,  Kim Kardashian. Uwo mugabo n'uwo mugore bafitaniye abana bane, bari mu bantu babaye ivyamamare cane kw'isi. Ubukwe bwabo bwabaye bumwe mu bw'abantu b'ivyamamare kw'isi bwakurikiranywe cane muri iyi myaka irenga mirongo iheze. Iyo nkuru yakurikiye umugambi  wa Ye utagenze neza wo kwitoza mu kibanza c'umukuru w'igihugu wa Amerika mu 2020."	https://www.bbc.com/gahuza/amakuru-58966054
entertainment	Bob Marley: Kwibuka imyaka 40 iheze iyo mboneza ipfuye	"Imyaka 40 iraheze kuva umuririmvyi wa reggae yasize izina Bob Marley yishwe na cancer i Miami, ku myaka 36, hari ku wa 11 ukwezi kwa gatanu mu 1981. Uwo munyamuziki n'umwe mu bakundwa kandi bemewe cane muri kahise k'umuziki, ku ndirimbo nyinshi zabiciye bigacika nka No Woman No Cry, One Love, na Redemption Song. Indirimbo yiwe Buffalo Soldier niyo yabaye rurangiranwa kurusha izindi mu Bwongereza, aho yagiye mu kibanza ca kane mu kwezi kwa gatanu mu 1983. Album [urukurikirane rw'indirimbo] yo mu 1977 Exodus yiswe Album y'Ikinjana n'ikinyamakuru Time Magazine. Marley yavutse mu 1945, kuri se w'umuzungu na nyina w'umwirabure, muri Jamaica. Nk'umwana yakuriye mu bukene kandi nta migenderanire myinshi bari bafitaniye na se, uwo akaba yari asanzwe ari umusirikare wo mu mazi yakorera reta y'Ubwongereza. Yavuye iwabo ku myaka 14 aja gutangura umwuga w'umuziki i Kingston. Mu  1972, Marley yashitse mu Bwongereza n'umugwi wiwe The Wailers kuremesha ibiteramo na Johnny Nash mu ntumbero yo kugerageza kumenyekana ku rubuga mpuzamakungu. Mu mwaka ukurikira, The Wailers basohoye album yabo Catch a Fire baca bakora igiteramo cabo ca mbere kuri television kuri BBC. Ico giteramo cagize ingaruka nini cane gica kibazanira abakunzi benshi ku bo bari basanganywe. Inyuma y'urundi rugendo rw'ibiteramo mu 1975, yafashe amajwi ikibiriraho indirimbo No Woman No Cry kuri The Lyceum, i Londres, ica isohoka yonyene (single) ibera Bob Marley indirimbo yiwe mbere yagiye ku rutonde rw'izikundwa cane mu Bwongereza. Uwo muririmvyi yaciye aja mu murongo w'abaririmvyi bakomeye kw'isi aca aba izina rizwi mu aho uciye hose. Marley yari azwi ku kwemera kwiwe gushingiye kuri  Rastafarism, hamwe n'umugore wiwe, Rita, idini rikaba ryaragaragara mu ndirimbo ziwe. Uwo muririmvyi yarakunda kandi cane umupira w'amaguru, vyari bizwi ko acishamwo akaja gukina iyo afashe akaruhuko mu gihe co gutegura indirimbo (muri studio) canke imbere yo kuremesha igiteramo. Mu kiganiro mu 1980 yavuze ati: ""Nkunda umuziki imbere yo gukunda umupira."" ""Gukina umupira w'amaguru no kuririmba n'ibintu bibangamye kuko umupira urimwo kubabazanya. Ndirimba amahoro, urukundo n'ibindi nk'ivyo, urabona uriko urakina ntawuzi igishobora gushika, ""Umuntu aguteze akakubabaza umenga ibaye intambara."" Igiteramo c'ikibiriraho ca nyuma ca Bob Marley mu Bwongereza cabaye itariki 13 ukwezi kw'indwi mu 1980 muri New Bingley Hall, Stafford. Marley yaciye apfa mu mwaka ukurikira ahitanywe n'indwara ya melanone acral-lentigineux yari yatowe mu 1977. Yashinguwe aho yavukiye muri Jamaica mu kigwati ca Nine Mile. Amafoto yose n'aya nyeneyo."	https://www.bbc.com/gahuza/amakuru-57071855
health	Covid: Bolsanaro wa Brazil yise abakuru b'intara 'abanyagitugu' kubera ingingo za guma mu rugo	"Umukuru wa Brezil Jair Bolsonaro yise ""abanyagitugu"" abakuru b'intara n'ibisagara bafashe ingingo z'umukwabu wo kutava mu ngo kugira bahagarike ikwirakwira rya coronavirus. Ashikiriza ijambo abayoboke biwe mu birori vyo guhimbaza isabukuru ry'amavuko yiwe, yavuze ko reta yiwe yakoze ivyo ishobora vyose ko hageze rero ko imirimo y'ubutunzi isubira gukorwa. Ku ndwi iheze, ikigo ca mbere mu bijanye n'amagara y'abantu Fiocruz cagabishije kivuga ko igisata co kwitaho amagara y'abantu muri Brezil cananiwe ku rugero rutari bwigere ruboneka. Cavuze ko  ivyumba vyo mu bitaro vyakira abaremvye cane vyarengewe. Prezida Bolsanaro, yakwije imyaka 66 ku wa mungu, yagumye yanka ingingo zo kuguma mu rugo, avuga ko ingaruka zazo ku butunzi zoba mbi cane kurusha ingaruka z'iyo ndwara ubwawo. Mu minsi iheze uwo mukuru w'igihugu yabwiye abanyaBrezil ''kureka kuboroga"" kubera ico kiza. Uburyo Bolsonaro yitwara ku kibazo c'indwara ya corona bwatumye anegurwa cane mu gihugu no mu mahanga. Mu yindi nkuru itandukanye ariko ijanye n'iyo, ubushikiranganji bwa Brezil bujejwe amagara y'abantu ku wa mungu bwakuyeho ingingo yategeka kubika 50 kw'ijana y'incanco kugir  zizoterwe abamaze kuronka urwa mbere. Umushikiranganji yahahora Eduardo Pazuello yavuze ko intumbero ari ukugira igitigiri kinini gishoboka c'abantu baronke nibura urucanco rwa mbere vuba hashoboka, nk'uko bitangazwa n'itororokanirizo ry'amakuru AFP. Brezil iriko irita ku rutare kugira hatangwe incanco muri ico gihugu kinini cane. Gushika ubu hakoreshwa incanco za Oxford-AstraZeneca na CoronaVac rwo mu Bushinwa, zompi zikenera ko umuntu aziterwa kabiri. Brezil yanatumyeko kandi incanco za Pfizer-BioNTech, Johnson & Johnson na Sputnik V. Brezil iza ubwa kabiri kw'isi mu bihugu bifise impfu nyinshi zifatiye kuri Covid-19 - inyuma ya reta Zunze Ubumwe za Amerika. Abantu barenga 294.000 baramaze guppfa kuva ico kiza giteye, abamaze kwandura iyo ndwara gushika ubu ni miriyoni 12, hakurikijwe ibiharuro bitororokanywa na kaminuza ya Hopkins yo muri Amerika. Muri rusangi muri Brezil hapfa abantu 2.200 ku munsi  kubera Covid. Umurindi wa vuba wo kwandura bivugwa ko watewe n'ubwoko bushasha bw'uwo mugera bwandukira cane. Fiocruz kivuga ko intara 27 za Brezil havuyemwo zibiri gusa, zose zimaze kuja hejuru ya 80% y'ubushobozi bwo kwitaho abarwaye Covid-19. Muri Rio Grande do Sul, ico kigo kivuga ko ata gitanda na kinwe cari gisigaye co kwakira abaremvye cane."	https://www.bbc.com/gahuza/amakuru-56484226
entertainment	Tanzania-Dr Philip Mpango:Video y'umushikiranganji abeshuza ko yapfuye yaneguwe cane	"Video ibabaje y'umushikiranganji  wa Tanzania ajejwe ikigega ari imbere y'abamenyeshamakuru kubeshuza ibihuha vy'uko yapfuye yaneguwe cane, benshi bakavuga ko bitari bikenewe kandi  ari ukumugirira nabi. Ku ndwi iheze prezida John Magufuli yari yebeshuje ivyo bihuha , avuga ko Dr Philip Mpango akiriho kandi ariko aratora mitende. Ku wa kabiri, Dr Mpango, ahagatiwe n'abakozi bo kwa muganga babiri , batambaye udufukamunwa, yasomye itangazo imbere y'abamenyeshamakuru mu bitaro vyitiriwe Benjamin Mkapa ku murwa mukuru Dodoma. Yarakoroye   aranahagirika kenshi  kugira abashe gusubira guhema neza igihe yariko arasoma iryo tangazo. Ntibizwi indwara agwaye iyariyo ariko yavuze ko yari afise ""ingorane zo guhema"" kandi ko yari akeneye  umwuka(oxygene). Yavuze kandi ko yakize. Uwutavuga rumwe n'ubutegetsi Tundu Lisu yaneguye abategetsi baretse ngo iryo tangazo rigenewe abamenyeshamakuru risomwe. Ati: ""Ninde yaretse umuntu arwaye ngo akore ivyo, yarakorora kandi ntiyari yambaye agafukamunwa. Yategerzwa kuba ariko araruhuka  anavurwa.'' Lissu yongeyeko ati uko ""n'ukwigira sindabibazwa'' Dr Mpango yageze ahantu ikigumbagumba kiramufata igihe yariko arahoza ababuze yongera asaba imbabazi ko atashoboye  imigirwa yo gusezera icegera ca mbere c'umukuru wa Zanzibar Sef Sharif Hamad, yapfuye ku ndwi iheze ahitanywe na Covid-19,n'umunyamabanga mukuru mu biro vy'umukuru w'igihugu John Kijazi n'uwahoze ari umukuru wa banki nkuru y'igihugu Prof Benno Ndulu. Dr Mpango ati: ""Narababaye kubona  ata n'umwe nashoboye guherekeza ariko ndabifuriza amahoro adashira."" Hamaze kuvugwa impfu nyinshi zifatiye kuri Covid-19 muri Tanzania ariko ntizigeze zemezwa icese canke naho vyavuzwe ko umugera wa corona atari wo waziteye. Ariko ubu Tanzania  ubu bwa vuba yarahinduye imvugo, ubu abategetsi ntibakivuga koi co gihugu ata Covid-19 ikirangwamwo ahubwo bagahamiriza abanyagihugu kwubahiriza amategeko yo kwikingira harimwo kwambara agafukamunwa."	https://www.bbc.com/gahuza/56184483
religion	Nigeria: Uyu muvugabutumwa arindiriye kwumva ijwi ry’Imana kugira yugurure urusengero	"Umuvugabutumwa azwi cane muri Nijeriya, Temitope Balogun Joshua, azwi cane mu mpfunyapfunyo nka TB Joshua, avuga ko akirindiriye ""ijwi ry'Imana"" imbere y'uko yugurura urusengero rwiwe mu gisagara ca Lagos. Abategetsi ba Lagos bamenyesha ko amasengero ashobora gusubira kwugurura ku wa Mungu, akakira igice c'abo yahora yakira, inyuma y'amezi atari make yari amaze yugawe mu ntumbero yo guhagarika ikwirakwira rya coronavirus. Mw'ireresi yashize ku rubuga rwa Twitter,  TB Joshua avuga ko ""inyuma y'aho abategetsi baduhereye uruhusha, uru turindiriye ico Imama itubwira"". Yongeyeko ati: ""Ndabasavye mwizere ko nitwamara kwumva ijwi ry'Imana, tuzobamenyesha igihe ibikorwa vy'urusengero bizotangurira icese"". Uyu muvugabutumwa yigize umuhanuzi yateje impari mu gihugu mu ntango z'uyu mwaka igihe atangaza ko coronavirus yategerezwa kuba yazimanganye imbere y'igenekerezo rya 27/03/2020, hasigaye iminsi itari mike ngo ubutegetsi butangaze ingingo zo guhagarika ibikorwa mu bisagara vya Lagos, Ogun n'umugwa mukuru Abuja. Ico gihe yatangarije ishengero ryiwe ati: ""Imbere y'uko uku kwezi guhera, twemera canke tutemera, ata kuraba imiti izoba yahinguwe ngo bariko baravura, iyo ndwara izoba yazimanganye uko yaje"". Igihe iryo genekerezo rya 27 rirenganiye, uyo muvugabutumwa yarazomerewe yagirizwa ""ubuhanuzi bwiwe bw'ikinyoma"". Hagati aho, yarisiguye - kandi mbere abanywanyi biwe bamukomera amashi - mu kuvuga ati: ""Ico nashaka kuvuga kwari uko uwo mugera uzozimangana harya watanguriye, kandi i Wuhan (mu Bushinwa) umugera warahagaritswe"". Ivyatangajwe n'uyo muvugabutumwa TB Joshua ntawe vyatangaje kuko niko abapasitori batari bake muri ico gihugu bameze. Hari bamwe bibaza ko uyo muvugabutumwa ashobora kuba yaramaze kwumva ijwi ry'Imana rimubwira nimba ashobora kwugururua urusengero kuri uyu wa Mungu, ariko abandi nabo bariyorohereza ko ivyo ata vyabaye."	https://www.bbc.com/gahuza/amakuru-53679574
health	Uruzuba muri Somalia: 'Gira ico mukoze ubu nyene canke abana 350.000 bapfe'	"Mu gihe Somalia yugarijwe n'ico abahinga bita uruzuba rwa mbere rukaze cane mu myaka 10, abana nibo bariko barahasinzikarira kurusha abandi. Abavyeyi  barakenye ivyo babagaburira, gushika mu kwezi kwa gatandatu,  50% y'abana bafise munsi y'imyaka itanu mu gihugu cose bakaba bashobora kurwara indwara ziturutse ku kubura ico barya. Nimco Abdi ashize  uruyoya rwiwe rw'umukobwa rw'amezi  atandatu ku munzani, asanga rupima 4kg (ibiro bine). Ivyo  bihakwa kuba munsi y'ibiro uwo mwana yetegerezwa kuba agezeko. Ni muto cane  ugereranije n'amezi afise. Amaso yiwe yararotse,  amagufa yiwe ari hejuru, umubiri nawo wuzuye iminkanyari kandi wiraburaniwe. Nimco amuteruye amuvana ku munzani, arira ata nguvu ku buryo uhakwa kutamwumva. Nimco avuga ati: ""Kare nahora ndamwonsa. Ariko nararwaye cane kubera ntagira ico ndya. Aca arananuka cane, nca mfata ingingo yo kumuzana ngaha. Nibura ngaha araronka amata hamwe n'imiti"". Nimco amaze iminsi ashitse ku kigo co gufasha abafise indwara zituruka ku kubura ivyo kurya i Luuq, 500km uvuye Mogadishu muri Somalia yo mu bumanuko bushira uburengero. Yahawe igitanda muri ico kigo, ariko ategerezwa kugisangira n'uwundi muvyeyi. Ingorane ziwe zifiswe n'abandi bavyeyi benshi ubu bafise ubwoba ko bashobora kubura abana babo kubera  kubura ico barya. ""Ata gikozwe, hibazwa ko gushika mu ci ryimirije, abana 350.000 kuri miriyoni 1,4 bababaye cane kubera kubura ico barya mu gihugu, bazoba bapfuye,"" ivyo bivugwa na Adam Abdelmoula wo mw'ishirahamwe rya ONU rihuza ibikorwa vyo kugarukira abari mu kaga, Ocha. ""Muri iki gihugu, abana bashika 70% basanzwe bataja kw'ishure. Mu ntara imwe ya Juba,  uruzuba rwatumye  amashure yugarwa kandi ivyo bigiye kugenda gutyo mu ntara nyinshi zugarijwe n'uruzuba,"" nk'uko abandanya avuga, akongerako ko abana b'abakobwa bamwe bamwe baca barongorwa hataragera kuko imiryango idashobora kubagaburira. Fatuma Mohamed, umuforomakazi ku kigo ca Luuq co kwitaho abarwaye indwara ziturutse ku kurya nabi, avuga ko ico kigo ku bisanzwe gifise ubushobozi bwo kuryamika abantu 18, ariko ubu hari abana 50 na ba nyina babo. ""Ikiduteye impungenge n'ibitigiri binini turonka. Twarengewe kandi dukoresha uburyo burengeye ubwo dufise. Ubu  imiti iraduherana,"" nk'uko avuga. Abana bamwe bamwe baba ari ba magoyagi ku buryo bapfira mu nzira. ""Abavyeyi bazana abana bageze kure cane. Kandi benshi baba  bacibwamwo uruziruzi kandi barwaye agasama (rougeole/measles),"" nk'uko abandanya avuga. Ico kigo ni nk'ikimemenyetso c'ingene ibintu vyifashe mu  Somalia. Urwo ruzuba rumaze gukora ku bantu bangana na miriyoni 4.5. Juba, ari narwo ruzi runini muri Somalia, ubu rusa n'uko ata mazi akirutembamwo. Ku bwa ONU,  abantu 700.000 barataye izabo baja kurondera ico barya n'amazi,  vyabo n'ivy'ibitungwa vyabo, kandi ico gitigiri kibandanya kwiyongera. Haciye ibiringo bine  ata mvura igwa, ubushuhe ubu bukaba ari umurengera, 90% vy'igihugu harumye. Ku mabarabara mu gihugu hagati, uhasanga ibikankara vy'ibikoko - impene, indogobwa n'ingamiya zapfuye. Ibi ni akaga ku banya-Somalia benshi bari batunzwe no kworora hamwe no kugurisha ivyo bitungwa. Ibiciro vy'ivyo kurya n'amazi vyaraduze cane. Ibigwati ubu biragaragara kuko abantu baguma bagana imicungararo y'ibisagara  baja kurondera ahosumba ahandi. Abasigaye mu bigwati n'abageze mu za bukuru, barindiriye ko imvura igwa, canke ko abakiri bato bagaruka bazanye amazi. Urwo ruzuba ntirugeramiye Somalia gusa, ruri n'ahandi mu karere k'ihembe rya Afrika mbere no mu bindi bice vya Afrika. CICR/ICRC (Internationl Committee of the Read Cross) ivuga ko nibura ica kane c'abanya-Afrika bose bahanzwe n'ikibazo c'ivyo kurya. Hari kandi ikibazo gikomeye c'igitigiri kiguma ciyongera c'abantu bata izabo. Ico kibazo c'inzara kandi gisa n'icibagizwa n'intambara y'Uburusiya na Ukraine, mu gihe utwigoro twose, imfashanyo n'uburyo ubu vyose ari yo bitumberezwa. Amakambi y'abata izabo akwiragiye mu gihugu cose. Kandi n'ayandi aguma avuka. Bamwe ntibari bwanakire imvune z'uruzuba rwo mu 2017, rwari rwatangajwe nk'akaga mu gihugu imbere y'uko uru rw'ubu narwo rwaduka. Mw'ikambi ya Galkayo, ibirometero amajana mu buraruko bwa Luuq, Hawa Fargod, umugore afise inda y'amezi indwi, yicaranye n'abana biwe babiri bakiri bato.  Akaruri kiwe, co kimwe n'abandi amajana ngaha, kubatswe mu duti kagasakazwa ibitabu vy'imifuko n'impuzu. Iziko ryiwe ntiriheruka kwakamwo umuriro. Umubanyi wa  Hawa Fargod, Hawa Sharif, aravuga ingene  yamaze iminsi itatu aja muri iyo kambi ari mu gitwazi gikwegwa n'indokobwa, we n'abana biwe batanu. Iyo ndogobwa ibashikanye mw'ikambi buno nyene yaciye ipfa. ""Iyo ndogobwa yonyene niyo  yari igisigaye. Ibindi vyose vyarapfuye"". Urwo ruzuba rwatumye imiryango itatana - abagabo bagiye mu bisagara kurondera ubuzima, abagore n'abana nabo baja aho hose bashobora kuronka imfashanyo. Amashirahamwe afasha avuga ko hari ikibazo gikomeye c'uburyo. Afise 3% y'ibikenewe kugira afashe mu gihugu. Agerageza gukwiragiza amakamyo y'amazi, indya hamwe n'imiti. Ariko ivyo ntibishikira bose - kandi mu minsi iza, ivyo ntibizoshoboka kiretse habonetse  ubundi buryo. Mu gihe vyitezwe ko imvura yo muri uku kwezi kwa kane izoba iyibayabaye canke iri munsi y'iyibayabaye, hari ubwoba ko imbere ari habi gusumba. Kwumva ko ibintu bigiye kuba nabi cane kuruta, ivyo kuri Hawa Fargod nta gishasha kirimwo. Mu gihe we nyene asanzwe arwaye amafyigo, akagira n'umwana arwaye, nta cizere afise kuri kazoza. Nk'uwihebuye avuga ati : ""Mfitiye ubwoba abana banje."" ."	https://www.bbc.com/gahuza/amakuru-61069495
politics	Amerika ikeza Abarundi ku ntambwe yo guhanahana ubutegetsi mu mahoro	"Igihugu ca Leta Zunze Ubumwe za Amerika kimenyesha ko citeguye gukorana n'umukuru w'igihugu mushasha w'u Burundi, hamwe na leta yiwe mu gutsimbataza intwaro ibereye n'inzego zishingiye ku ntwaro rusangi. Itangazo ryaraye risohowe n'ubunyamabanga bwa leta bujejwe imigenderanire rivuga ko Amerika yemeye ingingo ya sentare ijejwe kwubahiriza ibwirizwashingiro yo kwemeza Evariste Ndayishimiye nk'umukuru w'igihugu mushasha. Iyo sentare yaremeje ko Evariste Ndayishimiye ariwe mukuru w'igihugu yatowe, ihakana ibirego vyashikirijwe na Agathon Rwasa w'umugambwe CNL avuga ko amatora yibwe, kandi ko sentare yirengagije ivyemezo batanze. Mw'iryo tangazo, Amerika ihimiriza leta nshasha ko yohuriramwo abo bose bafise uruhara muri politike y'u Burundi kandi igatorera inyishu ibibazo vyose vyibonekeje mu matora. Rivuga riti: ""Nk'abashigikiye demokarasi, dusaba leta gutorera inyishu amakuru avugwa y'ubusuma  bw'amatora, ikore amatohoza kandi ikurikirane abafise uruhara ku birego vy'iterabwoba ryakorewe abatora imbere, mu gihe n'inyuma y'amatora"". ""Dusaba kandi irekurwa  ry'abaserukira imigambwe hamwe n'abandi barorerezi bahagaritswe canke  bagapfungwa ku karenganyo kubera uruhara bari bafise mu gucungera amatora"". Amerika ivuga ko ibibazo bihari vyotorerwa inyishu hisunwe amategeko ahari, vyotuma leta nshasha yizigirwa n'abanyagihugu kuvyo yabemereye vyo gukomeza intwaro ibereye, maze abanyagihugu bakaronka uburenganzira bungana mu biraba amatora. Irakeza Abarundi ku ntambwe bashitseko, cane cane ishaka rya Perezida Petero Nkurunziza,  ryo guhererekanya ubutegetsi mu mahoro. Mw'iryo tangazo, Amerika ivuga iti: ""Ni vyaramuka bibaye, bizoba ari imbonekarimwe ku Barundi, kuko buzoba bubaye ubwa mbere mu mateka y'u Burundi aho leta yagiyeho mu mahoro izoba ishikirije ubutegetsi mu mahoro umukuru w'igihugu mushasha yatowe"". Ku wa kane igenekerezo rya 04 z'uku kwa gatandatu, Evariste Ndayishimiye n'umugambwe CNDD-FDD wiwe yaremejwe na sentare ijejwe kwubahiriza ibwirizwashingiro ko ari we yatsinze amatora yo ku wa 20/05/2020. Iyo sentare kandi yarahakanye ibirego vyari vyashikirijwe n'umugambwe CNL utavuga rumwe n'ubutegetsi urongowe n'umushingamateka Agathon Rwasa, ikavuga ko bidafise ishingiro. Ku ruhande rwiwe, Bwana Rwasa avuga ko atashimishijwe n'ivyo iyo sentare yashikirije, akavuga ati ""ibirego twatanze bisa n'aho batigeze banabiraba …twerekana ubusuma bwabaye mu matora"". Avuga ko iyo bagafata umwanya bari kwerekana  ""mu birego bishika indwi, kimwe kimwe cose ukuntu ata shingiro coba gifise"". Fyonga ng'aha wumvirize ingene Agathon Rwasa avuga: Hagati aho, Inama Nkuru y'abepiskopi b'i Burundi - nayo nyene yari yamenyesheje ko amatora yo ku wa 20/25/2020 yabayemwo utunenge twari gutuma ivyatangajwe ko vyayavuyemwo bitizigirwa - yakeje Evariste Ndayishimiye  kubona yizigiwe nk'umukuru w'igihugu mushasha. Mw'itangazo iyo nama yaraye isohoye, isaba Evariste Ndayishimiye ""kuba umukuru w'igihugu wa bose""."	https://www.bbc.com/gahuza/amakuru-52949340
politics	US: Bane bapfuye mu migumuko y'abashigikiye Trump ku ngoro ya Capitol	"Abantu bane bapfuye mu myiyerekano y'abashigikiye Perezida Donald Trump batera ingoro y'inama nshingamateka, Capitol. Umugore umwe yarashwe n'abapolisi, abandi bantu batatu bapfuye kubera kutaronswa ""ubutabazi bwihutirwa"". Uyo mugore yarashwe ibinyamakuru muri Amerika bivuga ko yahoze ari mu ngabo za US Air Force, akaba yari mu bantu bari imbere binjira ku nguvu mu cumba abashingamateka bateraniramwo. Abandi bapfuye bivugwa ko ari abagabo babiri n'umugore umwe. Igipolisi kivuga ko capfunze abantu 52  - muri bo 47 bazize kurenga ku mategeko y'umukwabu. Vyabaye ngombwa ko inama rusangi y'abashingamateka n'abakenguzamateka ibanza guhagarara inyuma y'aho abashigikiye Perezida Trump batereye ingoro y'inama nshingamateka. Igiporisi gikorera kuri Capitol cabujije uruja n'uruza ico gihe maze gisaba abari mu ngoro bose ""kwinyegeza"". Imbere y'uko ibi biba, Perezida Donald Trump yari yashikirije ijambo hanze y'ibiro vyiwe maze abatera intege ngo babandanye imyiyerekano yo kwiyamiriza ivyavuye mu matora."	https://www.bbc.com/gahuza/amakuru-55570454
health	Coronavirus: Bane bakize mu Rwanda	Abantu bane bari baranduye wa mugera wa coronavirus mu Rwanda nibo barekuwe inyuma y'aho babonetse ko bakize.Abo bantu bagizwe n'abanyarwanda batatu hamwe n'umurundi umwe. Uyo munyagihugu akomoka mu Burundi yari yageze mu Rwanda ku wa 18/03 avuye i Dubai atera aja i Bujumbura, akaba yerekanye ibimenyetso ku kibuga c'indege ca Kigali.U Rwanda ruherutse gutangaza ko abantu 102 aribo bamaze kumenyekana ko bandiye uwo mugera. Bica bituma igitigiri c'abakirwaye kigabanuka gushika ku 98.	https://www.bbc.com/gahuza/amakuru-52171201
entertainment	Amafoto yaranze Afrika : kuva itariki 23-29 z'ukwa kane 2021	Amafoto meza yaranze indwi yatororokanijwe ku mugabane wa Afrika n'ahandi.: Aya mafoto yose tuyafitiye uburenganzira bwo kuyakoresha	https://www.bbc.com/gahuza/amakuru-57009737
sports	Sierra Leone: Abajejwe umupira w'amaguru baratohoza ku gutsindwa 95-0 na 91-1	"Ishirahamwe rijejwe umupira w'amaguru muri Sierra Leone (SLFA) ririko riratohoza ukuntu vyagenze ngo inkino zibiri zivemwo ibitsindo 187. Muri izo nkino zibiri zo mu ciciro ca kabiri, Kahunla Rangers, ikipe y’i Kenema, na Gulf FC y’i Kono, zatsinze bimwe vy’ikirenga bakeba bazo mu nkino zo guhiganirwa kuja mu ciciro ca mbere kuwa Mungu. Kahunla yirengeje Lumbebu United mu kuyitsinda 95-0, nayo Gulf FC inyagira Koquima Lebanon 91-1, ziba inkino zibiri zinjijwemwo vyinshi mu mateka ya Sierra Leone. Ariko ibitsindo nyuma y’igice ca mbere vyari 2-0 na 7-1 nk’uko zikurikirana, ivyavuye muri izo nkino zose bikaba vyagizwe ubusa mu gihe bikekwa ko hoba harabayemwo amanyanga. Thomas Daddy Brima, umukuru w’ishirahamwe SLFA yabwiye BBC ati: ""Ntidushobora kurera amaboko ngo tureke ibintu vy’ibiterasoni nk’ibi ngo vyijane atawuhanywe. “Tugiye gutanguza itohoza ubu bwa vuba hanyuma abo bose bagize uruhara muri aka kamaramaza babihanirwe. “Abo bose bazohamwa n’icaha bazobihanirwa hakurikijwe amategeko ya SLFA, kandi bazoshikirizwa inzego z’igihugu zijejwe kurwanya igiturire.” Umuyobozi nshingwanikorwa wa Kahunla Rangers ""yiyamirije yivuye inyuma iyo nyifato itabereye mu nkino” nayo umuyobozi mukuru wa Lumbebu avuga yuko ""atari azi ikintu na kimwe kijanye n’ubusuma muri izo nkino”. Hagati aho umukuru wa Koquima Lebanon yaseye n’uwuvuga yuko urukino ikipe yiwe yakinye rwari urwa kivukanyi nayo abayobozi ba Gulf FC bakaba banse kugira ico bashikiriza. SLFA yavuze ko izokora itohoza ku bakinyi n’abayobozi b’ayo makipe ane yose, abahagarikizi b’izo nkino hamwe n’ishirahamwe ry’umupira w’amaguru mu karere k’ubuseruko bwa Sierra Leone. Amakipe yombi, Kahunla na Gulf FC, yari afise amanoka angana imbere y’inkino zanyuma kandi yarwanira ikibanza gisigaye c’akarere k’ubuseruko mw’ihiganwa rya Super 10 League, ikaba ari yo ifatwa nk’intambwe yanyuma mu kwinjira mu ciciro cambere Premier League. Izo nkino zibiri zabereye rimwe kandi umuhagarikizi w’urukino rwa Gulf yaranse guhagarikira igice ca kabiri, aca arasubirizwa. Ibintu vyacitse urudubi mu gice cakabiri igihe vyagaragara ko ikipe irusha iyindi ibitsindo ariyo izobandanya – mu gihe Kahunla yinjije 93 na Gulf ikinjiza 84. Umuyobozi nshingwabikorwa wa Kahunla, Eric Kaitell, ku mbuga hwaniro yiyamirije ikipe yiwe hamwe n’izindi zitatu zabigizemwo uruhara. Kaitell yagize ati: ""Nashaka ntangure nsaba ikigongwe ku bakunzi b’umupira w’amaguru muri kino gihugu hamwe no kw’isi yose kubera ivyavuye mu rukino rw’ikipe yanje Kahunla Rangers. ""Ndashaka kuvuga nshimitse yuko niyamirije cane iyi nyifato itabereye na gato mu nkino yerekanywe n’ikipe yanje, hamwe n’izindi kipe zabigizemwo uruhara""."	https://www.bbc.com/gahuza/articles/c19er03w23vo
sports	Ayavugwa mu mupira w'amaguru: Grealish, Mbappe, Sterling, Ramos, Haaland, Gilmour	Chelsea iriteguye guhangana na Manchester City mu rugamba rwo kugura umukinyi wo hagati wa Aston Villa umwongereza Jack Grealish w'imyaka 25. (Football Insider) Umusatirizi w'umufaransa Kylian Mbappe yasavye ko yova mu murwi wiwe Paris St-Germain. Amasezerano uyu mukinyi w'imyaka 22 afitaniye n'uyu murwi wo mw'ihiganwa ry'Ubufaransa Ligue 1 azorangira mu ci ry'umwaka uza.  (RMC Sport, via Marca) Umukinyi w'imbere ku ruhande wa Manchester City  Raheem Sterling w'imyaka 26 ashobora kuba atipfuza kwimukira muri Tottenham mu masezerano ashobora gutuma aguzanya na mugenziwe bakinana mu murwi nserukiragihugu c'Ubwongereza Harry Kane w'imyaka 27. (ESPN) Chelsea iriko iragerageza kugura umukinyi w'imbere wa Villarreal, umunya Espagne Gerard Moreno w'imyaka 29 mu gihe vyokwanka ko igura umusatirizi wa Norvège Erling Haaland w'imyaka 20 asanzwe akinira Borussia Dortmund. (Fichajes, via Mirror) Real Madrid ibandanya kugira amakenga menshi ku mukinyi wayo w'inyuma umufaransa Raphael Varane w'imyaka 28 yamaze kwemera ko ashobora kwimukira muri Manchester United. Uyu murwi uriko urategura ingene womuguza n'umufaransa Paul Pogba na we nyene w'imyaka 28, akina hagati. (Metro) Umukinyi w'inyuma w'umunya Espagne Sergio Ramos w'imyaka 35 yiteguye gutera akagere imirwi ya Manchester United na Manchester City akaja gukinira Paris St-Germain mu gihe amasezerano afitaniye na Real Madrid azoba arangiye mu mpera z'uku kwezi. (AS) West Ham United iravugwa ko yipfuza kugura umunyegori wa Fiorentina umunya Pologne Bartlomiej Dragowski w'imyaka 23 muri rino ci, ni mu gihe Tottenham na yo nyene iriko iramukurikiranira hagufi.(Viola News - in Italian) Arsenal ishobora kugurisha umukinyi w'inyuma wayo, umufaransa William Saliba w'imyaka 20 mu gihe iri hafi yo kugura umukinyi w'inyuma wa Brighton umwongereza Ben White w'imyaka 23. (Football London) Umumenyereza wa Leeds Marcelo Bielsa aripfuza cane umukinyi w'inyuma ku ruhande rw'ibubamfu wa Huesca, umunya Espagne Javi Galan w'imyaka 26 ariko akaba ariko amurwanira n'imirwi ya Atletico Madrid na Sevilla. (Mundo Deportivo - in Spanish) Imirwi ya Wolves nad West Ham iripfuza umukinyi w'inyuma wa Burnley umwongereza James Tarkowski w'imyaka 28 mu gihe agira yinjire mu mwaka wa nyuma w'amasezerano yiwe afitaniye n'uyu murwi wiwe.  (Telegraph - subscription required) Ariko West Ham ifise kuba yahisemwo kuvanamwo akarenge mu kurondera Tarkowski asanzwe kandi arabwa ryiza na Leicester City. (Mail) Brighton ivuga ko itarigera ironka umuntu arondera umumenyereza wayo Graham Potter, n'aho ari ku rutonde rw'umukuru w'umurwi wa Tottenham Daniel Levy nk'umwe mu bashobora gusubirira Jose Mourinho. (Argus) Burnley yemeye igiciro c'imiriyoni zabaya 17 z'amadorari y'abanyamerika kugira ngo ishobore kuronka umukinyi w'inyuma wa Stoke City Nathan Collins w'imyaka 20 akomoka muri République d'Irlande. (Athletic) Umukinyi w'inyuma wa Liverpool Nathaniel Phillips arateye amero imirwi ya Brighton, Burnley, Newcastle United na Southampton. (Goal) Barcelona iriko iraraba ingene yorungika umukinyi wo hagati w'umunya Brésil Philippe Coutinho muri rino ci mu gihe imirwi nka Everton na Arsenal ivugwa ko iriko irakurikiranira hagufi uyu mukinyi w'imyaka 29 ariko arakira imvune.(Sport - in Spanish) Newcastle irashaka ko umukinyi wo hagati, umwongereza Jacob Murphy w'imyaka 26 yotera igikumu ku yandi masezerano y'igihe kirekire mu gihe asigaje umwaka umwe gusa mu masezerano afitaniye nayo kandi ikimukeneye. (Sky Sports) Norwich irashaka kugiriranira amasezerano n'umurwi wa Chelsea kugira ngo uyitize umukinyi wo hagati, umunya Ecosse Billy Gilmour  w'imyaka 20 mu kiringo c'umwaka umwe.  (Mail)	https://www.bbc.com/gahuza/imikino-57577814
sports	European Super League: FIFA iragabisha abatanguje iri higanwa	"Umukuru w'ishirahamwe mpuzamakungu ry'umupira w'amaguru, FIFA, asaba abateguye ihiganwa European Super League kwiyumvira neza imbere y'ugufata ingingo. Gianni Infantino agabisha ko abari inyuma yavyo bashobora kwisanga bari hanze yaryo. Mu gihe abatari bake cane cane abakunzi b'umupira w'amaguru biyamiriza iyo ngingo bakavuga ko ifashwe ku ntumbero zo kurondera amaronko, Florentino Perez, umukuwu w'umurwi Real Madrid, we avuga ko iri higanwa rizorokora umupira w'amaguru. Ku mugoroba w'uyu musi, vyitezwe ko umushikiranganji wa mbere w'Ubwongereza Boris Johnson agiriranira inama n'abarongoye umupira w'amaguru hamwe n'abaserukira abafana kuri iki kibazo. Mw'ijambo yashikirije mu nama nkuru y'ishirahamwe ry'umupira w'amaguru i Bulaya, Gianni Infantino yavuze ko abatanguje iri higanwa, bazotegerezwa kwemera ingaruka z'iyi nzira bazoba bahisemwo. Yashimangiye cane ko FIFA idashigikiye iyo ngendo. Florentino Perez, umukuru w'umurwi Real Madrid, umwe mu mirwi 12 ya Buraya yatanguje iri higanwa, avuga ko ryashinzwe kugira ngo ""rirokore umupira w'amaguru"". Avuga ko iyi  ngingo yafashwe kubera urwaruka ""rutari rugikunda umupira w'amaguru"" kubera ""ubuhinga buke burangwa mu nkino zitandukanye"". Ati: ""Igihe cose habaye impinduka, hama hari abantu bazirwanya"". Imirwi itandatu ikomeye yo mu Bwongereza, Arsenal, Chelsea, Liverpool, Manchester City, Manchester United na Tottenham yaremeye kwinjira muri iryo higanwa. Iyi ngingo iranegurwa cane n'abarongoye umupira w'amaguru hamwe n'abashikiranganji bamwe mu Bwongereza, ikaba kandi yiyamirizwa cane n'ishirahamwe ry'umupira w'amaguru i Buraya, UEFA, hamwe n'amashirahamwe y'umupira w'amaguru. Kuri uyu wa kabiri umushikiranganji wa mbere Boris Johnson yagiranye inama n'abarongoye amashirahamwe y'umupira w'amaguru muri ico gihugu kugira ngo bavugane kuri iki kibazo, mu gihe imirwi 14 ya Premier League itari muri uwo mugambi vyitezwe ko nayo nyene ikorana. Perez avuga ko imirwi mikuru mikuru iriko iratakaza amahera, ko rero inkino z'imirwi ikomeye zizoshobora kunagura ubutunzi bwayo. Perez yabwiye televiziyo yo muri Espagne El Chiringuito de Jugones ati: ""Turiko dukora ibi kugira ngo turokore umupira w'amaguru muri  iki gihe gikomeye."" ""Tubandanije n'iri higanwa ry'imirwi yabaye iya mbere iwabo (Champions League), ibintu bizogenda biyangara, hayuma bipfe burundu"". ""Iyi nteguro nshasha izotangura mu 2024 ntitomoye. Mu 2024, twese kazoba kabaye"". Integuro yo gusubiramwo Champions League ku buryo izohora ihuriramwo imirwi 36 ikaba izotangura mu 2024, yaremejwe na UEFA ejo ku wa mbere. Yongerako ati: ""Mu myaka ya 1950, vyari co kimwe. UEFA na FIFA zariyamirije ihiganwa rishasha rya Buraya, ariko ryarahinduye urukino rw'umupira w'amaguru"". Perez avuga ko iyi ngingo yatumwe n'ikiza karanda ca coronavirus, catumye inkino zikinwa ata barorerezi bari mu kibuga. Avuga ko ibice 40% batagikunda umupira kandi ko Real ubwayo yatakaje imiriyoni 400 z'ama euros kubera ingaruka za coronavirus. Perez ati: ""Iyo udafise ayandi mikoro uretse ayava kuri tereviziyo, ni ngombwa ko urondera inyishu kugira ngo haboneke izindi nkino zihuza imirwi yose ikomeye kugira abafana kw'isi yose bashobore kurorera"". ""Abakiri bato ntibagikunda umupira w'amaguru. Baca bigira ku zindi mbuga zibamara irungu"". ""Dushobora kugarura amwe mu mafaranga twatakaje kubera iki kiza. Ni ngombwa ko turondera amahera mu gutegura ayandi mahiganwa"". Abatanguje iri higanwa bavuga ko imirwi yose yatakaje amafaranga kubera ikiza ca coronavirus. Ingene ubutunzi bwamanutse mu 2020 ugereranije na 2019: Ariko abanegura iyi ngingo bavuga ko ata kindi igamije atari ukurondera amahera gusa, ko izokwica amahiganwa y'ibihugu kandi ko idahesha iteka uru rukino. Uwahoze ari kizigenda w'umurwi nserukiragihugu w'Ubwongereza, Alan Shearer avuga ko yizeye neza ko imirwi y'Ubwongereza izofata nkama  ivyo abafana bazovuga, aba nabo bakaba bavyiyamiriza bikomeye. Shearer yabwiye ikiganiro Breakfast ca BBC ati:  ""Imirwi yama ivuga ko ari umuryango kandi ko abafana ari wo mutima w'umurwi"". ""Rero, reka turabe ico biyumvira ku bafana, kubera ubu abafana bamaze kuvuga aho bahagaze"". ""Biraboneka neza ko iki kintu batagishaka, rero reka turabe ikibanza abafana bahabwa n'imirwi y'umupira w'amaguru"". Perez avuga ko iyi mirwi yagiye hamwe yipfuza ko iri higanwa rishasha ritangura mu kw'umunani mu gihe bokwumvikana na UEFA, vyanse rikarindirizwa umwaka umwe. Umukuru wa UEFA, Aleksander Ceferin, avuga ko iri higanwa ari umugambi ""uteye isoni, wo kwigungirako"" kandi ko ari ""ugucira amate mu maso abakunzi b'umupira w'amaguru"". Ceferin avuga kandi ko abakinyi bazoba bari muri iri higanwa bashobora guhagarikwa mu yandi mahiganwa ya UEFA, ivyo Perez abeshuza. Ati: ""Ibi ntibizobaho, amategeko aradukingira"". ""Nta mpari zo mu mategeko tuzojamwo. Ntibishoboka. Abakinyi botekana kuko ibi ntibizoba"". ""Si ihiganwa ry'abatunzi, ni ihiganwa ryo kurokora umupira w'amaguru"". Iri higanwa ritegekanywa guhuza imirwi 20 yose hamwe kandi ribangabanganwe n'ayandi mahiganwa y'ibihugu nk'akarorero Premier League."	https://www.bbc.com/gahuza/imikino-56817008
politics	Burundi: Bunyoni na Bazombanza, aba mbere bemejwe muri leta ya Ndayishimiye	Inama nshingamateka y'u Burundi ihejeje kwemezwa Alain-Guillaume Bunyoni mu kibanza c'umushikiranganji wa mbere hamwe na Prosper Bazombanza mu kibanza c'icegera c'umukuru w'igihugu. Abo bategetsi bompi bemejwe mu matora yabaye mu mwiherero mu nama idasanzwe y'inama nshingamateka, yo kuri uyu wa kabiri inyuma y'amakete Perezida Evariste Ndayishimiye yaraye yandikiye inama nshingamateka ayisaba kwemeza abo bategetsi kuri ivyo bibanza. Abashingamateka bakomoka mu rurani Amizero y'Abarundi ubu bahurikiye mu mugambwe CNL ntibitabiriye ico gikorwa, bakavuga ko canyegejwe kandi ko bakimenyeshejwe ku munota wa nyuma mu gihe ngo ari igikorwa gihambaye cane. Eka na Agathon Rwasa, icegera ca mbere c'umukuru w'Inama nshingamateka akaba ari nawe arongoye umugambwe CNL, ntiyitabiriye ico gikorwa. Prosper Bazombanza yemejwe ku bashingamateka  91 kuri 94 bari bitavye ivyo bikorwa, babiri bakaba batamwemeje nayo umwe akaba ataco yabivuzeko. Alain-Guillaume Bunyoni nawe akaba yemejwe nk'umushikiranganji wa mbere n'abashingamateka 92 kuri 94. Inyuma y'icegera c'umukuru w'igihugu n'umushikiranganji wa mbere hategekanyijwe kuzoca hatangazwa abazaba bagize guverinoma bose. Ico kibanza c'umushikiranganji wa mbere caheruka mu Burundi mu 1998, Pascal Ndimira Firmin akaba ari we mushikiranganji wa mbere yaheruka, ku butegetsi bugira kabiri bwa Petero Buyoya yari yashikiriye ahejeje gutembagaza ubwa Sylvetsre Ntibantunganya ku wa 25/07/1996. Alain-Guillaume Bunyoni w'imyaka 48, yari asanzwe ari umushikiranganji w'umutekano kuva mu 2015. Yavukiye muri komine Kanyosha y'igisagara ca Bujumbura. Yize ishure kaminuza y'u Burundi mu 1994 ariko akaba atayibandanije kuko yaciye yinjira mu barwanyi ba FDD mu 1994 mu ntambara yadutse mu Burundi inyuma y'igandagurwa rya Perezida Melchior Ndadaye gushika umuhari CNDD-FDD ushitse ku masezerano yo guhagarika intambara mu 2003. Bwana Bunyoni yarajejwe amabanga atandukanye CNDD-FDD imaze kwinjira muri leta, mu nyuma igatsinda amatora yo mu 2005. 2004-2005, yahawe amabanga y'umugenzuzi w'ibiro bikuru vy'igipolisi gishasha cari gihejejwe gushingwa gisubiriye urwego rw'ikijandarume. Kuva mu 2005 gushika 2007 yagenywe kuba umukuru w'igipolisi c'u Burundi. Kuva 2011 gushika 2014, Alain-Guillaume Bunyoni yagenywe kuba umukuru w'ibiro bijejwe ibibazo vya gisivire (cabinet civil) mu biro vy'umukuru w'igihugu. Hampande y'ivyo bikorwa, Bwana Bunyoni yajejwe amabanga atandukanye mu vy'umutekano ku rwego mpuzamakungu, mu 2007 yari mu ntumwa za leta mw'ishirahamwe ONU zari zijejwe gutsimbataza amahoro n'umutekano. Muri ico gihe nyene yari arongoye komite y'abakuru b'inzego z'igipolisi muri Afrika y'Ubuseruko (OCCPAE) muri rwa rwego rw'igipolisi mpuzamakungu ( Interpol). Yabaye umushikiranganji w'umutekano incuro zibiri, ubwa mbere kuva mu 2007 gushika 2011, hanyuma kuva mu 2015 gushika ubu. Bwana Bunyoni, umwe mu bategetsi bakomeye muri CNDD-FDD, yagirizwa uruhara mu bikorwa vyo guhonyanga agateka ka zina muntu mu ndyane za politike zadutse mu 2015. Ari mu bafatiwe ibihano na Amerika bijanye n'ivyo ubutegetsi bwa Pierre Nkurunziza bwagirizwa vyo guhonyanga agateka ka zina muntu. Mu 2017 leta y'u Burundi yarikuye muri sentare mpuzamakungu mpanavyaha inyuma y'uko iyi sentare itanguje amatohoza ku vyaha vyakorewe kiremwa muntu mu Burundi kuva mu 2015. Ni umunywanyi w'umugambwe UPRONA, akaba avuka muri komine Rusaka y'intara ya Mwaro. Yahejeje amashure yiwe ya kaminuza mu gisata kijejwe ubufundi bw'ivyuma bikoresha umuyagankuba (Génie Electromécanique) kw'ishure kaminuza y'u Burundi. Mu mabanga yakoze, Bwana Bazombanza w'imyaka 60 yarabaye umwigisha w'ibiharuro, arakora mw'itonorero ry'ikawa SOGESTAL Kirimiro kuva mu 1990 gushika 1992. Yarabaye buramatari w'intara ya Mwaro kuva 2002 gushika 2005, aho yaca agenwa mu gisata kijejwe ubugenduzi bw'amashure y'imyuga mu ntara ya Mwaro kuva 2005 gushika 2010. Kuva 2010 gushika 2014, yakora mu murwi ujejwe ibibazo vy'amatongo gusubiza mu vyabo ababiteshejwe n'intambara (CNTB), imbere y'uko agenwa kuba icegera ca mbere c'umukuru w'igihugu kuva mu kwa kabiri 2014 gushika 2015 asubiriye Bernard Busokoza yari aherutse kubogozwa n'umukuru w'igihugu w'ico gihe, Petero Nkurunziza. Yahora ari umunyamabanga mukuru w'ikigo kijejwe kugenzura ihuriro ry'amashirahamwe yo gutegekaniriza kazoza (ARCA) amabanga yashinzwe kuva mu kwa cumi na kabiri 2017. Imbere y'aho, yari  arongoye ishirahamwe rijejwe gutekaniriza kazoza abakozi, INSS, amabanga yahawe kuva 2016 gushika 2017. Aje ubwa kabiri muri ico kibanza, ariko mu gihe vyari bimenyerewe ko umukuru w'igihugu agira ivyegera bibiri mw'ibwirizwa rya 2005, ryasubiriwe n'irya 2018, ni we wenyene ari icegera c'umukuru w'igihugu.	https://www.bbc.com/gahuza/amakuru-53151343
sports	Lionel Messi: Barça yipfuza kunagura umurwi ishingiye ku mukinyi wa mbere kw'isi	"Barcelona iracipfuza ko yosubira kwiyubaka ishingiye kuri kizigenza wayo Lionel Messi, ubu abarongoye uyu murwi bakaba bariko baragerageza kumwumvisha ko yowugumamwo, nk'uko bivugwa na Ramon Planes ajejwe kwinonora imitsi muri Barça. Uyu musatirizi w'imyaka 33 akomoka muri Argentine yaratangarije uyu murwi ko yipfuza kuwusezerera. Uyu mukinyi amaze gutsindira umupira w'inzahabu incuro indwi zose niwe mukinyi wa mbere amaze gutsindira Barcelona ibitsindo vyinshi, bingana na 634. Planes ati: ""Ivyabaye vyarabaye kandi intumbero yacu ni ukunagurira umurwi wacu ku mushinge w'umukinyi wa mbere kw'isi"". ""Dushaka kwubaka uwundi murwi utsinda urongowe n'umukinyi wa mbere kw'isi, uwa mbere mu mateka y'umupira w'amaguru kw'isi"". ""Barça na Leo ni nk'umugabo n'umugore, aho uruhande rumwe rwitangiye cane urundi, kandi bompi banezereje abakunzi. Nibaza ko kazoza ari keza. Ndafise viyizigiro"". Messi - umukinyi amaze imyaka yose akina muri Barça - yipfuza kuja ahandi inyuma y'uko umwaka wose w'inkino urangiye ata gikombe na kimwe baronse, akamaramaza kakaba kabaye mu rukino rw'igice ca kane gishira ica nyuma ca Champions League rwagiye kurangira Bayern Munich yirahiye Barça ibitsindo 8-2. Amasezerano ya Messi na Barcelona azorangira mu 202, ariko umurwi umukeneye ukaba utegerezwa kumugura ku miliyoni 700. Planes ati: ""Turakeneye abakinyi b'inararibonye nka Leo Messi, ariko kandi n'abakinyi b'integabizoza ku murwi. Turiko turita ku rutare kugira ngo imigenderanire hagati ya Messi na Barça ibandanye. Turiko turakora kugira ngo twumvishe Leo"". ""Barça yagiye yiyubaka incuro nyinshi muri kahise kandi yamye yivyukiranya ikaza ikomeye cane, rero muri kino gihe nivyo turimwo"". Bamwe babona ko kugira ngo Messi ashobore kugondozwa ari uko umukuru wayo Josep Maria Bartomeu atanga imihoho, maze hakaba ayandi matora. Hagati aho, iki conyene gishobora kudatuma uyu murwi ugumana uyu mukinyi amaze gutsindira ihiganwa rya Espanye incuro cumi zose hamwe n'ihiganwa rya Bulaya (Champions League) incuro zine."	https://www.bbc.com/gahuza/amakuru-53919944
entertainment	Kerala: Menya uyu muhindikazi atereka ubwanwa	"Ku mbuga hwaniro, uyu mugore wo mu Buhindi atereka ubwana bwiwe arashimirwa ariko kandi akanegurwa n’abantu. Ariko wewe avuga ko adahungabanywa n’ibivugwa vyose ku bwanwa bwiwe. ""Ndakunda ubwanwa bwanje,"" Shyja w’imyaka 35 niko yanditse kuri WhatsApp, musi y’ifoto yiwe. Yama abazwa – n’abantu babona amafoto yiwe ku rubuga rwa Facebook canke bahura nawe amaso mu yandi – igituma atereka ubwanwa. Avuga ati: “Ikintu conyene novuga ni uko gusa ndabukunda. Cane”. Shyja, izina ryonyene akoresha, aba mu karere ka Kannur  mu ntara yo Kerala iri mu bumanuko bw’Ubuhindi. Nk’uko bimeze ku bagore batari bake, yaramaze imyaka itari mike atsiba ubwana bwiwe bwo hejuru. Mu gihe yama amwa ingohe ziwe, Shyja avuga ko atigeze yumva ko akeneye kumwa ubwanwa bwiwe bwo hejuru. Mu myaka itanu iheze, bwatanguye kuba bwinshi buboneka neza kandi Shyja arabureka abinezererewe cane. Ati: ""Ubu si mbona ko noshobora kubaho ntabufise. Igihe ikiza ca Covid gitangura, naranka kwambara agapfukamunwa igihe cose kubera kanzibira isura”. Abantu benshi bamubona bamusaba ko yokwikurako ubu bwanwa bwo hejuru ariko Shyja ntavyumva. ""Sinigeze numva ko ndi mubi kubera ndabufise canke ko ari ikintu ntategerezwa kuba mfise”. Abagore bama babwirwa ko imishatsi yo kw’isura atari myiza kuri bo, ko rero botanga amafaranga kugira ngo bayibakure – canke bakayigabanya – igihe cose. Amahinguriro akora imiti yo kubuza imishatsi kumera aregeranya amamiriyaridi n’amamiriyaridi y’amadorari mu gukora amavuta, inzembe n’ibindi bishobora kurandurana n’imizi imishatsi, bigurwa n’abagore bashoboye kubigura. Ariko muri ino myaka ya vuba, abagore benshi bahisemwo kwemera mbere no kwishimira ubu bwanwa. Mu 2016, Harnaam Kaur aharanira ukwiyemera kw’umuntu uko aba ameze kwose (Body positive body positivity) yabaye umugore wa mbere akiri muto kw’isi yose yameze ubwanwa ku munwa wose no kw’itama nk’umugabo, nk’uko bivugwa n’ikigo Guinness World Records. Mu biganiro yagiye atanga, yamye avuga ukungene ukwemera ubwanwa bwiwe kwabaye igihe gikomeye co kwiyemera imbere y’abamuzomera. Ku bwa Shyja, gutereka ubwanwa si ikintu umuntu afatira, ni kimwe mu bigize ubuzima bwiwe. Ati: ""Jewe nkora ico nshatse. Iyaba nari mfise ubuzima bubiri, kumbure bumwe nari kububamwo uko abandi bashaka”. Kimwe mu vyatumye afata iyi ngendo ni ibibazo vy’amagara yahanganye navyo mu myaka itari mike. Shyja baramubaze  incuro zitandatu mu myaka cumi – rimwe kwari ukugira bamukure ikivyimba mw’ibere, irindi naryo kwari ukumukura utuvyimba mu gasaho k’imbuto. Aho aherukira kubagwa, kwari ukumukuramwo igitereko, haraciye imyaka itanu. Ati: ""Igihe cose baheza kumbaga, naguma nizeye ko ntari gusubira muri ico cumba c’ibagiro”. Kubona yashoboye kurengana ibi bibazo vyose vy’amagara vyakomeje ivyiyumviro vya Shyja  ko ari ngombwa ko abaho mu buzima bwiwe bumuha umunezero. Shyja avuga ko akiri umwana yari afise isoni. Ni gake abagore mu kigwati ciwe bashobora kuboneka hanze inyuma y’isaha cumi na zibiri z’umugoroba. N’aho Kerala ari imwe mu ntara z’Ubuhindi zigenda zibaho ubuzima bwa none, kandi zifise ibimenyetso bikomeye vy’iterambere, mu turere twinshi umugabo ni we afise ijambo rya nyuma, kandi abagore bama babuzwa gufata ingendo canke kwibana. Igihe arongorwa akimukira mu ntara ya Tamil Nadu ihana urubibe n’iyo yavukiyemwo, Shyja avuga ko yaryohewe no kubona ubundi bwisanzure bushasha. Avuga ati: ""Umugabo wanje yarashobora kuja ku kazi akagaruka atevye. Rero narashobora kwicara hanze ku mugoroba, rimwe na rimwe nkaja no kw’iduka ndi umwe mw’ijoro iyo hari ico nkeneye. Nta n’umwe yavyitaho. Igihe niga gukora ibintu jenyene, vyankomereje ukwiyemera”. Avuga kandi ko ariko aragerageza kuvyigisha umukobwa wiwe w’umuyabaga. Umuryango wa Shyja n’incuti ziwe bamye bamushigikira kuri buno bwanwa bwiwe. Umukobwa wiwe amubwira ko bumubereye. Ariko Shyja avuga ko yabwiwe amajambo y’ubwoko bwose avugwa n’abantu iyo bamubonye kw’ibarabara. Ati: ""Abantu barantwenga bavuga ngo ‘abagabo bonyene nibo bamera ubwanwa, kubera iki umugore yobumera’?” Mu myaka itari mike, ni kenshi yagiye avugwa mu binyamakuru vyo muri ico gihugu. Mu misi iheze, nk’uko abivuga, yarabonye amajambo y’agahemo yanditswe ku nkuru yamuvuga yari yacishijwe ku rubuga rwa Facebook n’ikinyamakuru co muri ico gihugu. Umuntu umwe yabajije igituma atari gufata urwembwe akamwa ubwanwa bwiwe bimaze kuboneka ko ingohe ziwe yari yazimoye. Ati:""Ariko si ikibazo kijanye n’ivyo nshaka – none ngumye iki hanyuma nikureko iki?” Abagenzi ba Shyja akenshi bishurana agashavu kuri ano majambo yandikwa kuri Facebook, ariko avuga ko ivyo ataco bimubwiye na gato. ""Mu bisanzwe, kenshi ndabaraba nkabatwenga”."	https://www.bbc.com/gahuza/articles/cq598z38z0eo
religion	South Africa yashinguranye iteka Musenyeri Desmond Tutu	"Abanya Afrika y'Epfo biriwe mu birori vyo gushingura wa musenyeri Desmond Tutu  yarwanije intwaro y'ivanguramoko ya Afrika y'Epfo, ibirori vyabereye mw'isengero nkuru ya Anglican  i Cape Town. Tutu, yagize uruhara rukomeye mu kurangiza intwaro y'ivanguramoko muri Afrika y'Epfo akanahabwa agashimwe kitiriwe Nobel, yapfuye ku wa Mungu afise imyaka 90. Perezida  Ramaphosa wa Afrika y'Epfo ni we yashikirije ijambo rikuru muri ibi birori vyo gushingura uyu musenyeri kuri uyu wa gatandatu, ibirori vyari vyitabiriwe n'abantu 100 gusa kubera amategeko yo kurwanya ikiza ca coronavirus. Mw'ijambo ryiwe, Perezida Ramaphosa  yavuze ko Tutu  ari ""umuvyeyi w'imitima w'igihugu cacu gishasha"". Kuva yitavye Imana ku wa Mungu uheze, ibihumbi n'ibihumbi baragiye kumwunamira kw'isengero  St George's Cathedral,  aho ikiziga ciwe cari. Tutu ni umwe mu bantu bakomeye barwanije cane intwaro y'amacakubiri n'ivanguramoko yashizweho n'inkehwa z'abazungu mw'ikubagurwa bakoreye nyarwinshi b'abirabure, kuva mu 1948 gushika mu 1991. Perezida Ramaphosa yavuze ko Tutu yari ""umurwanyi mu rugamba rwo kurwanira ubwigenge, ubutungane, amahoro n'uburenganzira kuri bose. Atari muri Afrika y'Epfo honyene...ariko kandi no kw'isi yose"". Ati: ""Niba dushaka kumenya akarorero k'umuntu w'igihagararo kidasanzwe, w'imico idasanzwe kandi yitaho abantu, nta nkeka ko ari uyu mugabo turiko turashingura uyu musi"". Mu bitabiriye ibi birori kw'ishengero rikuru rya Cape Town harimwo abagenzi, umuryango, abarongoye ishengero n'abanyaporitike. Tutu yari yasavye ashimitse ko mu kumushingura hatoba ""ugusesagura canke gukoresha uburyo buhanitse"", kandi bagakoresha ""isandugu izimbutse ishoboka"". Yasavye kandi ko amashurwe yonyene yoba ari mw'isengero yoba ""urugori rw'amashure rw'umuryango wiwe"", nk'uko bivugwa n'ibigo  Archbishop Tutu IP Trust hamwe na Desmond and Leah Tutu Legacy Foundation. Vyitezwe ko ibisigarira vyiwe bihambwa inyuma ya arutari mw'isengero nkuru St George's Cathedral - isengero nkuru yamaze imyaka 35 arongoye. Mu butumwa yatanze mu buryo bwa videwo, Musenyeri mukuru wa Canterbury yasiguye ingene Tutu ""yamurikiye isi yose"". Avuga ko icubahiro yahaye Tutu ari nk ' ""imbeba yunamira inzovu"". Umukobwa wa Tutu Mpho yavuze ko urukundo berekanye kuri se wiwe ""rwatsimbataje imitima yabo"". Ati: ""Kubera twamusangiye n'isi, namwe muradusangije igice c'urukundo mwari mumufitiye"". Igihe ikiziga ciwe cashirwa ahagaragara muri Cape Town, abantu benshi baraje kumusezera ubwa nyuma. Umugabo umwe, Wally Mdluli, yagenze ibirometero birengo 1000 kuva Bloemfontein gushika Cape Town agenda arasaba ko bamwunguruza kuri gusa (lift)  - aca mu ncuti n'abagenzi asaba ko bomufasha kugira ashobore gukora urugendo rwiwe, mbere akaryama muri station y'igitoro igihe yari ku rugendo. Yabwiye umunyamakuru wa BBC i Cape Tow ati: ""Numva nuzuye umunezero inyuma y'aho mboneye isandugu y'ikiziga. Ni nk'uko umengo umutima wiwe uri muri jewe"". Tutu yarakoresheje igihagararo ciwe mu kwiyamiriza agahotoro kakorerwa abirabure mu gihugu ciwe, akama avuga ko yabikora kubw'ukwemera atari ku mvo za poritike."	https://www.bbc.com/gahuza/amakuru-59845718
sports	Neymar – Alvaro Gonzalez: ikibazo c’ivanguramoko muri Ligue 1	"Neymar , umusatirizi w'umurwi Paris-Saint-Germain wo mu Bufaransa, yahagaritswe mu nkino zibiri, inyuma y'uko ahawe ikarata itukura igihe uyu murwi wahura na Marseille. Ariko abarongoye umupira w'amaguru mu Bufaransa batangaza ko bariko barakora amatohoza ku birego vy'uko Neymar yoba yarabwiye amajambo y'ivanguramoko. Muri uru rukino rwabaye ku wa Mungu, uyu mukinyi mpuzamakungu w'umunya Brezili yahawe iyi karata itukura akubise umukinyi w'inyuma wa Marseille, Alvaro Gonzalez. Mu nyuma Neymar yagirije Gonzalez aciye ku mbuga hwaniro, aho avuga ko uyu mukinyi yamubwiye amajambo y'ivanguramoko, agasaba abategetsi kwihweza neza amasanamu yerekanwa na bwa buhinga bwa videwo (VAR). Gonzalez arahakana ivyo yagirizwa na Neymar. Ishirahamwe ry'umupira w'amaguru mu Bufaransa  (Ligue de Football Professionnel, LFP) ryavuze ejo ku wa gatatu ko ryatanguye gukora amatohoza ku birego vya Neymar. Neymar yarumvirijwe, akaba yaragirije uyu mukinyi w'inyuma wa Marseille ko yamwise ""inguge"". Sébastien Deneux, ajejwe indero muri iryo shirahamwe avuga ati: ""Turazi ko habaye uguterana amajambo, ariko ubu ntituraronka ivyemezo vy'uko twotumako abakinyi"". Uyu mutegetsi avuga ko umurwi arongoye bazogerageza ""kwihweza neza amajambo yavuzwe, amajambo yumvikanywe"", ariko ko bazogira ico bashikirije bisunze ""ivyemezo bifadika koko"". Sébatien Deneux avuga kandi ko amatohoza y'umurwi wiwe ashobora no kwihweza ibijanye n'ibindi bitutsi bishobora kuba vyaravuzwe na Neymar. Ati: ""Mu kuvuga ni ukwinengesera cane. Amatohoza azoshobora kwerekana nimba hari ayandi makosa ashobora gutuma hafatwa ingingo zijanye n'inyifato"". Ikinyamakuru Le Parisien kivuga ko umurwi PSG ushobora kuba washizeho umurwi wo kwihweza amasanamu yerekana ivyabaye. Amakuru avuga ko uyu murwi ushobora no kwifashisha abahinga mu bijanye no kwihweza iminwa kugira bige neza amajambo yavuzwe na Alvaro Gonzalez  igihe yaterana amajambo na Neymar, nk'uko ibimenyeshamakuru vyo mu Bufaransa bibitangaza. PSG yizeye ko ifise ubushobozi bwose bwo kwerekana ko ibivugwa na Neymar ari ivy'ukuri, ikifashisha  beIN SPORTS Mena, televiziyo y'inkino yo  mu Burasirazuba bwo hagati ifise icicaro muri Qatar. Hari kamera y'iyi televiziyo yarabishijwe kuri Neymar mu buryo bwihariye, ikaba yarashoboye gufata amasanamu yose y'ingene uyu mukinyi rurangiranwa wa PSG yateranye amajambo na alvaro Gonzalez. Leta ya Brezili, igihugu Neymar akomokamwo, yasohoye itangazo ku wa kabiri, aho ivuga iti: ""Kuri rino vanguramoko ku ncuro yindi mu nkino, ubushikiranganji bujejwe abagore, imiryango n'agateka ka zina muntu burifatanije na Neymar Jr"". Uyo munsi nyene, umunyamabanga w'ikigo kijejwe kurwanya ivanguramoko muri Brezili yariyamirije yivuye inyuma ""ihohotera iryo ari ryo ryose"" hamwe kandi  ""n'ivanguramoko rishingiye kw'ibara ry'uruhu"". Ku ruhande rwawo, umurwi Olympique de Marseille utera intege uyu mukinyi wawo w'inyuma akomoka muri Esupanye, ukavuga ko muri we atavanguramoko rimurimwo. Uyu murwi wandika uti: ""Yarabitweretse mu nyifato yiwe ya minsi yose kuva ashitse mu murwi, mbere na bagenzibe baravyemeza"". Ishirahamwe LPF ryarafatiye kandi ibihano abandi bakinyi bagize uruhara muri urwo ruhagarara. Layvin Kurzawa umukinyi w'inyuma wa PSG  yahagaritswe inkino zitandatu zose kubera umugere yateye uyu mukinyi wa Marseille, co kimwe na Jordan Amavi na we nyene yahagaritswe mu nkino zitatu. Leandro Paredes, umukinyi wo hagati wa PSG hamwe na mugenziwe wa Marseille bakomoka hamwe muri Argentina, Dario Benedetto, bompi bahagaritswe inkino zitatu."	https://www.bbc.com/gahuza/amakuru-54196906
politics	Mu Burundi leta ivuga ko agateka ka muntu kubahirijwe - abatavuga rumwe nayo babibona ukundi	"Umushikiranganji w'agateka ka zina muntu mu Burundi yemeza ko agateka ka zina muntu kubahirijwe mu gihugu, mu gihe abandi bavuga ibindi. Ivyo biri mw'itangazo yaraye ashikirije mu ntumbero yo guhimbaza imyaka 71 ishize uyu munsi habaye amasezerano mpuzamakungu y'agateka ka zina muntu. Ayo majambo atandukanye n'ivyo amashirahamwe aharanira agateka ka muntu avuga ko mu Burundi hari ihonyangwa ry'ako gateka rikorerwa cane cane abatavuga rumwe n'ubutegetsi. Umushikiranganji Martin Nivyabandi avuga ati: ""U Burundi buhimbaje uwo munsi mu gihe igihugu cose kirangwamwo amahoro n'umutekano, kandi agateka ka zina muntu kubahirijwe kuri bose"". Yibutsa ko ari akaryo ko kuzirikana neza ivyo ibihugu biba vyariyemeje mu gutsimbataza no mu gukingira agateka ka zina muntu. Umugambwe CNL utavuga rumwe n'ubutegetsi urakunze kwerekana ko abanywanyi bawo bakorerwa ibikorwa vy'ihonyangwa ry'agateka ka zina muntu. Terence Manirambona avugira uyo mugambwe yabwiye BBC ko mu gihugu hacibonekeza ibikorwa vyinshi bihungabanya uburenganzira bwa muntu. Avuga ko gushika ubu hari abantu - cane cane abanywanyi babo - bahohoterwa, baterwa ubwoba, abanyuruzwa, abategekwa kwinjira mu mugambwe batipfuza. Atanga akarorero k'umunywanyi wa CNL yitwa Berchmans Misago batazira ""Cuma"" yaburiwe irengero kuva ku wa 20 z'ukwezi guheze. Mu kwezi kw'icenda, ishami ry'ishirahamwe mpuzamakungu ONU rijejwe kwubahiriza agateka ka muntu ryasohoye icegeranyo kivuga ko mu Burundi abatavuga rumwe n'ubutegetsi babandanya bakorerwa amabi atandukanye. Ico cegeranyo kivuga ko mu gihugu harangwa ubwoba n'iterabwoba ku batavuga rumwe n'umugambwe uri ku butegetsi CNDD-FDD. Rénovat Tabu aserukira u Burundi i Geneve yariyamirije ico cegeranyo avuga ko ""gishingiye ku binyoma kandi ko bifise intumbero ya politike"". Mu Burundi uwo munsi mpuzamakungu uzohimbazwa ku wa gatanu w'iyi ndwi igekenerezo rya 13 nk'uko bivugwa na Bwana Nivyabandi."	https://www.bbc.com/gahuza/amakuru-50727247
politics	Ukraine: Mbega OTAN/NATO ni iki, kubera iki Russia itayizeye?	"Ibihugu bihurikiye muri OTAN/NATO biriko biriga urugero bashobora gushikako mu gufasha Ukraine guhangana n'igitero kivugwa ko gishobora gukorwa n'Uburusiya. Iri shirahamwe - rihurikiyemwo ibihugu nka Reta Zunze Ubumwe za Amerika, Ubwongereza, Ubufaransa, n'Ubudagi - ririko rifasha Ukraine kwitegura gisirikare riyiha n'izindi mfashanyo. OTAN/NATO - bisigura ngo Organisation du Traité de l'Atlantique Nord/North Atlantic Treaty Organisation - ni ishirahamwe rya gisirikare ryo kwivunira umwansi hamwe, ryashinzwe mu 1949 n'ibihugu 12, harimwo Amerika, Canada, Ubwongereza n'Ubufaransa. Ibihugu birihurikiyemwo vyiyemeza gutabarana mu gihe hoba igihugu na kimwe kiri muri iri shirahamwe coramuka gitewe. Mu ntango, intumbero kwari uguhangana n'akaga k'ingendo y'Uburusiya yo kwiyagurira akarere ku mugabane wa Bulaya inyuma y'intambara ya kabiri y'isi yose. Mu 1955 Reta Zunze Ubumwe z'aba Soviet, yari izwi nka URSS/USSR, nayo yaciye yihora mu gushinga ishirahamwe ryayo rya gisirikare ryari rihurikiyemwo ibihugu vya gikomunista vya Bulaya y'Ubuseruko, ishirahamwe ryari rizwi nk'Amasezerano ya Varsovie (Pacte de Varsovie/Warsaw Pact). Ibihugu vyariteyeko igikumu rigitangura vyari URSS, Albanie, Pologne, Tchechoslovakie, Hongrie, Roumanie, n'icahoze ari République Démocratique Allemande. Inyuma y'aho URSS isambukiye mu 1991, ibihugu bitari bike vyari bihurikiye muri aya Masezerano ya Varsovie vyaciye bihindukira vyinjira muri OTAN. Ubu, iri shirahamwe rihurikiyemwo ibihugu 30. None ni ikibazo nyabaki kiri hagati y'Uburusiya na OTAN ku vyerekeye Ukraine? Ukraine ni igihugu kiri mu vyahoze bigize Reta Zunze Ubumwe z'aba Soviet gihana imbibe n'Uburusiya hamwe n'Ishirahamwe ry'ibihugu vya Bulaya (UE/EU). Nti kiri mw'ishirahamwe OTAN, ariko ni ""incuti yaryo"" -  ibi bigasigura ko hari umwumvikano izi mpande zompi zagiriraniye ko iki gihugu gishobora kwemererwa kwinjira muri iri shirahamwe vryo kwivunira umwansi hamwe muri kzoza. Uburusiya bushaka ko ibihugu vy'Uburengero bibwemerera ko ibi bitazokwigera biba. Hagati aho, Amerika ntishaka kubuza Ukraine kwinjira muri OTAN, ikavuga ko nk'igihugu cigenga gifise uburenganzira bwo gufata ingingo gishatse co nyene ku bijanye n'umutekano waco. Uwuserukira Ukraine mu Bwongereza, Vadym Prystaik, aherutse kuvuga ko Ukraine yari ifise ishaka ryo ""kugenza buhoro"" ku ntumbero yayo yo kwinjira muri iri shirahamwe rya gisirikare rihurikiyemwo ibihugu vyo mu burengero. Hagati aho, umuvugizi w'umukuru w'igihugu Volodymyr Zelensky yaramuvuguruje, mu kuvuga ko Ukraine vyanka bikunda itegerezwa kwinjira muri OTAN no mw'ishirahamwe UE/EU nk'uko biri mw'isbirizwashingiro. Ukraine ifise abanyagihugu benshi bavuga ikirusiya kandi ifitaniye ubucuti bwa hafi n'Uburusiyamu vyo imico n'imigenzo. Mu migambi yayo, Kremlin (ibiro vy'umukuru w'igihugu w'Uburusiya) ibona Ukraine nk'agace k'Uburusiya kari inyuma. Perezida Vladimir Putin avuga ko ibihugu vy'Uburengero biriko vyiheka inyuma y'iri shirahamwe ryo kwivunira umwansi hamwe kugira ngo bikikuze Uburusiya, kandi agashaka ko OTAN ihagarika ibikorwa vya gisirikare mu buseruko bwa Bulaya. Kuva kera yamwe avuga ko Amerika yarenze ku vyo yiyemeje mu 1990 ko OTAN  itari kubandanya yiyagurira akarere amaja mu buseruko. OTAN iriyamiriza ibivugwa n'Uburusiya, ikavuga ko ibihugu biri ku rushi birihurikiyemwo ari vyo bisangiye imbibe n'Uburusiya, kandi ko ari ishirahamwe ryo kwivuna gusa. Abenshi babona ko irundarunda ry'ingabo z'Uburusiya ririko riraba ku rubibe buhana na Ukraine ari ukugerageza gutera igitsure ibihugu vy'Uburengero gufata nka nkama ivyo Ubursiya busaba. Igihe abanya Ukraine basenyura ubutegetsi bw'umukuru w'igihugu yari yegamiye ku Burusiya mu ntango za 2014, Uburusiya bwaciye bwigarurira akarere ka Crimea kari mu bumanuko bwa Ukraine. Bwaciye kandi bufata mu mugongo inyeshamba zikorana nabwo zigaruriye uturere tutari duto two mu buseruko bwa Ukraine. OTAN ntiyagiye gutabara, ariko yaciye inyanyagiza ingabo mu bihugu bitari bike vy'ubuseruko bwa Bulaya ku ncuro ya mbere. Ifise ibirindiro bine vy'ingabo zababa ibatayo (bataillon) ziva mu bihugu bitandukanye muri Estonie/Estonia, Lettonie/Latvia, Lituanie/Lithuania na Pologne/Poland hamwe n'ingabo zitari nke muri Roumanie/Romania ziva mu bihugu bitandukanye. OTAN kandi yaraguye poritike yayo yerekeye ibirere gushika mu bihugu bihurikiye ku nyanja ya Baltique (mer Baltique/Baltic Sea) bizwi nka Etats Baltes/Baltic states, hamwe no mu buseruko bwa Bulaya kugira ngo rishobore kurwanya indege iyo ari yo yose y'Uburusiya yohava ivogera imbibe z'ibihugu vyaryo. Uburusiya buvuga ko bushaka ko izi ngabo zisubira inyuma. Perezida Joe Biden wa Amerika avuga ko Uburusiya ""bushobora kubona ingaruka mbi zikomeye"" mu gihe bworamuka buteye Ukraine kandi ariko ararungika izindi ngabo i Bulaya. Amerika iriko irarungika izindi ngabo hafi 3000 muri Pologne na Roumanie kugira ngo zishigikire inzego zo kwivuna abansi z'ibihugu vyo mu buseruko bwa Bulaya. Yaramaze gutegura izindi ngabo 8500 azibwira ko zokwama zimeze magabo. Pentagon (ibiro vy'ubushikiranganji bwo kwivuna abansi bwa amerika) ivuga ko izi ngabo zishobora kurungikwa gusa mu gihe OTAN yofata ingingo yo kwishura ivyo Uburusiya bworamuka bukoze. Yongerako y'uko ata migambi ihari yo kurungika ingabo na zimwe muri Ukraine ari yonyene. Umushikiranganji w'imigenderaire w'Ubudagi Annalena Baerbock  aragabisha ko mu gihe ibintu vyokwunyuka mu bijanye na gisirikare ""vyogira ingaruka mbi cane ku butegetsi bw'Uburusiya - mu vyo ubutunzi, poritike n'imigambi"". Downing Street (ahari ibiro vy'umushikiranganji wa mbere w'Ubwongereza) ivuga ko Ubwongereza bwemera ko ""ibihugu bifatanije nabwo bitegerezwa gutegura ingingo ruhasha harimwo ibihano Uburusiya butari bwigere bubona"". Perezida Biden avuga ko hari ""umwumvikano wose"" n'abategetsi ba Bulaya ku kibazo ca Ukraine, ariko ko hari ukutumvikana ku bijanye n'ico buri gihugu cemera gutanga. Amerika ivuga ko yarungitse ibirwanisho bifise agaciro k'imiriyoni 200 z'amadorari harimwo za misire zo mu bwoko bwa Javelin zirasa vya bimodoka vy'intambara (missiles anti-chars)  hamwe n'izindi zo mu bwoko bwa Stinger zikorora indege, kandi yaremereye ibindi bihugu vya OTAN guha Ukrane ibirwanisho vyakorewe muri Amerika. Ubwongereza bwarahaye Ukraine misire 2000 zirasa vya bimodoka vyintambara (missiles anti-chars) kandi bwaranarungitse abahinga ba gisirikare kwigisha igisirikare ca Ukraine ingene bazikoresha. Bufise kandi ingabo zirenga 1000 mu buseruko bwa Bulaya, muri Estonie na Pologne. Buriko kandi burarungika izindi 350 muri Pologne, kandi buriko busaba OTAN kwongereza ingabo zayo zishika 900 muri Estonie. Buriko kadi burihweza ingene bworungika indege z'intambara zindi mu bumanuko bwa Bulaya no kurungika amato y'intambara mu buseruko bw'inyanja ya Mediterrannee. Bwarategetse kandi ingabo 1000 ko zokwama zimeze magabo kugira ngo zije gufasha mu gihe hogira  ibibazo vy'ubutabazi vyokwaduka bitewe n'igitero cokorwa n'Uburusiya. Umunyamabanga w'Ubwongereza ajejwe imigenderanire Liz Truss avuga ko ""hari igihamana gito cane"" co kurungika ingabo zoja kurwana muri Ukraine. Ibihugu bimwe bimwe vya OTAN harimwo Danemark, Espagne, Ubufaransa n'Ubuholande, vyarungitse indege n'amato vy'intambara mu buseruko bwa Bulaya mu gikomeza inzego zo kwivuna abansi mu karere. Abashikiranganji b'ibihugu vya OTAN bariko bariga ingene borungika izindi ngabo 4000 mu buseruko bwa Bulaya. Ariko, Ubudagi bwaranse ibisabwa na Ukraine yabusaba ibirwanisho vyo kwivuna, kubera poritike yabwo yo kutarungika ibirwanisho vyica mu turere turangwamwo intambara. ahubwo, buzorungika imfashanyi mu vyo ubuvuzi hamwe n'inkofero (casques/helmets) 5000. Perezida Macron w'Ubufaransa asaba ko hoba ibiganiro n'Uburusiya kugira ngo iki cuka kibi kirangire."	https://www.bbc.com/gahuza/amakuru-60443905
health	Coronavirus: Ubuhindi bwahagaritse ibikoresho vyo gupima ‘bidakora’ vyaguzwe mu Bushinwa	"Ubuhindi  bwahagaritse umuzigo w'ibikoresho vyo gupima coronavirus mu buryo bubangutse vyari vyaguzwe mu Bushinwa bingana hafi igice c'umuliyoni inyuma y'ukuboneka ko ""vyapfuye"". Leta y'ico gihugu kandi yaciye itegeka ko ivyari vyamaze gutangura gukoreshwa  mu ntara zitandukanye bivanwayo. Ivyo bikoresho bitanga inyishu z'ibipimo mu minota hafi 30, bigashobora kwerekana abantu bashobora kuba baramaze kwandura. Ivyo birafasha abategetsi kumenya igitigiri c'abanyagihugu baba baranduye uwo mugera mu karere kanaka. Mw'itangazo ryasohowe uno munsi, Ji Rong avugira ibiro vy'ubuserukizi bw'Ubushinwa mu Buhindi avuga ati: ""Ikintu nyamukuru dushira imbere mu bidandazwa vy'ubuvuzi u Bushinwa bugurisha ni uko biba bikwije ivya ngombwa"". ""Sivyiza na gato kandi nta n'iteka bitanga kubona hiyadukiza abantu bubahuka kuvuga ko ibidandazwa biva mu Bushinwa 'vyapfuye' mbere ugasanga bamaze no kuvyishiramwo"". Ivyo bikoresho vyo gupima mu buryo bubangutse, mu bisanzwe ntibishobora gupima coronavirus ubwayo, ari co gituma abahinga bafise amakenga ku bijanye n'ikoreshwa ryavyo. Intara zitari nke zagumye zisaba zishimitse ikigo c'igihugu kijejwe gupima indwaramu Buhindi, Indian Medical Research Council (ICMR), ko cozirekurira zigakoresha ivyo bikoresho, bitumwe n'uko abanyagihugu bari bafise amakengako igihugu cabo ata kintu kinini kiriko kirakora kugira ngo gipime abantu baco. Mu ntango, ICMR  yagumanye amakenga, ariko ivamwo iragondozwa, iratumako ivyo bikoresho mu makompanyi abiri. Hagati aho, haciye akanya gato gusa, intara zaciye zitangura kwidoga zivuga ko ivyo bikoresho vyari bifise urugero ruto cane rungana n'ibice 5% rwo gutanga inyishu zo nyazo. Izo ntara zimenyesha kandi ko zakoresheje ivyo bikoresho mu gupima abari basanzwe bazwi ko bamaze kwandura ariko inyishu z'ibipimo zisohotse zikerekana ko ""ata mugera bafise"". Mu nyuma n'ikigo ICMR kikaba cagiye kumenyesha ko ivyo bikoresho bidakwije ivya ngombwa. Ico kibazo cagiye kwunyuka ejo ku wa mbere, inyuma y'aho sentare nkuru igiriye umwihwezo w'amafaranga yarishwe kuri ivyo bipimo ica imenyesha ko leta yatanze amafaranga y'umurengera. Hagati aho, abategetsi babwiye ibinyamakuru vyo muri ico gihugu ko leta ""atarufaranga na rumwe izotakaza"" kubera ko umuzigo wose wahagaritse imbere y'uko banariha amahera."	https://www.bbc.com/gahuza/amakuru-52456222
politics	DRC:'﻿Imigwi yose yitwaje ibigwanisho itegerezwa gusubira mu bihugu vyayo' - EAC	"U﻿muhuza w'akarere ko mu buseruko bwa Afrika EAC ku kibazo ca Congo, Uhuru Kenyatta na prezida Evariste Ndayishimiye arongoye iryo shirahamwe basavye ko imigwi yose yitwaje ibigwanisho iri muri RD Congo, isubira mu bihugu vyayo. I﻿vyo biri mw'itangazo abo bategetsi babiri basohoye inyuma y'umubonano wabereye i Bujumbura mu Burundi ku mugwa mukuru w'Ubutunzi. I﻿ryo tangazo rigira riti: ""Duhamagariye imigwi yose yitwaje ibigwanisho gusubira mu bihugu yaje ivamwo ata kindi gisabwe."" P﻿rezida Ndayishimiye na Uhuru Kenyatta yahora arongoye Kenya, akaba ari na we yari yanatumyeko ibiganiro vya mbere vyaheruka guhuza reta n'imigwi igwana i Nairobi muri Kenya bashinze ko hagiye kuba iyindi nama itariki 16 z'ukwezi kwa cumi na rimwe 2022. M﻿uri nama, ngo hazoba hatumiwe abantu bose bafise aho bahurira n'umutekano muke urangwa mu buseruko bwa RD Congo, harimwo n'abarongoye abandi mu mibano (Chefs traditionnels). M﻿u nama yaheruka kubera i Nairobi, yahuze ibihugu bihurikiye mw'ishirahamwe rya EAC, hari hashinzwe ko ibihugu vyose bigize iryo shirahamwe birungika ingabo zija kugwanya imigwi yitwaje ibigwanisho igisibije mu buseruko bwa Congo. G﻿ushika ubu Uburundi, Kenya na Uganda ni vyo bimaze kurungikayo abasirikare. M﻿uri uwo mubonano w'abo bategetsi babiri, bateye akamo ibindi bihugu kunyarutsa kurungika abasirikare babo. U﻿wo mubonano wabaye mu gihe prezida Etienne Tshisekedi wa Congo yaraye ashikirije ijambo abanyagihugu, aho yahamagariye urwaruka kwifatanya n'igisirikare kugwanya Urwanda. Y﻿agize ati: ""Mu kwishura kuvyo urwaruka rusaba, ndabahamagariye kwiyegeraniriza mu migwi yo gukizura mu ntumbero yo gushigikira no gufasha igisirikare mu kurangura amabanga yaco ahambaye. ""Aka ni na ko karyo ko kugabisha ibihemu, vyaba mu gisirikare canke abasivile bifasha umwansi, bazokurikiranwa hisunzwe amategeko, baronke igihano kijanye n’iyo nyifato. ""Mu gusubiramwo gushimangira akamo nteye urwaruka rufise uwo muhamagaro, ndabasavye kwitaba ako kamo ari benshi."" Y﻿agirije kandi Urwanda kwikika inyuma y'ivyitwazo ata ho bifatiye vy'uko FARDC ishigikiye umugwi w'abagwanyi b'abanyarwanda bari mu buseruko bwa Congo FDLR mu gushaka kwigarurira igihugu ciwe. Y﻿agize ati:""Mu kwikika inyuma yo kwitwaza ko FARDC ishigikiye FDLR, Urwanda muvyo ukuri rugenzwa n’agatima ko kwigarurira ikindi gihugu, rugamije kudutwara ubutare bwacu. ""kugira rero bishoboke rutera akajagari mu buseruko bwa Congo, kugira ntiharangwe amahoro gutyo babandanye gukora ubwicanyi."" Urwanda ruguma ruhakana ko ata ruhara rufise mu ntambara iriko irahuza abasirikare ba Congo n'umuhari witwaje ibigwanisho wa M23, uherutse kwigarurira uturere twinshi two mu karere ka Rutshuru harimwo n'umugwa mukuru waho uri ku birometero 70 uvuye i Goma, umugwa mukuru wa Nord Kivu."	https://www.bbc.com/gahuza/articles/c2eqy8edngyo
sports	Bimwe mu bitsindo 10 bikomeye vyinjijwe mu nkino 10 zanyuma z'igikombe ca FA mu myaka 25 iheze	Raba bimwe mu bitsindo 10 bikomeye vyinjijwe mu nkino 10 zanyuma z'igikombe ca FA  mu myaka 25 iheze	https://www.bbc.com/gahuza/amakuru-55608590
politics	Ukraine: Komanda wa marine muri Mariupol aratabaza ko basigaje amasaha make	"Umu-komanda w'abasirikare ba Ukraine  barwanira mu mazi mu gisagara cugarijwe ca  Mariupol yarungitse ubutumwa bwa video bwo gutabaza  kuri uyu wa gatatu mu gitondo avuga ko ingabo ziwe zisigaje amasaha make gusa. Muri iyo video yarungikiwe BBC n'ibindi binyamakuru, Major Serhiy Volyna avuga ko ingabo ziwe zitazomanika amaboko, ariko asaba ko amakungu afasha gutabara abasirikare biwe 500 bakomeretse n'amajana y'abagore n'abana avuga ko binyegeje hamwe na bo mu kigo c'uruganda  rw'ivyuma muri ico gisagara. ""Ubu nibwo butumwa turungikiye amakungu. Bushobora kuba ari bwo bwa nyuma burundu. Birashoboka ko dusigaranye iminsi mike canke amasaha"" nk'uko Major Serhiy Volyna yavuze. Yongeyeko ati: ''Dusaba abategetsi b'amakungu kudufasha. Tubasaba  kuraba uko batuvana ngaha batujane mu kindi gihugu."" Azovstal, uruganda rw'ivyuma  runini cane  ruri ku buringanire burenga hegitari 1.000 -  niryo vubiro rya nyuma ry'ukwihagararako kw'abanya-Ukraine muri Mariupol. Major Volyna atwara  regiment ya Azov ati: ""Ingabo z'umwansi zisumba izacu incuro mirongo, zirakomeye mu kirere, mu bisasu vya muzinga, mu ngabo zo ku butaka, mu bimashini no mu biduga ntamenwa"". Yanse kuvuga igitigiri c'ingabo za Ukraine zigisigaye mu kigo c'urwo ruganda ariko yavuze ko n'ubu bagifise ""akanyarigabo ko kurwana"". Ariko abakomeretse bamerewe ""nabi cane"". ""Bari mu nzu yo munsi, aho niho bariko baraborera,"" nk'uko yavuze. Igisagara ca Mariupol cagumye ari intego y'Uburusiya kuva ingabo zabwo ziteye Ukraine mu kwezi kwa kabiri. Prezida Volodymyr Zelensky, yabwiye BBC ko yibaza ko   abantu bashika 20.000 bashobora kuba barishwe muri Mariupol mu bitero vy'amabombe vy'Uburusiya kuri ico gisagara, abandi batazwi igitigiri nabo barajanywe ku butaka bw'Uburusiya."	https://www.bbc.com/gahuza/amakuru-61159084
politics	Afghanistan: Aba Taliban bahagaritse imyiyerekano y'abagore basaba uburenganzira bwabo	"Abategetsi b'aba Taliban bahagaritse imyiyerekano y'abagore ku mugwa mukuru Kabul basaba uburengazira bwabo inyuma y'aho aba Taliban bafatiye ubutegetsi muri Afghanistani. Aba bagore bavuga ko aba Taliban babateye vya vyuka bikoroza amosozi n'ibindi vy'ipiripiri mu gihe bariko bagerageza kujabuka ikiraro batera baja ku ngoro y'umukuru w'igihugu. Ariko aba Taliban bavuga ko iyo myiyerekano yari yarenze inkombe, nk'uko ikinyamakuru Tolo co muri Afghanistani kibivuga. Niyo myiyerekano y'abagore yaheruka  mu yindi itari mike i Kabul na Herat. Aba bagore bari bateguye iyi myiyerekano basaba uburenganzira bwo gukora, bongere bashirwe muri reta. AbaTaliban bavuga ko mu misi iri imbere bazotangaza reta yabo, bakavuga ko bashobora kuronswa ibibanza, ariko ko badashobora kurongora ubushikiranganji. Abagore benshi baratinya ko bashobora gusubira gufatwa nabi nko  mu bihe vyaheze igihe aba Taliban bari ku butegetsi ubwa mbere, hagati ya 1996 na 2001. Ico gihe, abagore bategerezwa kwipfuka mu maso hose iyo bari hanze yo muhira, kandi bagahabwa ibihano ruhasha no ku dukosa duto. Umunyamakuru Azita Nazimi yabwiye Tolo ati: ""Mu myaka 25 iheze, igihe aba Taliban baza, barambujije kuja kw'ishure"". ""Inyuma y'imyaka itanu y'ubutegetsi bwabo, nize imyaka 25 nongera ndakora cane. Kubwa kazoza keza kacu, ntidushobora kwemera ko ibi bisubira"". Uwundi mugore yari mu myiyerekano, Soraya, yabwiye Reuters ati: ""Bakubise kandi abagore mu mutwe bakoresheje igikono c'inkoho, abo bagore buzuye amaraso"". Hagati aho, intambara zirabandanya mu kiyaya ca Panjshir, kiri mu buraruko bwa Kabul, aho inyeshamba zihanganye n'aba Taliban barondera gufata ako karere. Ariko buri ruhande rugenda rwemeza ko rufise ibintu mu minwe. Aba Taliban bavuga ko bigaruriye utundi turere tubiri kandi ko bariko batera baja ku mugwa mukuru w'iyo ntara. Umuvugizi w'umuhari National Resistance Front of Afghanistan (NRF) avuga ko intambara zikomeye zibandanya kandi ko ibihumbi vy'aba Taliban bazibiwe. Umukuru w'uyu muhari NRF, Ahmad Massoud, yakeje abagore bakoze imyiyerekano muri Herat, anavuga ko Panjshir ibandanya yirwanira. Ibivugwa n'umuhari  NRF canke n'aba Taliban ntibirashobora guhinyuzwa n'uruhande ataho rwegamiye."	https://www.bbc.com/gahuza/amakuru-58452628
politics	Sri Lanka: Abari mu myiyerekano batereye ikirimba c'umukuru w’igihugu, nawe agiye gutanga imihoho	"Umukuru w’igihugu ca Sri Lanka Gotabaya Rajapaksa yatangaje ko agiye gutanga imihoho inyuma y’aho abari mu myiyerekano nijoro batereye ikirimba ciwe bakanaturira inzu y’umushikiranganji wa mbere. Yaba umushikiranganji wa mbere, yaba umukuru w’igihugu, nta n’umwe yari muhira igihe ii vyaba. Amajana n’amajana y’abari mu myiyerekano barihaye amabarabara ku mugwa mukuru Colombo, basaba ko Rajapaksa ava ku butegetsi inyuma y’imyiyerekano imaze amezi atari make biyamiriza isesagura ry’ubutunzi. Perezida Rajapaksa ategekanya gutanga imihoho ku wa 13 Mukakaro (uku kwezi kw’indwi), ni ukuvuga ku wa gatatu. Umushikiranganji wa mbere Wickremesinghe na we nyene yemeye gutanga imihoho. Umukuru w’inama nshingamateka avuga ko umukuru w’igihugu yafashe ingingo yo gutanga imihoho “kugira ngo ashikirize ubutegetsi mu mahoro” anatera akamo abanyagihugu “kwubaha amategeko”. Amaze gutangaza iyi ngingo, igisagara cose cuzuye akanyamuneza. Inyuma y’ivyaraye bibaye nijoro ku wa gatandatu, Reta Zunze Ubumwe za Amerika zasavye ubutegetsi bwa Sri Lanka gukora ningoga kugira ngo batorere umuti izi ngorane zishingiye ku butunzi muri ico gihugu. Umwe mu bari mu myiyerekano, Fiona Sirmana, yari mu bateye inkirimba, avuga ko hageze “kwikurako umukuru w’igihugu n’umushikiranganji wa mbere tugatangura ibihe bishasha muri Sri Lanka”. Yabwiye itororokanirizo ry’amakuru Reuters ati: “Numva mbabaye, ndababaye cane kubera batahavuye hakiri kare kuko iyo bagenda hakiri kare nta vyari kwononekara”. Mu myiyerekano y’ejo ku wa gatandatu, hari abatari bake bakomeretse, umuvugizi w’ibitaro bikuru vya Colombo akaba yabwiye itororokanirizo ry’amakuru AFP ko abantu batatu bariko baravurwa ibikomere vy’amasasu. Sri Lanka iri mu bibazo vy’ifaranga ryataye agaciro bikomeye, bikaba bitayoroheye kwinjiza ibifungurwa, ibitoro n’imiti, ibikuye hanze, mu gihe igihugu gihanzwe n’ingorane z’ubutunzi itari bwigere ibaho mu myaka 70. Yaherewe n’amafaranga mvamakungu, bica biba ngombwa ko ibuza igurishwa ry’iresansi (essence) n’amazutu ku mamodoka y’abigenga, ivyatumye haba imirongo miremire imaze imisi y’abarondera igitoro. Ivyaraye bibaye nijoro, ibintu bidasanzwe, bisa n’ivyerekana ko ibintu vyayangaye mu myiyerekano y’amahoro yari imaze amezi muri Sri Lanka. Isinzi ry’abantu bahuriye ku kirimba c’umukuru w’igihugu Rajapaksa, baririmba ivyivugo, bafise n’ibendera ry’igihugu imbere y’uko basenyura uruzitiro bakinjira muri iyo nyubakwa. Amavidewo yazungurutse ku mbuga hwaniro yerekana abantu bitera muri ico kirimba, boga muri pisine (piscine) y’umukuru w’igihugu, mu gihe abandi nabo bariko bayora ivyari mu bubati, basaka amatungo ya perezida mbere banakoresha ubwogero bwiwe bw’agahebuza. Ubudasa hagati y’iki kirimba giteye igomwe n’amezi iki gihugu c’imiriyoni 22 z’abantu kimaze mu bibazo ntibwaciye mu ryahumye abari mu myiyerekano. Chanuka Jayasuriya  yabwiye Reuters ati: ""Abantu baje kwimara ishavu kubera igihugu kiri mu ngorane nk’izi. Iyo ubonye ivyiza vy’akaroruhore muri ino nzu, biragaragara neza ko aba bantu ata mwanya bafise wo gukorera igihugu”. Amakuru atangwa na Reuters avuga ko ku wa gatanu Perezida Rajapaksa yavuye mu kirimba ciwe mu kwicungera amaze kwumva ko hari imigumuko yari itegekanijwe, nk’uko amasoko abiri yo mu bushikiranganji bwo kwivuna abansi abivuga. N’aho ari ikirimba ca Rajapaksa, akunze kwirarira mu yindi nzu iri mu micungararo. BBC ntirashobora kumenya aho umukuru w’igihugu yinyegeje. Abari mu myiyerekano kandi baturiye inzu y’umushikiranganji wa mbere Wickremesinghe yiwe bwite iri muri karitiye y’abakire i Colombo. Imbere y’aho, yari yatangaje ko yari afise ishaka ryo gutanga imihoho kugira ngo abanyagihugu ntibagwe mu mporero, be no kugira ngo atange inzira yo gushinga reta ihuriyemwo imigambwe yose, ariko haciye akanya gato atangaje ibi haciye hatangura gukwiragizwa amavidewo y’inzu yiwe iriko irasha. Umushikiranganji wa mbere yabana n’umuryango wiwe mu nzu yiwe bwite akaba yari asanzwe akoresha ikirimba ciwe mu bikorwa vy’igihugu gusa. Ntibiramenyekana neza nimba iyi mihoho y’umukuru w’igihugu n’umushikiranganji wa mbere ikwiye kugira ngo imyiyerekano icurehe. Bhavani Fonseka, umunyamategeko azwi cane mu vyo guharanira agateka ka zina muntu i Colombo, avuga ati: ""Imihoho y’abantu babiri bonyene ntihagije, kuko abantu basaba ko ibintu bihinduka mu butegetsi, ariko n’imiburiburi iyi ni intango mu gihe umukuru w’igihugu n’umushikiranganji wa mbere bogenda”. Uyu mupfasoni avuga ati: ""Ni ngombwa ko haba uguhererekana ubutegetsi mu mahoro, ibi navyo ntavyo turabona”."	https://www.bbc.com/gahuza/articles/c3gd0dr2ldvo
sports	Ayavugwa mu mupira w'amaguru: Aubameyang, Haaland, Vlahovic, Kessie, Nketiah, Dembele	Arsenal izokwakira uwo wese azoza arondera umusatirizi wayo, umunya-Gabon Pierre-Emerick Aubameyang w'imyaka 32, ashobora gusezera uyu murwi muri uku kwa mbere. (Sky Sports) Arsenal yemeye gutanga imiriyoni 70 z'ama euro ku musatirizi wa Fiorentina, umunya-Serbia Dusan Vlahovic w'imyaka 21 - ibi bigashobora guha akaryo umukinyi wo hagati w'umunya-Uruguay Lucas Torreira w'imyaka 25, ko kwimukira burundu muri uyu murwi wo mw'ihiganwa ry'Ubutaliyano Serie A. (Gazzetta dello Sport - in Italian) Umusatirizi wa Red Bull Salzburg, umudagi Karim Adeyemi w'imyaka 19, ari imbere ku rutonde rw'abaronderwa na Borussia Dortmund kugira ngo bashobore gusubirira umusatirizi wayo, umunya-Norvège Erling Braut Haaland w'imyaka 21. Abasatirizi Vlahovic wa Fiorentina, umunya-Autriche Sasa Kalajdzic w'imyaka 24  wa Stuttgart hamwe n'umunya-Uruguay Darwin Nunez w'imyaka 22 wa Benfica nabo bari kuri uru rutonde rw'abaronderwa n'uyo murwi wo mw'ihiganwa ry'Ubudagi Bundesliga. (Marca - in Spanish) Borussia Dortmund irashaka ko ivya kazoza ka Haaland birangirana n'akadirisha k'igura n'igurisha ry'abakinyi ry'uku kwa mbere.  (Mirror) Umusatirizi wa Flamengo, umunya-Brésil Gabriel Barbosa w'imyaka 25, ariteguye kwinjira muri Newcastle United n'aho uyu murwi ugeze  ahatemba mu gihe uboneka ko ushobora kumanuka mu cicaro ca kabiri. (90min) Umukinyi wo hagati w'umunya-Hollande Donny van de Beek w'imyaka24, ariko araraba ko muri uku kwa mbere yosezera muri  Manchester United. (ESPN) Umumenyereza wa Tottenham Antonio Conte ntarashobora kubonana n'umukuru w'uyu murwi Daniel Levy kugira ngo bavugane ivyo kurondera abandi bakinyi muri uku kwa mbere. Umukinyi wo hagati wa AC Milan umunya- Côte d'Ivoire Franck Kessie w'imyaka 25, ari mu baronderwa cane n'uyo mumenyereza w'umutaliyano. (Evening Standard) Imirwi yo muri Premier League, Brighton na Crystal Palace, yompi iripfuza muri uku kwa mbere umusatirizi wa Arsenal,  umwongereza Eddie Nketiah w'imyaka 22. (Sun) Roma iriteguriye gutera igikumu ku masezerano y'intizo y'umukinyi wo hagati wa Arsenal, umwongereza Ainsley Maitland-Niles w'imyaka 24, muri ino ndwi. (ESPN) Paris St-Germain iripfuza umusatirizi wa Barcelona akina ku ruhande, umufaransa Ousmane Dembélé w'imyaka 24. (Mundo Deportivo - in Spanish) Barcelona iripfuza kugurisha vuba bwango Dembélé mu gihe uyu mukinyi wo ku ruhande yokwanka ayandi masezerano. (Talksport) Umumenyereza wa Manchester City Pep Guardiola arashobora kurekura umukinyi w'inyuma w'umunya-Espagne Aymeric Laporte w'imyaka 27, akinjira muri Barcelona - ariko ni mu gihe hoba amasezerano yotuma umukinyi wo hagati w'umunya Hollande Frenkie de Jong w'imyaka 24, yimukira muri uyo murwi wo muri Premier League. (El Nacional, via Teamtalk) Umukinyi w'inyuma wa Barcelona umunyamerika Sergino Dest w'imyaka 21, nta ciyumviro afise co kuva muri uyu murwi n'aho imirwi ya Atletico Madrid, Bayern Munich na Chelsea imwipfuza.  (Sport - in Spanish)	https://www.bbc.com/gahuza/imikino-59877519
religion	Umusunikano muri Israel: Ababibonye baravuga ingene abantu 'batererwa mu kirere'	"Abantu bari ahabereye umusunikano waguyemwo abantu benshi mu rugendo rw'idini baravuga ingene ''batwawe n'umukuba w'abantu, abandi nabo batererwa mu kirere"". Nibura abantu 44 bapfuye abandi benshi barakomereka mu rugendo rwo guhimbaza umunsi mukuru wa Lag B'Omer ku mucamo w'umusozi Meron. Igiporisi cabwiye ikinyamakuru Haaretz ko uwo musunikano wabaye kubera  bamwe mu bari muri urwo rugendo  banyereye ku ngazi, bituma abandi batemba. Abantu ibihumbi n'ibihumbi bari bitavye urwo rugendo rweranda. Umugabo yatanze izina ryiwe nka David yavuze ko yari yinjiye kuraba ingene batsa igicaniro/icoto bunonyene haza ''umupfunda uvuye hanze"". Yabwiye ikinyamakuru Ynet ati: ''Batumijuye. Abantu banuzwe mu kirere - abandi  barahonyorwa'' ''Hari umwana yagumye yumiye ku kuguru kwanje, agwanira ubuzima. Twarindiriye gutabarwa iminota 15-20 muri uwo musunikano uteye ubwoba"". Umwe mu barokotse yajanywe mu bitaro yabwiye television ya reta  Kan ati ""Nta n'umwe yari azi ico ari bukore"". ""Intango n'ukubera abantu benshi cane. Hejuru yanje hari abantu benshi. Nanje nari ndamye hejuru y'uwundi atari agishobora guhema. Hari amaborogo, urudubi. Nabonye abana bari munsi yanje. Icanciye mu mutwe gusa kwari uko umwana wanje atoba impfuvyi"". Uwundi yari ahari yavuze ko abantu bazungazunga iburyo n'ibubamfu. ''Inyuma y'iminota 20 nibaza ko abantu bari batanguye kutabasha guhumeka neza gutyo barondera gusohoka, ariko nta n'umwe yashoboye gusohoka. Munsi yanje hari abanrtu batari bagihema. Hari amaborogo menshi y'abavuga ngo ""birasanse ko mpema"". Uwundi yari ahari, Shlomo Katz,  yavuze ko yari arindiriye abagenzi biwe aca abona abaforoma biruka kandi bongera bagerageza  guhembura abana. Ati: ""Ambulance zaguma zinjira zongera zisohoka"". Dov Maisel, akora mu rwego rw'abatabara vyihuta rwa United Hatzalah Emergency Services yavuze ko abantu bari ''barundanyeko nk'ipaki y'ikarata''. Avuga ko abakora mu nzego zo gutabara nabo vyabaye ngombwa ko bahabwa inama zo kudahahamuka. Dov Maisel yagize ati: ""Abantu benshi bakomeretse., abandi bapfuye ngaha. Abakorerabushake mubona ngaho bakoranijwe bakorerwa inama yo kubafasha kudahahamuka, - kuko babonye ibintu bigoye"" Umwe mu bari bahari  yafashije abakomeretse yabwiye Haaretz ati: ""Nari nicicaye ngira mfungure nca numva amaborogo. Twaciye twiruka gufasha hanyuma tubona imivyimba. Ubwa mbere bari nka 10, none ubu ni benshi""."	https://www.bbc.com/gahuza/amakuru-56944499
entertainment	China: Umufotozi yasavye imbabazi kubera ifoto ya Dior y''amaso mato'	"Umufotozi w'Umushinwakazi  akorana n'abanyamideri yasavye imbabazi kubera ''kutamenya"" inyuma y'aho ifoto yafashe igakoreshwa na kompanyi y'imideri yo mu Bufaransa Dior yiyamirijwe n'abatari bake. Ifoto ya Chen Man yerekanye umugore bamwe mu Bashinwa bakoresha internet cane (netzens) bavuga ko ikomeza kubandanya yerekana ingene Abanyaburaya bishizemwo ingene Abanya-Asia basa. Madame Chen w'imyakab 41, yahavuye yandika ku rubuga-hwaniro rwa Weibo ati: ""Ndiyagiriza jewe nyene kuba nkiri ikitazi [mu bikorwa maze gukora]."" Dior yavuze ko iyo foto iherutse gukoreshwa mw'ihayanishwa i Shanghai, kuva ico gihe yaciye ivanwako. Iyo kompanyi y'ivyambarwa bigezweho yanditse kuri konte yayo ya Weibo ku wa gatatu ku mugoroba iti: ""Dior, nk'uko yama, irubaha ingene Abashinwa biyumva... bishitse hakaba ukwihenda, [Dior] itegerezwa kwuguruka ikakira ivyo abantu bavuga hanyuma igakosora mu mwanya mwiza"", yongerako iti ""iyo foto ntiyari iyo gukoresha mu kwamamaza"". Iyo foto yatanguye kuja ahabona ku wa 12 Munyonyo (ukwezi kwa  11),  ariko buno nyene ica iriyamirizwa na bamwe mu bakoresha internet cane - hamwe n'ibinyamakuru vy'aho mu Bushinwa. Urukoba rwera n'amaso manini nivyo ku bisanzwe bifatwa nk'ibimenyetso vy'ubwiza mu Bushinwa - akenshi mu kwamamaza hakaba hakunze gukoreshwa imideri iriko ivyo bimenyetso. Mu kwerekana igihushaneb, kimwe mu binyamakuru vyo mu Bushinwa, Beijing  Daily, mu nkuru y'ibanze canditse ko iyo foto ya Dior yerekana ""isura yijiriwe"" kandi y''amaso y'ikibi"". Iyo nkuru y'ibanze yavuze iti: ""Haheze imyaka myinshi abagore b'Abanya-Asia bama berekanwa bafise amaso mato  n'ikibibi (freckles) nk'uko Abanyaburaya bavyishizemwo"". ""Umufotozi yerekanye uko Abanyaburaya babibona."" Abashinwa bakoresha imbuga hwaniro baciye bafatira ngaho,  bavuga ko amafoto ya Madame Chen ari ""igitutsi"" c'ingene Abanyaburaya bibaza ko abagore b'Abashinwakazi basa. Umwe mu bakoresha Weibo yavuze ati: ""Uko niko Abanyaburaya bibaza ko dusa, bongerako ko Chen Man yakagoboreyemwo. Benshi bongeyeko ko batazogura ibihingurwa n'iyo kompanyi igurisha ivyo abifise. Bamwe mu Bashinwa bakoresha imbuga hwaniro bavuze ko iyo foto ya Madame Chen yibutsa urukurikirane rw'amafoto yiwe yo mu 2012, yari yafatiye i-D Magazine. Ariko si bose bavyumva uko. Bamwe barashigikiye Madame Chen, aho umwe mu bakoresha Weibo yavuze ati: ""Kuki umugore w'Umushinwakazi w'amaso mato adashobra gufatwa ko ari mwiza? Je nta  ngorane n'imwe  ndabibonamwo."" Mw'itangazo ryiwe ku wa gatatu, Madame Chen yavuze ko ""yavyiyumviriye cane"" akumva ko ategerezwa gusaba imbabazi amaze kwihweza buri ""kintu cose kibi "" cavuzwe ku gikorwa ciwe. Avuga ati: ""Navukiye kandi nkurira mu Bushinwa. Ndakunda cane igihugu canje . Nk'umuhanzi, ndazi neza ico njejwe mu kurondera kumenya neza imico y'Ubushinwa kugira ngaragaze ubwiza bw'Ubushinwa mu vyo nkora."" ""Ubu ngiye kuzokwiga neza kahise k'Ubushinwa, nitabe ibiteramo bishobora kumfasha kuruta, hanyuma nteze imbere ivyiyumviro nsanzwe ngenderako...Nzokwihatira kuvuga Ubushinwa ndabicishije mu vyo nkora."" Madame Chen n'umufotozi azwi cane mu gisata c'imideri mu Bushinwa. Amaze gufata amafoto menshi yakoreshejwe mu binyamakuru vy'imideri bizwi cane, yarafotoye na ba rurangiranwa nka David Beckham na Fan Bin Bing. (Uko isekeza ry'ubwiza bw'abiraburekazi hagiyemwo politikek"	https://www.bbc.com/gahuza/amakuru-59401549
politics	Intambara ya Ukraine: Ibihugu vya Africa biriko biterwa igitsure ku kutagira aho bihagaze	"Uwuserukira Reta Zunze Ubumwe za Amerika mw'ishirahamwe ONU avuga ko ibihugu vya Afrika bidashobora kubandanya vyerekana ko ataho bihagaze ku ntambara ya Ukraine. Avugana na BBC, Linda Thomas-Greenfield yavuze ko mu matora yo kwiyamiriza igitero ca Ukraine yabereye mu nama ya bose muri ONU iheruka, ibihugu 17 vyose vya Afrika vyanse kugira uruhande vyegamiye, nayo umunani bindi navyo bihitamwo kudatora. Thomas-Greenfield avuga ko ata rubuga rw'abatagira aho begamiye rushobora kubaho, mu gihe iyi atari intambara y'ukwikekana (Guerre froide/Cold War) hagati y'ibihugu vy'Uburengero n'Uburusiya. Umupfanosi Thomas-Greenfield avuga ko Amerika iriko irahiga ahandi ibihugu bisanzwe bigurira mu Burusiya bishobora kuguriramwo ivyo bisanzwe bivana hanze. Uyu aserukira Amerika muri ONU avuga kandi ko Amerika ishigikiye icipfuzo ca Afrika y'Epfo co guhuza Ukraine n'Uburusiya. Mu matora yabereye mu nama rusangi idasanzwe ya ONU yabaye ku wa 02 z'uku kwa gatatu, mu bihugu 193 bigize iri shirahamwe mpuzamakungu ibihugu 141 vyashigikiye iki cemezo, 35 biranka kugira uruhande vyegamira, bitanu biragihakana, mu gihe hari ibindi bitatoye. Uburundi bwashimye kutagira aho buhagaze, mu gihe Urwanda rwemeje iki cemezo. (tugomba kukivuga, ndibaza ko ari icyo gushyira mu kato Uburusiya no kwamagana iyi ntambara) Ibindi bihugu bitashatse kwerekana aho bihagaze ni Afrika y'Epfo, Algeria, Uganda, Senegal, Sudani, Sudani y'Epfo, Mali,  Mozambique, Namibia, Angola, Zimbabwe, Guinée équatoriale, Centrafrique, Madagascar, Tanzania na  Congo. Igihe atangaza ko Afrika y'Epfo yasabwe kugira uruhara muri iyo ntambara, Perezida Cyril Ramaphosa yavuze ko igihugu ciwe canse kugira uruhande cegamiye kubera ""iki cemezo kitashize imbere ivyokworohereza impande zompi"", congera cagiriza Inama Nkuru ya ONU ijejwe umutekano kunanirwa mu mabanga yayo yo kubungabunga amahoro n'umutekano. Uganda yoyo yavuze ko yirinze kugira uruhande yegamira kugira yubahirize kuba hagati na hagati kuko ariyo igiye kurongora ishirahamwe ry'ibihugu bidafise aho vyegamiye, rizwi nka Mouvement des non-alignés/Non-Aligned Movement, NAM, rihurikiyemwo ibihugu 120 bikiri mu nzira y'amajambere."	https://www.bbc.com/gahuza/amakuru-60790714
health	Tanzania : Samia Suluhu Hassan abona ko ata kubandanya bahakana Covid	"Uwo yasubiriye azwi ko yavugana uburakari, ariko uyu we avuga atuje. Mu gihe hari abamubona nk'umuntu w'amahane, Perezida Samia Suluhu Hassan aboneka ko ashaka umwumvikano gusumba. Mu guhe yafatwa nk'uwutwaza umukazo, Perezida Suluhu aboneka ko ashaka guha ijambo bose. Haciye amezi ari musi y'abiri uwahoze ari umukuru w'igihugu ca Tanzania, John Magufuli ashengeye ku myaka 61, aca asubirirwa n'uwari icegera ciwe aboneka ko ashaka guhindura ingene abona ibintu. Haba ku kungene afata coronavirus, ubwigenge bw'ibinyamakuru canke ingene afata abatavuga rumwe n'ubutegetsi, Perezida Samia yarahinduye ururimi, uravye ingene avugana ubwitonzi ariko ashimitse. Hagati aho, ntiyiyumva neza iyo hari abariko bamugereranya na Magufuli, mbere akaba aherutse gusaba abashingamateka ko batomugereranya na we. Amaze ukwezi arahiye, yabwiye abashingamateka ati: ""Magufuli na Samia, mu bisanzwe ni umuntu umwe. Ngize imisi nihweza impari zihari, kandi ni ngombwa ko mvuga ko atari vyiza ku gihugu cacu"". Ariko, umunyamakuru Jesse Kwayu akunze gukurikiranira hagufi poritike, avuga ko ""bisa n'ibidakunda ko abantu bareka kubagereranya"", akabona ko hari itandukaniro rinini cane hagati ya Magufuli na Samia. ""Aritondera ivyo avuga. Ni umuntu atahura neza uburyo nyabwo bwo gushikiriza ijambo no gukosora"". Umusi wa mbere gusa afata ijambo nk'umukuru w'igihugu, inyifato yiwe n'amajambo yashikirije vyerekanye ko azanye ubundi butegetsi butandukanye cane n'ubwahahora. Ubutegetsi Abatanzania batari bwigere babona kuva Perezida Magufuli yari yataziriwe ""Tingatinga""ashitse ku butegetsi mu 2015. Umuyobozi w'ikinyamakuru Jamhuri Media Limited, Deodatus Balile, agira ati: ""Aho abandi baza n'ishavu ryinshi, we avugana ubwitonzi"". ""Arabona ko Abatanzania badashobora kubaho nk'agati kirebanga, ko dutegerezwa kuba kumwe n'abandi, kandi tukifatanya n'amakungu mu gukemura ibibazo bimwe bimwe"". Kumbure ikintu gikomeye cane atandukaniyeko n'uwo yasubiriye, ni ingene afata ikizakaranda ca Covid-19. Magufuli azwi nk'umuntu yakengera cane akamo katerwa n'amakungu ku bijanye na coronavirus yafata minenerwe, akanka ko n'incanco za Covid-19 zinjira mu gihugu. Harageze n'igihe atangaza ko umugera watsinzwe n'amasengesho muri Tanzania. Gushika ubu, nta biharuro vyo kwizera vyerekana abamaze kwandukirwa canke guhitanwa na coronavirus muri Tanzania kuko kuva mu kwa gatanu umwaka uheze, reta ya Magufuli yahagaritse gutanga ivyo bitigiri. Ku ruhande rwiwe, Perezida Samia abona ko Tanzania idashobora kubandanya ihakana uwu mugera. Haciye indwi zitatu gusa, yaciye ashiraho umurwi w'abahinga boza baramugira inama ku kungene Covid-19 yifashe mu gihugu bakanamwereka ingingo nkenerwa zikwiye gufatwa kugira akingire abanyagihugu. Aranaboneka kenshi mbere yambaye agapfukamunwa, ikintu Magufuli atigeze akora. Hasigaye kumenya nimba ivyo avuga n'ingendo nshasha yafashe hari ico biriko birahindura ku kungene Covid-19 ifatwa mu gihugu. Ikizwi kandi, ni uko gushika ubu ata ngingo nshasha zirigera zifatwa n'aba bahinga. Mu gihe ubwoko bushasha bwa Covid-19 bubandanya burandagara kw'isi yose, abenshi baripfuza cane kumenya ico avuga ku bijanye n'incanco. Abantu kandi bararindiriye kubona nimba ashobora gufata ingingo za guma mu ruko n'uguhagarika uruja n'uruza mw'ijoro mu ntumbero yo guhagarika uwu mugera, ivyo uwo yasubiriye atashaka kwumva. Ingingo nk'izi zishobora kugira ingaruka mbi cane mu mamiliyoni y'Abatanzania bakenye, harimwo n'ababandaza bato bato ari nabo mushinge w'umugambwe uri ku butegetsi - Chama Cha Mapinduzi (CCM). Mu gihe yoramuka afashe izi ngingo, hoba hageze ko Perezida Samia yerekana ububasha afise bwo gushobora kwumvisha abanyagihugu ko zoba zifashe ku nyungu zabo. Ariko kubwa Jesse Kwayu, ubu bubasha arabufise. Mu ngingo zikomeye ziherutse gufatwa mu ntumbero yo kurwanya Covid-19, kuwa mbere mw'ijoro reta yasohoye urwandiko rwerekana ingingo ngenderwako nshasha zitegerezwa kuja mu ngiro kuva kuri uyu wa kabiri. Muri izi ngingo harimwo ko abantu bose bazokwinjira mu gihugu bazotegerezwa gushirwa ubwabo mu kiringo c'imisi 14. Iyo ngingo izofata abanyamahanga hamwe n'abenegihugu bazotegerezwa kwerekana urukaratasi rwerekana ko bapimwe bagasanga ata mugera bafise. Uru rwandiko ruvuga kandi ko abazoba binjiye bavuye mu bihugu bibangamiwe n'uwu mugera bazotegerezwa gusubira gupimwa Covid ku buryo bwabo. Perezida Samia yatanguye kumenyekana mu gihugu mu 2014 igihe agenwa ubwa mbere kuba icegera c'umukuru w'umurwi washinzwe ngo utegure ibwirizwashingiro rishasha. Yagiye kuboneka ko ari ""umutegetsi abushitse, w'ijunja n'ijambo kandi afise ubushobozi bwo kwitondera ivyiyumviro bimunegura"", nk'uko bivugwa n'umunyamakuru akurikiranira hafi ivya poritike. Uku gushaka kwumviriza abo batavuga rumwe ni kwo kwamutumye afata iyindi ngendo ku bijanye n'ibinyamakuru. Ubutegetsi bwa Magufuli buzwi ko bwugaye ibinyamakuru, bukagirizwa ko bwatoteje bukanapfunga abamenyeshamakuru. Abanyaporitike hamwe nabo mu mashirahamwe adaharanira ivyicaro vya poritike bubahuka kunegura Magufuli na bo  nyene barapfunzwe. Ariko Perezida Samia aboneka ko afise intumbero yo kwugurura urubuga kuri bose. Yategetse ubushikiranganji bw'ukumenyesha amakuru gusubiramwo ingingo zari zafashwe, aho avuga ko reta ""idakwiye guha akaryo abantu bavuga ko turiko turahonyanga ubwigenge bw'ukumenyesha amakuru"". Uyu mukuru w'igihugu aramaze no kubonana n'abatavuga rumwe n'ubutegetsi mu ntumbero yo kuganira ""ingene bakwiye gukora ibikorwa vyabo vya poritike ku nyungu z'igihugu"". Yari asanzwe azwi ko ari umunyamahoro inyuma y'aho agendeye wa munyaporitike atavuga rumwe n'ubutegetsi Tundu Lissu mu 2017 igihe arasiwe amasasu menshi n'abantu bitwaje inkoho bashaka kumwica. Ni we mutegetsi wenyene muri reta yamugendeye. Inyuma y'amezi indwi yonyene amaze ku butegetsi, Perezida Samia yitezwe kuri uyu wa kabiri mu rugendo rugira kabiri mu makungu, aho yerekeje muri Kenya. Agereranije n'ingendo cumi zonyene Magufuli yakoze mu mahanga mu myaka itandatu yamaze ku butegetsi, Jesse Kwayu arizeye ko uyu mukuru w'igihugu mushasha azokorana cane n'amakungu. Ati: ""Ndazi neza cane ko Tanzania igiye gusubira ku rubuga mpuzamakungu. Izogira uruhara mu migambi y'akarere nk'iyijanye n'ukugarukana amahoro, kandi izoserukirwa mu makoraniro mpuzamakungu, nk'Inama nkuru y'ishirahamwe ONU"". Kubw'iwe, kubona Perezida Samia yafashe inzira itandukanye mu gutegeka igihugu, ntibifise intumbero yo gucafuza uwo yasubiriye, ahubwo ni ikibazo ""co guhitamwo demokarasi...hamwe no gukuraho"" ivyatuma igihugu kitisanzura. Abona ko agifise igikorwa co guhuza reta yahahora - nawe yari asanzwe arimwo - hamwe n'ubutegetsi bwiwe bushasha buboneka ko bwemera kwumviriza abo badahuje ivyiyumviro."	https://www.bbc.com/gahuza/amakuru-56977330
politics	Brussels: Bagiye kwitirira ibarabara indaya Eunice Osayande yishwe mu 2018	"Igisagara ca Bruxelles kivuga ko kigiye kwitirira ibarabara rishasha indaya y'umunya Nigeria aherutse kugandagurwa, nka kimwe mu bigize isekeza ryo guha iteka abakenyezi mu Bubirigi. Abarongoye iki gisagara bavuga ko iri barabara rizokwitirirwa Eunice Osayande, yishwe acumiswe imbugita n'umwe mu bakiriya biwe mu kwa gatandatu 2018. Uyu mwigeme yari yashitse ku mugwa mukuru w'Ububirigi mu 2016 yemerewe akazi keza kugira ngo yubake kazoza kiwe i Bulaya. Yari azi ko abagabo bamutumyeko bari abakinyi b'amareresi bari bagiye kumugira igihangange mu gukina ama filime. Ariko yasanze bari abacuruza abantu. Amaze kugera i Buruseri, ubwo nyene baciye bamuhatira mu bumalaya, akaba yabwiwe ko aheraniye aba bagabo ama-euros 45.000 arimwo ay'urugendo, agashimwe kabo hamwe n'uburaro. Indwi nkeya imbere y'igandagurwa ryiwe, yarituye ishirahamwe ry'abadandaza imibiri yabo aho yaribwiye ko yakubagurwa agatotezwa muri ako kazi kiwe. Yaratinya kuja kwitura igipolisi kubera ata bimuranga yari afise. Mu kwa gatandatu 2018, afise imyaka  23, Osayande yacumiswe n'umukiriya imbugita incuro 17 zose mu karere ka Gare du Nord. Haciye haduka imyiyerekano y'abimukira badandaza imibiri i Buruseri. Abayikoze basaba kworoherezwa mu kazi kabo, banasaba n'abategetsi b'akarere gushiraho amategeko agenga ico gisata. Amategeko ntabuza ubumaraya mu Bubirigi ariko nta tegeko rihuriweko na bose mu gihugu cose. Maxime Maes, arongoye ishirahamwe UTSOPI ry'abacuruza imibiri yabo i Buruseri, ni we yateguye iyi myiyerekano. Uyu mupfasoni yabwiye BBC ati: ""Urupfu rwa Eunice rwarababaje cane abantu benshi, cane cane ku bimukira bakorera mu karere yakoreramwo"". ""Ubugizi bwa nabi bugenda bwiyongera muri ako karere, abagore ba ntahonikora bakaba ari bo babangamiwe cane"". Umusore w'imyaka 17 ni we yagirijwe urupfu rwa Osayande akaba arindiriye gucirirwa urubanza. Bane mu bagize uyu murwi w'abacuruza abantu na bo nyene barahagaritswe, mu kwa mbere kw'uno mwaka, bakaba baciriwe iminyororo ishika ku myaka ine. Mu kwitirira ibarabara rishasha umupfasoni Osayande, igisagara ca Bruxelles kivuga ko gishaka gushira ahabona ""abagore bose bazira urucuruza rw'abantu, ubugizi bwa nabi bushingiye ku gitsina hamwe n'ubwicanyi bukorerwa abagore"". Iri barabara ni ryo rya mbere rizoba ryitiriwe indaya muri ico gihugu, nk'uko bivugwa n'ikinyamakuru RTBF co mu Bubirigi. Iri barabara rishasha ririko rirubakwa mu buraruko bw'igisagara ca Bruxelles ni rimwe mu yandi ari mu twigoro tw'abarongoye iki gisagara two kwitirira abagore ibibanza vyinshi. Hari amabarabara aza yaramaze kwitirirwa abagore batari bake, harimwo Yvonne Nèvejean na Andrée De Jongh bari mu barwanije aba Nazi b'Abadagi muri ya ntambara ya kabiri y'isi yose. Hari kandi n'ikiraro citiriwe Suzan Daniel, umubirigikazi yaharaniye agateka k'abari muri wa murwi w'abahuza ibitsina babisangiye. Ans Persoons ari mu barongoye iki gisagara avuga ko ibice 42% vy'abagore mu Bubirigi bari hagati y'imyaka 16 na 69 bamaze gukubagurwa mu buryo ubu canke buriya. ""Uru rugero ni runini cane mu badandaza imibiri yabo. Iki ni co neza na neza gitumye Eunice Osayande yitirirwa ibarabara"". Iri barabara ricubakwa ryitezwe kwugururwa icese mu mezi make ari imbere. Abarongoye iki gisagara bavuga ko imirwi y'abadandaza imibiri yabo hamwe n'abimukira bazotumirwa kugira bashikirize ijambo ku musi wo kuryugurura."	https://www.bbc.com/gahuza/amakuru-58593292
health	OMS/WHO igabisha ko Africa ihanzwe n'igihuhusi kigira gatatu ca Covid	"Ishirahamwe rijejwe amagara y'abantu kw'isi OMS/WHO rigabisha ko Afrika iri hafi yo guhura n'igihuhusi kigira gatatu ca Covid-19, ko rero ari nkenerwa kwongereza incanco. Igitigiri c'abamaze kwandura iki kiza carenze imiriyoni zitanu mu gihe ibihugu bishika indwi vy'uwu mugabane ata ncanco bigifise. Umukuru wa OMS mu karere ka Afrika, Matshidiso Moeti, avuga ati: ""Afrika irakeneye amamiriyoni yandi y'incanco muri kino gihe"". Afrika y'Epfo, Maroc, Tunisia, Ethiopia na Misiri nivyo bihugu bifise abanduye benshi gusumba ibindi ku mugabane wose. Uganda na Namibia birahanzwe n'igihuhusi ca gatatu ca Covid kiriko kiriha inkumbi, aho buri musi gihitana abatari bake. OMS ivuga ko abantu 136.000 bamaze guhitanwa n'iki kiza mu bihugu bitandukanye vya Afrika. Ubwoko bushasha bwa coronavirus bwiswe Delta buramaze kwibonekeza mu bihugu 14, mu gihe ubundi nabwo bwiswe Beta bwatanguye kwibonekeza muri Afrika y'Epfo, bumaze kugera mu bihugu 25. OMS ivuga ko gushika ubu ata kirangamisi c'ingene izindi ncanco zizobonekera, ariko ko zikenewe mu buryo bwihutirwa."	https://www.bbc.com/gahuza/57523476
sports	Ayavugwa mu mupira w'amaguru: Grealish, Kane, Sancho, Ronaldo, Haaland, Edouard, White	Umumenyereza wa Manchester City Pep Guardiola arashaka kugura umukinyi wo hagati wa Aston Villa umwongereza Jack Grealish w'imyaka 25 muri rino ci. (ESPN) Tottenham Hotspur ikeneye n'imiburiburi imiriyoni 212 z'amadorari y'abanyamerika ategerezwa kurihwa 'cash' ku musatirizi w'umwongereza Harry Kane mu gihe umukuru wayo Daniel Levy yoramuka yemereye uyu mukinyi w'imyaka 27 kuva muri uyu murwi. (Sun) Manchester United iri hafi yo gushika ku masezerano yo kugura umukinyi wo ku ruhande wa Borussia Dortmund, umwongereza Jadon Sancho w'imyaka 21 inyuma y'aho igiciro ciwe kigabanirijwe kigashika ku miriyoni zababa113 z'amadorari y'abanyamerika, ariko hariko n'uturusho.  (Times, subscription required) Umukinyi w'imbere wa Portugal Cristiano Ronaldo ubu afise imyaka 36, ariko arihweza nimba yoja gukinira uwundi murwi n'aho ari mu biganiro na Juventus ku bijanye na kazoza kiwe muri uyu murwi. (ESPN) Mu gihe Ronaldo yoramuka avuye muri Juve, umunya Brésil Gabriel Jesus w'imyaka 24 akina muri Manchester City niwe ashirwa imbere ku rutonde rw'abashobora kumusubirira, ari kumwe n'umunya Serbia Dusan Vlahovic w'imyaka, akaba ari umusatirizi wa Fiorentina, hamwe rero n'umunya Argentina Mauro Icardi w'imyaka 28 asanzwe akina muri Paris St-Germain. (Gazzetta dello Sport - in Italian) Chelsea yatanguye ibiganiro na Borussia Dortmund kugira ngo irabe ko yoronka umusatirizi w'umunya Norvege Erling Braut Haaland w'imyaka 20; umwongereza akina imbere Tammy Abraham w'imyaka 23 akaba ashobora gushirwa muri ayo masezerano nk'uwokwongerwa ku mafaranga yotangwa. (Mail) Everton yakoresheje ikibazo (interview) uwahoze ari umumenyereza wa Wolves Nuno Espirito Santo w'imyaka 47 kugira ngo ashobore gusubirira Carlo Ancelotti nk'umumenyereza mushasha inyuma y'aho uyu mutariyano asubiriye mu murwi Real Madrid. (Football Insider) Brighton yiteze ko izohebuza imirwi ya Manchester United, Arsenal na Liverpool iriko irarondera umukinyi w'inyuma w'umwongereza Ben White w'imyaka 23 mu kumushira ku giciro c'imiriyoni 70 z'amadorari y'abanyamerika. (Mail) Leicester yemeranije n'umurwi Celtic ko ushobora kuyiha umukinyi w'imbere, umufaransa Odsonne Edouard w'imyaka 23 ku miriyoni zababa 21 z'amadorari y'abanyamerika.  (Sun) Atalanta yashinze igiciro kingana n'imiriyoni zababa 73 z'amadorari y'abanyamerika ku bakeneye umukinyi w'inyuma, umunya Argentina Cristian Romero w'imyaka 23, asanzwe aronderwa na Manchester United. (Tuttosport - in Italian) Paris St-Germain iri hafi yo kuronka kuri gusa umunyegori wa AC Milan, umutariyano Gianluigi Donnarumma w'imyaka 22.  (Sky Italia) Juventus iripfuza ko umusatirizi w'umunya Espagne Alvaro Morata w'imyaka 28 ayegukira burundu, akaba yari asanzwe akina muri uyu murwi atijijwe na Atletico Madrid. (Calciomercato - in Italian) Newcastle irashaka gukubita hasi Southampton mu rugamba rwo kurondera umukinyi wo hagati wa Leicester umwongereza Hamza Choudhury w'imyaka 23. (Football Insider) Umumenyereza wa Fulham Scott Parker arashobora kuva muri uyu murwi kugira ngo aje kumenyereza Bournemouth. (Talksport) West Ham na Aston Villa iripfuza kugura umusatirizi wa Burnley umunya Nouvelle Zelande Chris Wood w'imyaka 29, mu gihe Everton nayo nyene iriko iramukurikiranira hagufi muri kino gihe ikirindiriye kuronka umumenyereza mushasha. (Mirror) Hagati aho, West Ham yashitse ku masezerano n'umukinyi wo hagati wa Chelsea umufaransa Pierre Ekwah-Elimby w'imyaka 19. (Sky Sports) Aston Villa niyo ifise amahirwe menshi yo kuronka umukinyi w'inyuma wa Fleetwood muri iri ci, umwongereza Josh Feeney w'imyaka 16, kizigenza w'umurwi nserukiragihugu w'Ubwongereza w'abatarenza imyaka 16, ariko iriko iramurwanira na Manchester United. (Mail)	https://www.bbc.com/gahuza/imikino-57396563
business	Ghana: Abashingamateka barwanye bapfa ikori ku mahera aca ku materefone ngendanwa	Hadutse imishamirano mu nama nshingamateka ya Ghana mw'ijoro ryo kuwa mbere buca ari ku wa kabiri igihe abashingamateka bariko biga ikori ryotangwa ku mafaranga acishwa ku materefone ngendanwa. Abashingamateka barateranye inkokora, barasunagurana, bahana amangumi, mu gihe abandi nabo bagerageza kubanguranya. Iyi mishamirano yadutse igihe abashingamateka bo ku ruhande rutavuga rumwe n'umugambwe uri ku butegetsi bahaguruka bakaja kubuza icegera c'umukuru w'inama nshingamateka Joseph Osei Owusu ko ahaguruka ngo aje gutora, nk'uko bivugwa n'ibinyamakuru vyo muri ico gihugu. Niwe yari arongoye ino nama yahavuye yunguruzwa kubera uru ruhagarara. Umugambwe National Democratic Congress (NDC) utavuga rumwe n'uwuri ku butegetsi uriyamiriza iri kori ringana na 1.75% ku mafaranga acishwa ku materefone ngendanwa, harimwo no kuriha ibicuruzwa ukoresheje terefone ngendanwa. Uyu mugambwe uvuga ko iri kori rizohohotera abadafise amikoro manini hamwe n'abo bose bari hanze y'igisata c'amabanki. Ariko umushikiranganji w'ikigega ca reta Ken Ofori-Artta avuga ko ari ukwagura igisata c'abatangakori, agasigura ko mu mwaka uza igihugu gishobora kuhungukira imiriyaridi 6.9 z'amafaranga y'ama cedi akoreshwa muri Ghana (yababa hafi imiriyaridi 1.15 y'amadorari y'abanyamerika). Iri koraniro ry'inama nshingamateka ryatanguye ku wa mbere mu gatondo, rikaba ryagiye guhagarikwa inyuma y'isaha zitandatu z'ijoro (canke saa sita z'ijoro), nk'uko bivugwa n'ikinyamakuru Graphic co muri ico gihugu. Iki kinyamakuru cacishije ku rubuga rwa Twitter iyi reresi y'uru ruhagarara. BBC ntibazwa ibivuye ku zindi mbuga. Abanya-Ghana batari bake bagaye iyi nyifato y'abashingamateka babo, bakavuga ko bategerezwa kubera akarorero keza abandi - hakwifata nk'abana. Ijwi ry'icegera c'umukuru w'inama nshingamateka ryaboneka ko ari kirumara mu gihe inama nshingamateka yacanyemwo bikomeye kubera integuro y'iri kori. Ava mu mugambwe uri ku butegetsi New Patriotic Party (NPP). Umugambwe NDC uvuga ko atategerezwa gutora kubera yari arongoye inama. Ikinyamakuru Graphic kivuga ko integuro y'tegeko rigenga iri kori yemejwe n'umurwi w'inama nshingamateka ujejwe ikigega, ku majwi 13 kuri 12, ariko ni inyuma y'aho umukuru w'uyu murwi atangiye ijwi ryiwe ryabanguranije. Inama nshingamateka yasubiye gukorana kandi ejo ku wa kabiri, ariko abashingamateka ntibatoye iri tegeko inyuma y'aho bumvikaniye ko inama yungururizwa mu kwa mbere. Poritike ya Ghana irangwamwo ukutumvikana kuva mu mwaka uheze, inyuma y'amatora aho imigambwe NDC na NPP yaronse intebe 137 umwe umwe. Intebe imwe ni iy'uwigenga, yagiye ku ruhande rwa NPP, agatuma uwu mugambwe uronka akarusho. Mu kwa mbere, abasirikare barinjiye mu nama nshingamateka kugira bahagarike imishamirano hagati y'abashingamateka yadutse bagomba gutora umukuru w'inama nshingamateka. Ico gihe, Alban Bagbin wa NDC niwe yatowe inyuma y'aho bamwe mu bashingamateka ba NPP bamuhereye amajwi bakayima uwo mu mugambwe wabo, Mike Oquaye. Bagbin ntiyari muri iyi nama yo kuwa mbere yadutsemwo uru ruhagarara, ari co gituma yaciye irongorwa na Owusu wo muri NPP.	https://www.bbc.com/gahuza/amakuru-59752467
religion	Papa Francis yashoboye gusoma imisa ku rubaraza rw'ibitaro inyuma yo kubagwa urura	"Papa Francis yashoboye kwiyereka abantu ubwa mbere kuva bamukoze kubera ingorane y'urura runini, haraciye indwi. Mu gihe yaboneka ko ameze neza, uyu mupapa w'imyaka 84 yasomye imisa yo muri ino ndwi ku rubaraza rw'ibitaro  Gemelli i Roma. Abantu baharurwa mu majana bakoraniye hanze y'ibi bitaro, bamwe bakoma akaruru ngo ""Viva il Papa!"" (Twogereranya na ""Papa, ramba""). Vaticano ivuga ko igikorwa co kuvura Papa indwara y'urura runini izwi nka ""symptomatic diverticular stenosis"" cagenze neza. Papa yabwiye abari aho ati: ""Ndanezerewe kubona nshoboye kurangura ibanga ryanje ryo ku wa Mungu n'aho ndi ng'aha"". ""Narumvise ko mwambaye hafi cane kandi ko mwansengeye. Ndabashimiye n'umutima wanje wose"". Ashimira abakozi bo muri ivyo bitaro, yavuze ko ""yiboneye ingene ubuvuzi bwiza ari nkenerwa, kandi bose bakaburonka, mu bindi bihugu nk'uko bimeze hano mu Butariyano"". Yongerako ati: ""Ntidutakaze aya mahirwe. Ni ngombwa ko tuyabungabunga"". Bamwe mu bana barwariye muri ivyo bitaro babonetse bari kumwe na Papa ku rubaraza. Ntibiramenyekana ikiringo azomara muri ibi bitaro mu gihe azoba ariko ararwaruka. Indwara ya Diverticular ni indwara itera ibivyimba mu rura runini, bigashobora gutuma rwipfungānya, bigatuma umuntu yuzura inda akanababara mu nda. Francis, yavutse mu  1936 i Buenos Aires, yaratakaje igice c'ihaha ry'iburyo afise imyaka 21. Afise kandi ikibazo co mu matako kimutera ububabare buhera mu gice co hasi c'umugongo bukamanuka mu maguru. Mu 2014, yagiye ahagarika ibikorwa bimwe bimwe kubera ibibazo vyo mu mushishito."	https://www.bbc.com/gahuza/amakuru-57797327
sports	Ayavugwa mu mupira w'amaguru: Saul, Locatelli, Haaland, Hudson-Odoi, Coman, Jesus, Ronaldo	"Nta gishasha ku bijanye n'ivya Saul Niguez vyo kuva muri Atletico Madrid akaja muri Barcelona, umuserukizi w'uyu mukinyi w'umunya Espagne w'imyaka 26 akaba ariko aravugana n'imirwi itari mike, harimwo Liverpool na Manchester United ashobora kwimukiramwo. (AS - in Spanish) Arsenal irashaka kuriha Sassuolo imiriyoni hafi 47 z'amadorari y'abanyamerika zisabwa ku mukinyi wo hagati, umutaliyano Manuel Locatelli w'imyaka 23. (Fabrizio Romano via Sun) Chelsea ""ntirota irekura"" mu rugamba rwo kurondera wa musatirizi wa Borussia Dortmund umunya Norvège Erling Braut Haaland w'imyaka 20, n'aho bivugwa ko amahirwe ari make.  (Sky Germany - in German) Aba Blues kandi bemeye gutanga umwongereza akina ku ruhande Callum Hudson-Odoi w'imyaka 20 kuri Bayern Munich kugira ngo uyu murwi wo mu Budagi nawo ushobore kumuha umufaransa na we nyene akina ku ruhande Kingsley Coman w'imyaka 25. (L'Equipe - in French) Arsenal yinjiye mu rugamba rwo kurondera umukinyi w'inyuma wa Norwich umwongereza Max Aarons w'imyaka 21- asanzwe kandi arabwa ryiza na Bayern Munich - aba Gunners bakaba barondera uwushobora gusubirira umunya Espagne Hector Bellerin w'imyaka 26. (Express) Everton iri hafi yo gushika ku masezerano yo kugura umwongereza akina ku ruhande Andros Townsend w'imyaka 30 asanzwe afise uburenganzira bwo kwigira mu murwi uwo ari wo wose ata gisabwe inyuma y'aho aviriye muri Crystal Palace. Aho rero agashobora kuba umukinyi wa mbere aguzwe n'umumenyereza Rafael Benitez w'aba Toffees. Uyu murwi kandi uriko urarondera umukinyi wo ku ruhande wa Bayer Leverkusen umwongereza Demarai Gray w'imyaka 25. (Mirror) Everton kandi ni umwe mu mirwi ibiri, iri kumwe n'umukeba wayo wa Premier League  West Ham, imaze kwegera Barcelona kugira ngo irabe ko yoronka umukinyi wayo w'inyuma, umufaransa Clement Lenglet w'imyaka 26.  (AS - in Spanish) Juventus itegerezwa gutanga imiriyoni 59 z'amadorari y'abanyamerika kugira ngo ishobore kuronka umusatirizi wa Brésil Gabriel Jesus akina muri Manchester City. Uyu mukinyi w'imyaka 24 asanzwe asigaje imyaka ibiri mu masezerano afitaniye n'umurwi wiwe ari mu baronderwa cane n'uyu murwi wo mw'ihiganwa ry'Ubutaliyano Serie A.  (Calciomercato - in Italian) Juventus iriko kandi irarondera ingene yokwegera umurwi wo mu Bufaransa Paris St-Germain kugira ngo irabe ingene woyitiza umunya Argentina akina hagati Leandro Paredes w'imyaka 27 kugira ngo akine mu kibanza c'umunya Brésil Arthur Melo w'imyaka 24 yavunitse. (La Repubblica via Football Italia) Barcelona irarondera umukinyi wo hagati wa Lille umunya Portugal Renato Sanches nk'intizo, ariko kandi ikanashobora kumugura mu gihe yomugomwa. Uyu mukinyi w'imyaka 23 ari ku giciro c'imiriyoni 41 z'amadorari y'abanyamerika, igiciro Barcelona idashobora kwemera. (AS - in Spanish) Barca ishobora kandi kwima ikibanza Philippe Coutinho mu murwi mukuru mu gihe yoyanirwa no kugurisha uyu mukinyi akina hagati wa Bresil muri rino ci. (AS - in Spanish) Brighton iripfuza umusatirizi wa Barcelona umunya Danemark  Martin Braithwaite w'imyaka  30, asanzwe kandi aronderwa na Wolves hamwe na West Ham. (Sport - in Spanish). Christiano Ronaldo yanditse kuri Instagram ati ""umunsi w'icemezo"" haciye umusi ikinyamakuru l'Equipe cari cavuze ko umunye-Argentine Mauro Icardi w'imyaka 28, ivyo kuva muri PSG aja muri Juventus bizovana n'uko Ronaldo w'imyaka 36, azoba avuye muri Juventus. (AS - in Spanish) Manchester United ni wo murwi Kieran Trippier yipfuza kwimukiramwo ariko Atletico Madrid iriko ikora ibishoboka vyose kugira ngo igumane uyu mwongereza w'imyaka 30 akina inyuma ku ruhande rw'iburyo. (AS - in Spanish) Umumenyereza wa Manchester United Ole Gunnar Solskjaer avuga ko umukinyi wayo wo hagati, umwongereza Jesse Lingard w'imyaka 28 muri kino gihe ari mu bakinyi bazokoreshwa, inyuma y'umwaka wose yari amaze akina muri West Ham kandi akaba yaravyifashemwo neza. (Manchester Evening News) Arsenal iriko irarondera kugurisha umusatirizi w'umufaransa striker Alexandre Lacazette w'imyaka 30, mu ntumbero yo kurondera amahera yo kugura abandi bakinyi muri rino ci.  (Mirror) Bayern Munich iripfuza kugurisha umufaransa akina hagati Corentin Tolisso ku miriyoni hafi 24 z'amadorari y'abanyamerika. Uyu mukinyi w'imyaka 26 asanzwe kandi arabwa ryiza na Juventus hamwe na Napoli, ni mu gihe asigaranye umwaka umwe gusa mu masezerano afitaniye n'uyu murwi wa Bundesliga watsindiye iri higanwa. (L'Equipe via Get French Football News) Umufaransa akina ku ruhande Thomas Robert, umuhungu w'uwahoze akina ku ruhande muri Newcastle Laurent Robert, ariko yimenyereza mu murwi Burnley mu gihe uyu mukinyi w'imyaka 20 yizeye ko ashobora kwinjira muri uyo murwi ku ruhande rw'abatarenza imyaka 23.  (Sun) Burnley iriteguye kuronka umunyegori w'umunya Pays de Galles/Wales Wayne Hennessey ataco irinze gutanga inyuma y'aho uyu mukinyi w'imyaka 34 aviriye muri Crystal Palace kubera amasezerano yari afitaniye nayo yari arangiye. (Mail) Newcastle United yemeye kugurisha umufaransa akina inyuma Florian Lejeune w'imyaka 30 kuri Alaves, akaba yari amaze umwaka wose akina muri uyu murwi wa Espagne aho yari yaratijijwe. (Chronicle)"	https://www.bbc.com/gahuza/imikino-57885515
entertainment	Indyane hagati ya Britney Spears na murumunawe zigeze kure, aho baryanira ku mbuga hwaniro	"Britney Spears na mushikiwe we Jamie Lynn bamaze imisi baterana amajambo biturutse ku kiganiro giheruka ku mboneshakure hamwe no ku mubano wabo wo muri kahise. Uyu muririmvyi yagiriza murumunawe ko yaciye ku kiganiro co ku wa gatatu mu kumenyekanisha igitabo ciwe ""akoresheje izina ryanje"". Britney avuga ko Jamie Lynn ata ""kintu na kimwe yigeze akora"" kandi umuryango ""ukunda kunyononera no kumbabaza"". Jamie Lynn avuga ko amajambo ya Britney ari ""ibinyoma vyeruye"" kandi ko igihe cose yamye hafi ya mukuruwe. Uyu mugore w'imyaka 30 avuga ko buri gihe yama ariko agerageza gusigurira abana biwe ""igituma umuryango wacu ubandanya uterwa ubwoba bwo kwicwa, nk'ingaruka y'amajambo yandikwa na inasenge wabo yo kuwagiriza ibintu bidafashe, cane cane mu gihe tuzi ko yetegerezwa kuvugisha ukuri"". Britney amaze igihe anegura umuryango wiwe ku kungene wamufashe mu myaka 13 wamaze ari wo ujejwe amatungo yiwe, igihe amafaranga n'ubuzima bwiwe vyari mu minwe ya se wa Jamie. Urubanza rwagiye kurangirira muri sentare mu kwa cumi na rimwe. Jamie Lynn Spears avuga iki? Uyu mutoyi wa Britney yatanze ikiganiro ku mboneshakure ABC mu kiganiro Good Morning America (twogereranya na Mwaramutse Amerika) mu ntango z'iyi ndwi turiko turangiza asigura igitabo ciwe Things I Should Have Said (mu kirundi twovuga tuti: Ivyo nategerezwa kuba navuze). Iki gitabo kivugwa ko gisigura ubuzima bwiwe, harimwo n'isanganya umukobwa wiwe yagize rigahakwa kumutwara ubuzima mu 2017, imigenderanire yiwe na Britney hamwe n'ikibanza yari afise mu kubungabunga umutungo w'uyu muririmvyi. Muri ico kiganiro, Jamie Lynn yiyise ""umufasha wa mushikanje akomeye cane"" hanyuma avuga ko ""yafashe ingingo zo gufasha"" guhagarika ivyo kumubikira umutungo. Ariko nk'uko bivugwa na ABC, yavuze ko inyifato ya Britney muri kahise ""itari itomoye"", ""irangwa n'ubwoba butagira ishingiro""  kandi ko yari ""mahindagu"". Yabwiye iki kiganiro ati: ""Igihe hafatwa ingingo yo kumubikira amatungo yiwe, jewe nari mfise imyaka 17, nari hafi yo kwibaruka, rero jewe sinatahura ivyariko biraba, kandi sinavyitaho"". Jamie Lynn abandanya avuga ko mushikiwe yamwegereye akamusaba nimba ""yoshobora kumukurikiranira abahungu biwe bakaronka ivyo bakeneye"", ivyo yamwemereye. Abandanya ati: ""Ariko, urazi ko maze kumenya ko abikiwe umutungo, numva umengo sinashaka kubigiramwo uruhara gushika kumbure aho azobiviramwo. Rero si jewe namucungira amafaranga yiwe canke ibintu nk'ivyo, rero nimba vyari bimeze uko harabaya ukutumvikana, ariko gusa uko vyoba vyaragenze kwose, nta ngingo nafashe yo kuvyinjiramwo"". Aciye ku rubuga rwa Twitter, Britney yanditse ati: ""Naravye muri terefone nca mbona ko mushikanje yatanze ico kiganiro mu kumenyekanisha igitabo ciwe. ""Ibintu bibiri vyambabaje mushikanje yavuze ni ingene avuga ko inyifato yanje yari iy'ubutabanga. ""Ntiyigeze aba hafi yanje mu myaka 15 iheze ico gihe... none mbega ni kubera iki twobizana atari uko ashaka kugurisha igitabo ciwe akoresheje izina ryanje"". Britney avuga kandi ko akibabajwe n'ingene Jamie Lynn aherutse gusubiramwo indirimbo ziwe zamamaye. Uyu muririmvyi rurangiranwa wo mu mudiho wa pop w'imyaka 40 yanditse ati: ""Ndazi ko abatari bake bashobora kuvyumva nk'ibitagira mvura, ariko nanditse indirimbo zanje nyinshi kandi mushikanje yari akiri uruhinja. Nta kintu na kimwe yari ashoboye gukora. Yama ahabwa ibintu vyose"". ""Namye ndi umuntu mukuru. Vyose barabikoze barankinisha, nkiyicarira aho hanyuma nkabifata uko"". Yongerako ati: ""Jamie Lynn, ndibaza ko ibintu ari vyiza n'igitabo cane"". Jamie Lynn Spears nawe yahavuye yishura ku nyishu yatanzwe wa Britney, aho abwira abamukurikirana ku rubuga rwa Instagram ati: ""N'ukuri, mvugishije ukuri, ibintu bivugwa nta kuri na gutoya kurimwo"". Avuga ko igitabo ciwe kiterekeye Britney gusa, ariko akongerako ati: ""Gusa sinohava mpakana ngo mvuge ko ntari mwene Spears, kandi ko bimwe mu vyo nzi mushikanje abifisemwo uruhara"". Jamie Lynn, yamenyekanye canke mu rukurikirane rw'ibiganiro All That and Zoey 101 vy'imboneskakure Nickelodeon akaba yaranasohoye indirimbo yiwe, agaruka ku buzima bwiwe avuga ko bwabayemwo ibibazo bikomeye igihe kitari gito. Yandika ati: ""Namye nkorana umwete udasanzwe kuva mbere nkiri umuyabaga, kandi narashoboye kwubaka umwuga wanje n'aho nitwa ko ndi mutoya wa mushikanje. ""Si ndiko ndiyemera canke nishira hejuru, ariko ndiko mvuga ukuri kwanje kugira ngo nkire ibisebe mfise ku mutima, kugira ngo ibi bintu birangire hanyuma mbandanye nja imbere, kandi nipfuza ko na mushikanje yokora uko""."	https://www.bbc.com/gahuza/amakuru-60002569
health	Covid: Vladimir Putin avuga ko 'incanco za Sputnik zizewe nka Kalashnikov	"Perezida Vladimir Putin avuga ko urucanco rushasha rwahinguwe n'Uburusiya ""rwizewe nka ya nkoho ya Kalashnikov"". Aya majambo yayavuze nijoro ku wa kane mu nama yariko agirana n'icegera c'umushikiranganji wa mbere Tatyana Golikova ku buhinga bwa videwo. Ayavuze mu gihe abajejwe amagara y'abantu muri ico gihugu bemeje ejo ku wa kane ubundi bwoko bw'urucanco rwa Sputnik V rutangwa nka doze imwe gusa, rukaba rwahawe izina rya Sputnik Light. Perezida Putin yagereranije urwo rucanco n'iyi nkoho yahinguwe ku butegetsi bw'aba Soviyeti (Union Sovietique/ Soviet Union) yabaye rurangiranwa mbere ibandanya ikoreshwa cane gushika ubu. Yasubiyemwo amajambo yavuzwe n'umuganga wo muri Autriche/Austria mu ntango z'uno mwaka igihe yavuga ku nguvu z'uru rucanco. Urucanco rwa Sputnik V rukora co kimwe n'izindi ncanco zakozwe n'amakompanyi Oxford/AstraZeneca na Janssen/Johnson & Johnson. Abanegura ubutegetsi bwa Putin bari bafise amakenga ko abajejwe kugenzura imiti i Moscou bihuse kwemeza uru rucanco mu mwaka uheze, ariko igerageza ryakozwe mu nyuma ryerekanye ko rukingira Covid-19 ku rugero runini cane. Ubwoko bwa mbere bw'uru rucanco rutangwa incuro zibiri bumaze kwemezwa mu bihugu bitari bike kw'isi. Uru rucanco rushasha rwa Sputnik Light, ubwoko bwa Sputnik V umuntu aterwa rimwe gusa, rwemejwe mu Burusiya ejo ku wa kane. Mw'itangazo basohoye, abarukoze bavuga ko doze imwe gusa ikingira uwurutewe ku rugero rwa 79.4%, aho hari mw'isekeza ryo ucandaga riheruka mu gihugu. Iri tangazo rivuga riti: ""Uru rucanco rutangwa kuri doze imwe gusa rwatumye abantu benshi bakingirwa mu mwanya muto, ivyatumye urugamba rwo kurwanya iki kiza igihe cariko kirarandagata rutera imbere"". Iyi ngingo yo kwemeza uru rucanco ije mu gihe impari ari nyinshi kw'isi nimba amahinguriro y'incanco yokuraho inzitizi kugira ngo ibindi bihugu kw'isi bishobore guhingura izi ncanco kugira ngo zibe nyinshi."	https://www.bbc.com/gahuza/amakuru-57019535
religion	Ubuhinde: Uruhagarara rufatiye ku madini rurimonogoje	Iki gikorwa co gusambura inzu z'aba-Islamu cakurikiye imyiyerekano y'aba-Islamu biyamiriza kwifatirwa mu gahanga kw'umuhanuzi wabo Muhammad, kwagizwe n'abanyepolitike...	https://www.bbc.com/gahuza/articles/cqlqqw4nwepo
health	Covid-19: ingenzi ziva muri India ntizemerewe kwinjira muri Uganda	Kuva kuri uyu wa 01 z'uku kwa gatanu 2021, nta muntu yemerewe kwinjira muri Uganda avuye mu Buhindi gushika igihe ingingo izohindurirwa. Ingenzi zose zoba zari zimaze imisi 14 canke zaciye mu Buhindi, ata kuraba ngo zafashe inzira iyahe, ntizemerewe kwinjira muri Uganda. Iyi ngingo ifashwe inyuma y'aho iki gihugu gitoreye umuntu wa mbere yanduye ubwoko bushasha bwa Covid-19 buriko buriha inkumbi mu Buhindi. N'aho gushika ubu ubu bwoko bwa Covid-19 butaratangazwa ko ari ikibazo gihanze isi yose, umushikiranganji w'amagara y'abantu ayifata nk'ubundi bwoko bwa Covid-19 burangwa muri Nigeria, Ubwongereza na Afrika y'Epfo. Umushikiranganji w'amagara y'abantu wa Uganda, Muganga Jane Ruth Aceng, avuga ko ata ngenzi n'imwe ivuye mu Buhindi azokwemererwa kwinjira mu gihugu, ata kuraba ngo yafashe inzira iyahe. Gusa, umuntu yinjiye mu gihugu imbere y'uko iyi ngingo ifatwa, akerekana urukaratasi rwerekana ko ata mugera w'iyi ndwara afise, arashobora kwinjira, ariko naho nyene agategerezwa kubanza gusubira gupimwa ashitse. Abazopimwa bagasanga baranduye bazotegerezwa gushirwa ukwabo mu bibanza vyatunganijwe na reta kandi bakimenya muri vyose. Abenegihugu bazoba bavuye kwivuza hamwe n'indege zitwara imizigo, ariko abakozi bazo bakaba batururuka ngo binjire mu gihugu, ntibafatwa n'iyi ngingo. Mu ndwi zitandatu zirangiye, Uganga yagiye ibona ibitigiri vy'abandura bigenda vyiyongera, umushikiranganji w'amagara y'abantu akagabisha ko ibi bishobora kuba vyerekana ko uwu mugera ugomba usubire wake indaro mu gihugu. Abanyagihugu bo mu bihugu bimwe bimwe nka Reta Zunze Ubumwe za Amerika, Tanzania, Ethiopia, Turukiya, Afrika y'Epfo na Sudani y'Epfo basabwa kwirinda ingendo zitari ngombwa muri Uganda. Uganda yatanguje umugambi wo gucandaga abanyagihugu mu kwa gatatu mu ntumbero yo kubakingira Covid-19, ariko gushika ubu abantu 300.000 nibo bonyene bamaze kuronswa urucanco rwa mbere. Abajejwe amagara y'abantu, abaporisi, abasirikare, abatama hamwe n'abari hagati y'imyaka 18 na 50 ariko baboneka ko bafise ibibazo vy'amagara, niyo mirwi yacandazwe ubwa mbere. Abanyagihugu ntibashotse biyumvamwo izo ncanco mu gihe hari ubunebwe bwo gukurikiza za ngingo zo kwikingira harimwo nk'ukwambara udupfukamunwa n'ukwirinda kwegerana.	https://www.bbc.com/gahuza/amakuru-56954566
politics	Biden: 'Trump afatiye imbugita kw'izosi rya demokrasi ya Amerika'	Prezida wa Leta Zunze Ubumwe za Amerika, Joe Biden, yagirije uwo yasubiriye Donald Trump kuba afatiye imbugita kw'izosi rya demokrasi ya Amerika. Ibi vyavuzwe na Prezida Biden ni ko kwifatira mu gahanga kwa mbere guhambaye amaze kugirira uyu haciye hafi umwaka asubiriye. Ibi yabivugiye mw'ijambo ryo kwibuka umwaha uhaciye habaye ukwahuka ingoro ikoreramwo inama nshingamateka na nkenguzamateka za Amerika, vyagizwe n'abashigikiye Bwana Trump. Muri iryo jambo, Prezida Biden yagirije Trump kuba akwirakwiza uruvangatirane rw'ibinyoma akanagerageza guhindura amateka. Yavuze ko kwanka kwa Trump kwemera ko yatsinzwe amatora vyateje umugumuko w'abantu bitwaje ibirwanisho. Yahimirije abanye-Amerika kurwanira amategeko n'ubutungane bakiyamiriza gukoresha igikenya hamwe  no gushira imbere inyungu bwite. Bamwe mu mugambwe w'aba Republicain utavuga rumwe na leta bagirije umukuru w'igihugu kuba yitwaje iyi sabukuru y'umwaka uhaciye habaye iyo migumuko, mu gushira imbere inyungu z'aba-Democrate bari ku butegetsi.	https://www.bbc.com/gahuza/amakuru-59896573
sports	Cristiano Ronaldo avuga ko yumva yahemukiwe na Manchester United	"N﻿a Simon Stone BBC Sport Cristiano Ronaldo avuga ko yumva yahemukiwe na Manchester United (Man U) kandi ko ariko arirukanwa muri uyu murwi. Muri Myandagaro (8), Ronaldo yari yemeye gusigura ubuzima bwiwe i Old Trafford (ikibuga ca Manchester United) inyuma y’aho vyankiye ko ava muri uno murwi akimukira mu murwi ukina mw’ihiganwa rihuza imirwi yabaye iya mbere iwabo (Champions League), nk’uko yari avyizeye. Uyu mukinyi w’inararibonye wa Portugal  yavuye mu gacerere mu kiganiro kirekire n’umunyamakuru Piers Morgan w’imboneshakure TalkTV yo mu Bwongereza. BBC yashatse kumenya aho umurwi Manchester United uhagaze kuri ibi bivugwa na Ronaldo ariko ntaco urashikiriza. Inyuma yo gutsinda Fulham kuri 2-1 mu rukino rw’ejo ku wa Mungu, Man U iza mu kibanza ca gatanu mw’ihiganwa ry’Ubwongereza, Premier League, muri uno mwaka wa mbere w’umumenyereza Ten Hag. Abajijwe nimba abarongoye Man U bariko bagerageza kumwirukana muri uno murwi, Ronaldo yavuze ati: “Ego, si umumenyereza gusa [Erik ten Hag], hari n’abandi babiri canke batatu mu murwi. Numva ko nahemukiwe”. Asubiye kandi kubazwa nimba abategetsi bakuru b’umurwi bariko bagerageza kumwirukana, uyu mukinyi w’imyaka 37 avuga ati: “Ntaco bimbwira. Abantu bategerezwa kwumva ukuri. ""Ego, numva ko nahemukiwe, kandi numva umengo hari abantu batankeneye hano, si muri uno mwaka gusa, ariko kandi no mu mwaka uheze”. Ronaldo ntarasubira gukina kubera ingwara itazwi kuva aho Man U itsindiwe na Aston Villa 3-1 ku wa 06 Munyonyo (11) akaba ari we yari kizigenza. Mu kwezi guheze, Ten Hag yaranse kumukinisha muri Premier League igihe Man U ija gukina na Chelsea, hari haciye imisi itatu yanse kuja mu kibuga nk’umusubirizi. Ronaldo yabwiye Morgan ati: ""Sindamwubaha kuko ntanyubaha. Mu gihe utanyubaha, sinzokwigera ndakwubaha”. Muri iki kiganiro, Ronaldo arabwira kandi Morgan ivy’urupfu rw’umwana wiwe w’umuhungu mu kwa kane n’ingene yakozwe ku mutima n’icubahiro abafana ba Liverpool bamuhaye mu rukino rwayihuje na Man U  i Anfield (ikibuga ca Liverpool) mu misi yakurikiye. Ikiganiro cose kimara iminota 90, ariko Morgan yakuyemwo inkuru ntoya yandikiye ikinyamakuru The Sun aho biboneka neza ko Ronaldo asuzugura ingene yasanze Man U imeze kuva agarutse mu murwi n’impundu nyinshi mu kwa munani 2021. Ati: ""Nibaza ko abafana bakwiye kumenya ukuri. Nipfuriza ivyiza uyu murwi. Nico gituma naje muri Manchester United. ""Kuva [uwahoze ari umumenyereza] Sir Alex [Ferguson] agiye, nta terambere nigeze mbona mu murwi. Nta na kimwe cahindutse. ""Ndakunda Manchester United, ndakunda abafana, igihe cose bari ku ruhande rwanje. Ariko nimba bashaka kuyihindura…bategerezwa guhindura ibintu vyinshi, vyinshi”. Ronaldo avuga ko abona ibintu co kimwe na Ferguson, ari na we yagize uruhara rukomeye kugira ngo asubire i Old Trafford avuye muri Juventus igihe vyaboneka ko yashobora kwinjira muri Manchester City. Ronaldo yongerako ati: ""Arazi gusumba abandi bose ko umurwi utari aho wategerezwa kuba uri. ""Arabizi. Bose barabizi. Abantu batabibona…ni uko badashaka kubibona; ni impumyi”. Ole Gunnar Solskjaer yahoze akinana na Ronaldo ni we yari umumenyereza wa Man U igihe uyu munya-Portugal asubira mu murwi, imbere y’uko asubirirwa na Ralf Rangnick hanyuma hakaza uwuhari ubu, ari we Ten Hag. Rangnick yaje kumenyereza Man U avuye muri Lokomotiv Moscow aho yari arongoye igisata kijejwe ukwinonora imitsi. Imbere y’aho, yamenyekanye igihe yari mu Budagi, ari kumwe na Jurgen Klopp ubu amenyereza Liverpool, hamwe na Thomas Tuchel yahoze amenyereza Chelsea. Kuri Rangnick, Ronaldo avuga ati: ""Mu gihe utari n’umumenyereza, ni gute woza kuba umumenyereza wa Manchester United? Sinigeze numva ivyiwe"". Ronaldo kandi aragira ico avuze kuri Wayne Rooney bahoze bakinana muri Man U, uyu yahoze ari umusatirizi w’Ubwongereza akaba amunegura ku nyifato yiwe muri uno mwaka. Ronaldo  ati: ""Sinzi igituma anegura cane…kumbure ni uko yahagaritse umwuga wiwe kandi nanje ngikina ku rwego rwo hejuru”. ""Sinshatse kuvuga ko ndi mwiza kumusumba. Iki coco ni co…”"	https://www.bbc.com/gahuza/articles/cw0j5666j1jo
sports	Kubera iki abagabo n'abagore batokinana umupira w'amaguru?	"Stephanie Labbe ni umukinyi azwi cane mu mupira w'amaguru kubera ubuhinga bwiwe nk'umunyegori. Urukino rwo ku munsi wa mbere aho  Canada yatsinda Kameruni igitsindo kimwe ku busa mw'ihiganwa ry'abagore ry'igikombe c'umupira w'amaguru uno mwaka wa 2019 rwagize urwa 30 amaze adatsinzwe mu nkino 62 akiniye igihugu ca Canada, hafi igice c'inkino amaze gukinira igihugu ciwe, ibintu bidasanzwe. Ariko izina rya Labbe ryaravuzwe cane mu bimenyeshamakuru aho mu mwaka wa 2018 agerageje kwinjira mu murwi w'abagabo witwa Calgary Foothills, mw'ihiganwa USL riri mu cicaro ca kabiri muri Canada. Uyo munyegori yarashoboye kwinjira muri uwo murwi, aranakina mbere no mu rukino rwa kivandimwe imbere y'uko ihiganwa ritangura, kandi ntiyigeze atsindwa igitsindo, imbere y'uko abajejwe ihiganwa bamubuza, ku mvo z'uko ihiganwa USL ""rigenewe igitsina kanaka"". Labbe, ubu afise imyaka 32 y'amavuko, niwe mukinyi wundi yinuba ikumirwa rishingiye ku gitsinda muri urwo rukino ku rwego rwo  hejuru. N'aho abarongoye umupira w'amaguru bashizeho imyaka ntarengwa ku mirwi y'urwaruka igizwe n'abahungu n'abakobwa bari hamwe, umwuga w'ugukina umupira w'amaguru uguma ari akarere ntagendwa. Mu 2004, ishirahamwe rijejwe umupira w'amaguru kw'isi, FIFA, ryatangaje ko ""hategerezwa kuba itandukaniro hagati y'umupira w'amaguru w'abagabo n'abagore"".  Aho hari inyuma y'aho umurwi Celaya wo mu cicaro ca kabiri c'ihiganwa ryo muri Mexique wankiwe gukinisha umukinyi w'umugore yitwa Maribel Dominguez. Fifa yafuse ingingo yari yafashwe n'ishirahamwe ry'umupira w'amaguru rya Mexique yaha uburenganzira Dominguez gukinira uwo murwi. Fifa yashimangiye ko ugutandukanya ibitsina ari ingingo ngenderwako mu mupira w'amaguru. Iryo shirahamwe ryavuze riti: ""Amategeko y'amahiganwa yo hagati mu bihugu na mpuzamakungu arasigura neza amahiganwa ashingiye ku butandukane bw'ibitsina, kandi amategeko y'uwo mukino hamwe n'aya FIFA ntategekanya ko ivyo vyorengwako"". Ivyo kandi niko n'abantu babibona, aho bavuga ko abagabo n'abagore batandukanye ku kuntu baremwe n'ubushobozi bwabo. Mu nkizo zimwe zimwe, haribonekezamwo ubudasa hagati y'abagabo n'abagore: icigwa cakozwe mu mwaka wa 2010 gitangazwa n'ikinyamakuru Journal of Sports Science Medicine cerekanye ibiranga abagabo n'abagore hisunzwe ibipimo bifatiye ku nkino za none za Olympique, aho casanze abagabo bashobora gusumvya abagore ku rugero rugera ku bice 40 kw'ijana. Hanyuma kandi, n'inkino zihuriyemwo abagabo n'abagore ntizikunda kubaho mu ""nkino zikomeye"" kw'isi. Ikiriho, mu mikino ya Olympic y'ici, barashobora guhiganwa mu mikino y'ukwiruka n'indogobwe canke y'ukugendesha ubwato. Eka hariho n'imikino ihuza abagabo n'abagore bavanganye, nka za tennis na badminton. Mu mwaka wa 2017, komite mpuzamakungu y'inkino za Olympiques (Comite International Olympique) yaratangaje ko mu nkino zizobera i Tokyo mu Buyapani mu mwaka wa 2020, hariho inkino zizohuriramwo bose nk'izo mu kwinonora imitsi, kwoga, kugendesha amakinga n'ukwiruka ahantu harehare. Ariko rero abahinga bavuga ko mu rukino rw'umupira w'amaguru ata tandukaniro rinini cane riri hagati y'abagabo n'abagore. Paul Bradley, umuhinga mu vy'inkino kw'ishure kaminuza  rya John Moore mu gisagara ca Liverpool, yakoze ivyigwa vyinshi ku bagore bakina umupira w'amaguru, harimwo n'ico yakoze mu mwaka wa 2013 aho yagereranya ingene abagabo n'abagore bakinye mu mahiganwa yahuza imirwi yabo yabaye iya mbere i Bulaya. Bradley n'umurwi wiwe yasanze harimwo ubudasa bukomeye mu nkino zisaba inguvu nyinshi - cane cane nko mu bijanye n'ukwiruka imetero nkeya. Ariko rero, ico cigwa casanze hariho n'abagore basumvya kure n'iyo abagabo. Uyo muhinga akaba yasanze muri rusangi abagore bagerageza kwinanata kugira ngo bashikire urugego abagabo bashitseko. Bradley yabwiye BBC ati: ""Bivanye n'amahinduka akomeye mu mahiganwa y'abagore mu myaka mike iheze, turiteze ko hazoba iterambere mu bijanye n'ubukomezi bw'imibiri yabo"". ""Cane cane dufatiye ku kungene ukwinonora imitsi, ibijanye n'ubukomezi, imfungurwa n'ivy'abamenyereza vyateye imbere"". Mu cigwa ciwe co mu mwaka wa 2013, vyabonetse ko abagabo basumbije abagore ibice bitanu kw'ijana uburebure birutse mu nkino zose, na 30 kw'ijana mu nkino zisaba inguvu nyinshi. Abakinyi b'imbaga nto, basa n'abafise amagara make kandi batiruka cane bamye batangaza abantu. Ku bihweza ibintu n'ibindi, ubu biraboneka neza ko ikibuga gikinirwako abagabo gishobora no gukinirwako n'abagore. Marta yabaye umukinyi wa mbere w'umwaka kw'isi incuro zitandatu niwe yoba akarorero: mu kwezi kw'icumi na kabiri guheze, uyo mukinyi w'igihugu ca Brezili yamenyesheje ko yari yiteguye gukina mu murwi w'abagabo mu gihe yobisabwa. Avuga ati: ""Narakinanye n'abagabo incuro nyinshi bamwe muri bo ari barebare cane kandi bakomeye cane kunsumvya. ""Ndazi ko bashobora kuntera ubwoba kubera inguvu zabo mu kibuga ariko ndazi ingene nshobora kubazunguruka nkoresheje ubwenge bwanje"". Avuga ku vyamushikiye mu murwi  Calgary Foothills, Stephanie Labbe yaremeye ko abagabo nka bose bamusumvya imbaga. Yabwiye itororokanirizo ry'amakuru AFP ati: ""Nk'umunyegori, nibaza ko ari vyiza kuko uterwa imipira inyaruka, ikomeye, kandi umukino ugasanga uranyaruka"". Ariko, iyo abategetsi batavyisukamwo, yari kwakirwa muri uwo murwi. Labbe yavuze ati: ""Biragoye kwumva bakubwira ko udashobora gukina kubera ibituma birengeye ubushobozi bwawe"". ""Si ikintu nshobora kugira ngo ndagiye muhira ndacicarire canke ndagihindure. Igitsina canje ni igitsina canje"". Federico Luzzi, umwigisha w'icigwa ca Philosophie kuri kaminuza ya Aberdeen (Ecosse) avuga ko ikumirwa rifatiye ku gitsina rya Fifa ari ""akaga  mu mukino w'umupira w'amaguru kataboneka"". Yanditse ati: ""N'aho vyoba ari vyo ko ata mukinyi w'umupira w'umugore akomeye nk'umukinyi uwo ari we wese w'umugabo, si amashirahamwe ajejwe umupira w'amaguru yategerezwa kubuza imirwi y'abagabo gukinisha abagore ku mvo z'uko ata bushobozi bukwiye bafise"". Abashigikiye iryo kumirwa bavuga kandi ko ari ""ryiza"" ku bagore, ngo kubera ko hari ivyigwa vyerekana ko abakinyi b'umupira b'abagore bokwandura imvune gusumba abagabo kubera ingene baremwe. Ariko, Jean Williams, umwigisha wo kuri kaminuza ya Wolverhampton avuga ko kubona ibihugu vy'Ubwongereza, Ubuholande, Ubutaliyano n'Ubudagi vyarongereje umwanya abana b'abahungu n'abakobwa bakinira umupira hamwe bakiri bato bizotuma hashika aho iryo kumirwa ritazoba rifise ikibanza. Avuga ati: ""Inkino z'umupira zihuriyemwo bose bizotuma biboneka ko abagabo n'abagore bashobora gukinira hamwe. Bizogorana muri kazoza ko abantu bihanganira ikumirwa"". ""Turashobora kubona abagore benshi biyamiriza ikumirwa mu mupira w'amaguru. Ibintu vyinshi bizohinduka mu myaka cumi iri imbere""."	https://www.bbc.com/gahuza/amakuru-48620350
sports	Pep Guardiola arahayagiza umukinyi Raheem Sterling avuga ko adasanzwe	"Umumenyereza  wa Manchester City, Pep Guardiola, arashimagiza uruhara rw'umukinyi ""adasanzwe"" Raheem Sterling yatsinze ibitsindo bitatu vyose mu rukino rwayo rwa mbere n'umurwi West Ham ejo ku wa gatandatu mw'ihiganwa ry'Ubwongereza, Premier League. Uyo mukinyi yabonywe nk'uwudasanzwe n'umumenyereza wiwe yatsinze ibitindo bitanu mu nkizo za kivandimwe ziheruka, akaba yarabandanije uwo muvuduko ku munsi wa gatandatu. Guardiola ati: ""Ndazi ubuhinga budasanzwe bw'uyu mukinyi, ubwitonzi, inguvu  n'ububasha bw'ugutsinda"". ""Ku gitsindo ca kabiri, umupira ntiyawufashe neza ariko yatsinze igitsindo ciza, ica gatatu coco cari ciza birengeje"". ""Aracari mu minsi ya mbere akina nk'umusatirizi, ariko ndizeye neza ko ico kibanza azogikinamwo neza cane, n'aho nzi neza ko ashobora gukina no ku zindi nomero z'imbere"". Eka na Alan Shearer yahoze ari umusatirizi w'umurwi nserukiragihugu w'Ubwongereza yishimiye ubuhinga bw'uyo muhungu w'imyaka 24. Ati: ""Iyo ari imbere y'igori, igitangaza conyene ni igihe adashoboye kwinjiza. Aratekanye kandi  ariyemera. Biragoye kumwaka umupira"". ""Ibiharuro vyo mu myaka ibiri iheze birateye ubwoba - ibitsindo 35, yongera atanga imipira yavuyemwo ibitsindo incuro 32"". Hagati aho, Guardiola ashimangira uruhara rw'abandi bakinyi bakinana, akavuga ko Sterling umupira wanka iyo abo bakinana batavyifashemwo neza. Yongerako ati: ""Mu gice ca mbere, yakinye nk'uko twariko dukina muri rusangi, hanyuma mu cige ca kabiri arakina neza nk'uko umurwi wose wariko urakina"". ""Nivyo koko ko ari abakinyi bafise ubuhinga bwinshi, ariko barakeneraniye nk'umurwi uri hamwe. Iyo abakinyi bateye baja imbere bagasatira, nawe akina neza cane"". Mu rukino rw'ejo, Man city isanzwe ariyo yatsindiye ihiganwa riheruka,  yatsinze West Ham ibitsindo bitanu ku busa, harimwo ivyo bitatu vya Sterling."	https://www.bbc.com/gahuza/49310439
health	Japan yabonye uducafu twirabura mu rucanco rwa Moderna	"Ubuyapani bwabaye burashira ku ruhande intekera (lot/batch) y'urucanco rwa Covid -19 kubera  agacupa gatowemwo uducafu. Umuhinga w'imiti (pharmacien) yabonye utuntu twinshi twirabura mu gacupa kamwe k'izo ncanco mu ntara (prefecture) ya Kanagawa, nk'uko bivugwa n'abategetsi. Abantu bashika 3.790 bari bamaze guterwa urucanco rwo muri iyo ntekera.  Izari zisigaye muri yo zabaye zirashirwa ku ruhande. Ivyo bishitse ata n'indwi iheze Ubuyapani buhagaritse ikoreshwa ry'incanco zirenga umuriyoni n'ibihumbi 600 za Moderna kubera zarimwo ubucafu. Uwo muhinga w'imiti yabonye utwo ducafu twirabura ariko arasuzuma ko ata bintu birimwo  ataho bihuriye n'izo ncanco imbere y'uko zikoreshwa. Uwusanzwe akwiragiza izo ncanco mu gihugu yaciye atwara ako gacupa gashobora kuba karimwo ubucafu. Ibinyamukuru vyo mu gihugu bivuga ko gushika ubu ata cemeza ko hari ingaruka mbi zihari  ku buzima bw'abantu ziturutse kuri urwo rucanco rushobora kuba rurimwo utwo ducafu. Takeda Pharmaceutical, ikigo kigurisha kikanakwiragiza urwo rucanco mu Buyapani, ku ndwi iheze cari cashize ku ruhande intekera  zitatu z'urwo rucanco inyuma y'aho bigaragariye ko zarimwo ""ibintu ataho bihuriye narwo"" mu ducupa tumwe tumwe tw'intekera yarimwo uducupa hafi ibihumbi 560. Ikigo ca Rovi co muri Espagne, arico gishira urwo rucanco mu ducupa, cavuze  mw'itangazo ko umurongo w'ihinguriro aho muri Espagne ushobora kuba ariwo wateye iyo ngorane. Congeyeko ko kiriko kirakora amatohoza. Ku wa kabiri, umushikiranganji w'Ubuyapani ajejwe amagara y'abantu yavuze ko uducafu twatowe mu ncanco mu ntara yo mu bumanuko ya Okinawa twavuye ku nshinge zinjizwa ukutariko mu ducupa. Ubuyapani busanzwe buhanzwe n'ukwiyongera kw'abandura   indwara ya Covid mu gihe ico gihugu kiriko kiraberamwo inkino za Olympic z'abagendana ubumuga (Paralympic). Ibikorwa vyo gucandaga mu Buyapani bisa n'ivyikweze, gushika ubu urugero rw'abamaze kuronka incanzo zuzuye rungana na 40%b na 50% bamaze kuronka urwa mbere gusa."	https://www.bbc.com/gahuza/amakuru-58411121
health	Ghana yemeje abantu ba mbere banduye umugera wa Marburg wica cane	Ghana yemeje abantu babiri ba mbere banduye umugera wica cane Marburg kandi wandukira cane, ukaba uri mu muryango w’umwe utera Ebola. Iki gihugu kivuga ko aba barwayi babiri bompi baherutse gupfira mu bitaro vyo mu karere ka Ashanti kari mu bumanuko. Ibipimo vyari vyafashwe kuri aba bantu vyagarutse vyerekana ko bari banduye uwu mugera mu ntango za kuno kwezi, bikaba vyarapimwe biremezwa na laboratoire yo muri Senegal. Abajejwe amagara y’abantu muri ico gihugu co muri Afrika y’Uburengero bavuga ko abantu 98 bataramuwe inyuma yo kwikekwa ko boba barakoranyeko n’aba banduye. Nta muti gushika ubu urashobora kuboneka wo kuvura uwu mugera wa Marburg – ariko abaganga bavuga ko kunywa amazi menshi no kuvura ibimenyetso bizwi bishobora guha umurwayi amahirwe menshi gukira. Uwu mugera wandukira abantu uvuye ku buhungarema burya ivyamwa, ugakwirakwira uva ku muntu n’uwundi mu mazimazi y’uruhu. Ni indwara mbi cane kandi yica, ikaba ifise ibimenyetso birimwo kumeneka umutwe, umuriro, kubabara imitsi, kudahwa amaraso no kuva amaraso. Abategetsi bagabisha abanyagihugu ko bokwirinda kwegera amasenga kandi bagateka neza ibintu vyose bikomoka ku nyama imbere y’uko babifungura. Ishami rya ONU rijejwe amagara y’abantu kw’isi OMS/WHO rivuga ko ivyaduka vyigeze kwibonekeza muri Angola, Repubulika y’Intwaro Rusangi ya Congo, Kenya, Afrika y’Epfo na Uganda.  Icaduka ca Marburg cabonetse ubwa mbere mu Budagi mu 1967 aho abantu indwi bapfuye. Uwu mugera wahitanye abantu barenga 200 muri Angola mu 2005, iki kikaba ari co kiza kimaze guhitana abantu benshi kw’isi gushika ubu, nk’uko bivugwa n’iri shirahamwe rijejwe amagara y’abantu kw’isi.	https://www.bbc.com/gahuza/articles/cglr7xy4eygo
sports	C﻿ristiano Ronaldo: Manchester United yafashe ivyemezo nyuma y'ikiganiro mu binyamakuru	Ubuyobozi bwa Manchester United buvuga yuko buriko burafata “ingingo zibereye” nyuma y’aho Cristian Ronaldo atangiye ikiganiro akavuga yuko “yagambaniwe n’iyi kipe”. Uyu musatirizi w’umunye-Portugal yavuze yuko ata “cubahiro” afitiye umumenyereza Erik ten Hag ngo kandi ariko arahindirwa kure ya Old Trafford. Mu rwandiko handitswe hati “Manchester United muri iki gitondo yafashe ivyemezo bibereye mu gusubiza ku kiganiro Cristiano Ronaldo aheruka guha ibitangazamakuru”. Iyo kipe nta bindi izorenzako gushika “ivyemezo vyafashwe bishitse ku musozo wavyo”. Nyuma y’ikiganiro cerekeye ibintu bitandukanye yagiranye n’umunyamakuru Piers Morgna wa TalkTV, kazoza ka Ronaldo muri Man United karacumbagira. Uwo mugabo w’imyaka 37 azoba ari kapitene wa Portugal mu gikombe c’isi i Qatar, urukino rwabo rwa mbere mu mugwi H rukazobahuza na Ghana ku munsi wa kabiri. Ntarasubira gukina kubera uburwayi butatangajwe kuva aho abereye kapitene mu rukino United yatsinzwe 3-1 na Aston Villa, itariki 6 Munyonyo (11). Ten Hag ntiyashize Ronaldo mw’ikipe mu rukino rw’ihiganwa rya Premier League aho bahura na Chelsea mu kwezi guheze, nyuma y’aho yankiye kwinjira mu kibuga nk’uwusubirira uwundi mu rukino na Tottenham, iminsi itatu imbere yaho. Aba Red Devils, baheruka gutsinda Fulham 2-1 kuwa Mungu, ni aba gatanu muri Premier League mu mwaka w’inkino wa mbere wa Ten Hag nk’umumenyereza w’iyi kipe.	https://www.bbc.com/gahuza/articles/c51256n806zo
politics	Ibitero vyo kuwa 11/9: Perezida Joe Biden aasaba abanyamerika gufatana mu nda	"Perezida Joe Biden wa Reta Zunze Ubumwe za Amerika asaba abanyagihugu gufatana mu nda mu gihe bibuka abaguye mu bitero vyo ku wa 11 z'ukw'icenda 2001. Mw'ireresi yaraye asohoye buca bahimbaza imyaka 20 irangiye, yunamiye abantu 2977 baguye muri ivyo bitero. Avuga ku bakozi bo mu gisata c'ubutabazi bihutiye gutabara inyuma y'ibi bitero, Perezida Biden yavuze ati: ""Turaha icubahiro abo bose bemeye kwitanga, bagatanga ubuzima bwabo mu minota, amasaha, amezi n'imyaka yakurikiye"". Ibirori vyo kwibuka ibi bitero bitegekanijwe kuri uyu wa gatandatu. Perezida Biden ati: ""N'ubwo hahaheze igihe kingana iki, ibirori vyo kwibuka ivyabaye bigarukana ibintu vyose bibabaje vyabaye,  nk'aho umengo ni amakuru uronse mu masegonda make aheze"". Aremeza ko inyuma y'ivyo bitero hakurikiye ""inguvu z'umwijima ziri muri kamere y'umuntu - ubwoba, uburakari, inzigo y'akazikira n'ubukozi bw'ikibi ku ba Islam b'abanyamerka"", ariko anavuga ko ubumwe bwabandanije kuba ""inguvu nyazo"" za Amerika. Ati: ""Twaharonkeye icigwa ko ubumwe ari co kintu conyene kidategerezwa guhara"". Umushikiranganji wa mbere w'Ubwongereza Boris Johnson nawe yavuze ko ivyo bitero vyananiwe no ""guhungabanya inzira yacu y'ubwigenge n'intwaro rusangi"". Mu bapfiriye muri ivo bitero harimwo  abongereza 67. Ibi bitero vyateguwe n'umuhari al-Qaeda wari ufise indaro muri Afghanistan,  vyatumye indege zine zunguruza abantu zifatwa mpiri n'abiyahuzi  - zibiri muri zo zisekwa ku minara ibiri (Twin Towers) y'ikigo rutura ca World Trade Center mu gisagara ca New York. Iyindi ndege yasetswe ku nyubakwa y'ibiro vy'ukwivuna abansi vya Amerika, Pentagon, biri hanze gato y'umugwa mukuru wa Amerika, Washington DC, hayuma iya kane igwa mw'ishamba mu ntara ya  Pennsylvania  inyuma y'aho ingenzi zari muri yo zirwaniye n'abiyahuzi bari bayifashe mpiri. Perezida Biden yiteze kurongora ibirori vyo kwibuka ibi bitero kuri uyu wa gatandatu akaba ategekanya kugendera ibi bibanza bitatu vyatewe ari kumwe n'umutambukanyi wiwe, Jill Biden. Haza kuba kandi ibihe bitandatu vy'agacerere bihuye n'ibihe iminara ya World Trade Center yaterwa igasenyuka, hamwe n'ibihe Pentagon yaterwa,  indege Flight 93 nayo igakoroka. Ibi birori bibaye mu gihe kitoroshe kuri uyu mukuru w'igihugu anegurwa bikomeye kuva mu ndwi nke ziheze, inyuma y'ugutahukana ingabo za Amerika, ingingo yarangije intambara ya Amerika muri Afghanistan yari yatanguye haciye ikiringo kidashika ukwezi inyuma y'ibitero vya 11 z'ukwa cenda. Perezida Biden yari yemereye abanyagihugu ko yategerezwa kuva muri Afghanistan imbere y'ihimbaza ry'imyaka 20 irangiye ibi bitero bibaye, akaba yanavuze ko bitari gushoboka ko aba Taliban bigarurira igihugu. Ariko, uyu muhari ugendera ku vyiyumviro vy'idini rya Islam wabanje kwigarurira igisagara gikomeye uza kurangiza wigaruriye umugwa mukuru mu misi itarenga cumi yonyene."	https://www.bbc.com/gahuza/amakuru-58527635
sports	Barcelona: Gerard Pique avuga ko hakenewe impinduka zikomeye inyuma y'agasuzuguro ka nijoro	"Inyuma y'igihe kitari gito Barcelona yiganje mu mupira w'amaguru, haraciye igihe itsindwa mu buryo buteye isoni, ivyaraye bibaye nijoro vyo yo bikaba ari agahomerabunwa. Urukino rwa nijoro rwayihuje na Bayern Munich mw'ihiganwa rihuza imirwi yabaye iya mbere I Bulaya (Uefa Champions League), aho Barça yaraye ikubiswe ibitsindo 8 kuri 2 vyatumye Gerard Pique avuga ko ari ngombwa ko haba impinduka zikomeye muri uyo murwi. Uyu mukinyi w'inyuma w'imyaka 33, yashoboye gufasha Barcelona gutsindira ibikombe 20 mu myaka 12 avuga ko bibaye ngombwa ""ari we azoba uwa mbere kuva muri uyo murwi"" mu gihe wobona ko ari co gikenewe. Barcelona yaraye itsinzwe mu buryo butari bwigere buyishikira ku mugabane wa Bulaya kuva igihe kitari gito, inyuma y'ihiganwa ryo mu gihugu hagati La Liga ryagiye kurangira Barça itakaje igikombe catahiye Real Madrid. Pique ati: ""N'ukuri twaraye twigonze ku rutare"". ""Ntabwo ari ubwa mbere, canke ubwa kabiri, canke ubwa gatatu. Ntabwo turi mu nzira nziza."" Abandanya avuga ati: ""Abamenyereza n'abakinyi baragenda hakaza abandi, ariko mvugishije ukuri haraciye igihe kirekire tudafise inguvu z'ugushobora guhangana n'iyindi mirwi ku rugero rw'umugabane w'Ubulayi"". ""Nibaza ko twese hamwe dutegerezwa kwicara tukiyumvira hagati yacu icokorwa ku neza y'umurwi. Ibitubayeko ntibishobora kwihanganirwa"". ""Biragoye cane kwemera ariko nibaza ko bizodufasha kwiyumvira icokorwa, kuneza yacu twese"". ""Umurwi wacu ukeneye impinduka. Sindiko mvuga umumenyereza canke abakinyi, ariko umurwi wose muri rusangi ingene utunganijwe bitegerezwa guhinduka"". ""Turakeneye amaraso mashasha kugira ngo ibintu bihinduke, kandi bibaye ngombwa, noba uwa mbere kuva mu murwi"". Harategekanijwe amatora y'umukuru w'umurwi muri Barça mu 2021 kugira ngo barondere uwusubirira Josep Maria Bartomeu. Umumenyereza wa Barcelona Quique Setien yagiye mu gice ca kane gishira ica nyuma muri Champions League ibintu bitameze neza na gato kuri we, inyuma y'amezi indwi yose yari amaze kuva mu kwa mbere asubiriye Ernesto Valverde umurwi ukaba utavyifashemwo neza muri ico gihe cose. Abajijwe ivyerekeye kazoza  k'umurwi n'ivyari bihejeje gushikirizwa na Pique, Quique Setien yishuye ati: ""Si nshobora kuvuga igikenewe mu murwi, urazi ko maze amezi make cane"". ""Nimba Gerard avuga ko hakenewe impinduka zikomeye, aya ni amajambo akomeye cane. Harageze ko twihweza ibintu tugafata ingingo zikomeye kugira ngo twubake kazoza"". Abajijwe nimba ikibazo ciwe gikenewe kwigwa nk'umumenyereza wa Barca, avuga ati: ""Nibaza ko ubu nyene hakiri kare cane kuvuga nimba nzoguma mu murwi canke nzogenda. Ikiriho ni uko ibiba atari jewe ndabituma"". ""Ni ngombwa ko twese hamwe turabira hamwe igikenewe gukorwa, tukanigira hamwe ibintu vyose vyatumye tumaramara uku"". Amahirwe yo kubandanya amenyereza uyu murwi inyuma y'ibara waraye ubonye i Lisbone ni make cane, mu gihe hari amakuru abandanya azunguruka avuga ko Barça yoba yaramaze gufatna ingingo yo kumwirukana. Chris Sutton yahoze akinira umurwi Blackburn Rovers mbere uyu murwi ugatsindira ihiganwa ry'u Bwongererza mu 1995 isumbije Man U inote rimwe rudende, yabwiye radiyo BBC Radio 5 Live ati: ""Aragenda nta gisivya, ntashobora kubandanya"". ""Ntushobora kumaramazwa gutya nk'umumenyereza wa Barca. Ibibaye ni agasuzuguro karenze urugero"". Mu bantu bavugwa ko bashobora kumusubirira, harimwo Mauricio Pochettino yahoze amenyereza Tottenham, hamwe na Ronald Koeman yahoze amenyereza Everton. Koeman, umumenyereza w'umurwi nserukiragihugu w'Ubuholande 2018, yamaze imyaka itandatu akinira Barça hagati ya 1989 na 1995, mu gihe Pochettino amaze igihe atakazi afise kuva yirukanywe muri Tottenham mu kwa cumi na rimwe 2019. Umwanditsi w'umunya Espanye mu bijanye n'umupira w'amaguru, Guillem Balague , avuga ati: ""Pochettino nta kazi afise kandi ni umuntu azi neza uyo murwi"". ""Umukuru w'umurwi Josep Maria Bartomeu na Pochettino basanzwe ari abagenzi"". Kuva Setien atanguye kumenyereza uyo murwi mu kwa mbere uno mwaka, ntiyiyumviswemwo n'abantu benshi muri uyo murwi, mu gihe abakinyi bakomeye muri uyo murwi harimwo na Lionel Messi batigeze biyumvamwo ubuhinga yashaka kuzana mu murwi. Nibwo bwa mbere Barça itsinzwe ibitsindo umunani mu rukino rumwe kuva mu 1946 igihe Sevilla iyitera ibitsindo 8-0."	https://www.bbc.com/gahuza/amakuru-53789594
religion	Eritrea ‘yigaruriye ibigo vy'ubuvuzi vyegukira katolika’	Amakuru ashikira BBC igisata c'ururimi rwa Tigrinya, amenyesha ko leta y'igihugu ca Eritrea yategetse Ekleziya Katolika gushikiriza ibigo vy'ubuvuzi vyose bisanzwe vyegukira iryo dini. Mu ntango z'iyi ndwi, abategetsi basavye abarongoye ivyo bigo  gutera igikumu ku rwandiko rwemeza ko babishikirije. Ariko abarongoye ivyo bigo nka bose baranse gushira umukono kuri urwo rwandiko, basaba ahubwo ko bovugana n'abarongoye iryo shengero. Inyuma y'aho, abajejwe umutekano bategetse abakozi bavyo gusohoka, baca baravyugara. Nta wuzi igituma ubutegetsi bwa Eritrea bufashe iyo ngingo. Hagati aho, mu kwezi kwa kane uno mwaka, abasenyeri ba Ekleziya Katolika muri Eritrea barasavye ko hotanguzwa umugambi w'ukunywanisha mu gihugu, ivyotuma abanyagihugu bose batunganirwa. Mu rwandiko rw'impapuro 30 rwanditswe n'abo basenyeri inyuma y'amasezerano y'amahoro hagati y'ico gihugu na Ethiopia, bamenyesheje ko ari nkenerwa ko abanyagihugu bonywanishwa kugira ngo igihugu gikire. Basavye ubutegetsi ko bwogira impinduka zotuma abanyagihugu batipfuza guhunga igihugu.	https://www.bbc.com/gahuza/amakuru-48648394
politics	Ethiopia: Igisirikare cishe abantu 40 inyuma y'igitero cahitanye hafi 100	"Igisirikare ca Ethiopia cishe abantu barenga 40 bakekwa kugira uruhara mu bwicanyi bw'abantu hafi ijana, harimwo abana, mu karere ka Benishangul-Gumuz, nk'uko bitangazwa n'ibinyamakuru vya reta. Izo nkuru zongerako ko abategetsi b'ubu n'abakera batanu na bo nyene bafashwe bagirizwa ubwo bwicanyi. Abateye baturiye amazu y'abantu baryamye mu bigwati, barabarasa bongera barabacumita mu gitero cabaye ku musi wa gatatu. Ico gitero cabaye inyuma y'umusi umwe umushikiranganji wa mbere Abiy Ahmed agendeye ako karere. Ntiharamenyekana abateye abo ari bo, ariko bigaragara ko batumbereye abo mu bwoko bw'inkehwa bafatwa ""nk'abakoloni"" muri ako karere, nk'uko bivugwa n'ishirahamwe mpuzamakungu riharanira agateka ka zina muntu, Amnesty International. Muri iyi myaka ya vuba, muri Ethiopia hongerekanye imishamirano muri politike, mu moko hamwe no mu madini. Mu 2018, ico gihugu cari gifise igitigiri kinini c'abantu bahungiye hagati mu gihugu muri Africa - hafi umuliyoni 1.8. Amatati yagiye kwongerekana bivuye ku migwi isaba kwongererezwa amatongo n'ivyicaro, ari na ko banagerageza kwirukana abantu bafata ko atari imvukira. Abiy avuga ko ubwo bw'icanyi ari nk'akaga, kandi ko reta yarungitse igisirikare muri ako gace gufasha gutora inyishu y'iyo ntambara. Ibinyamakuru vya reta ntibivuga abo bantu 42 biciwe mu bikorwa vya gisirikare kiriko kirahiga abari bateye, abo ari bo. Inkuru zivuga ko ibigwanisho, harimwo imiheto n'imyampi vyafashwe. Icegera c'umushikiranganji wa reta ari mu bantu batanu bafashwe bafitaniye isano n'ubwo bwicanyi, nk'uko bivugwa n'ibinyamakuru vya reta. Ariko, ntiharamenyekana neza na neza ico bagirizwa."	https://www.bbc.com/gahuza/amakuru-55437753
health	Burundi-Covid: Prezida yasavye abanyeshure bose kwipimisha imbere yo gusubira mu mashure	"Abanyeshure bose biga mu bigo vy'amashure y'uburaro mu Burundi kuva kuri uyu wa gatanu baripimisha coronavirus  mu mwiteguro wo gusubira ku mashure ku wa mbere, nk'uko vyatangajwe n'ubushikiranganji bujejjwe amagara y'abantu. Iryo sekeza ryerekeye abanyeshure bashika 30.000, abigisha babo n'abasanzwe babakurikirana mu buraro (encadreurs). Umwe wese muri abo ''azotegerezwa kuba afise  urupapuro rwerekana ko yipimishije'' imbere yo kwinjira mu kigo c'ishure ku wa mbere, nk'uko bivugwa n'umushikiranganji ajejwe amagara y'abantu, Thadee Ndikumana. Iyo ngingo yatangajwe  inyuma y'aho bisabiwe n'umukuru w'igihugu c'Uburundi  Evariste Ndayishimiye. Prezida Evaritse Ndayishimiye yabivugiye mw'ikoraniro ryahuje urwaruka 1500 ruva mu ntara zose z'u Burundi kugira ruvugane ikibazo c'ukurwanya ubukene. Kuva mu ntango z'uyu mwaka, abandura coronavírus bariyongeye mu Burundi inyuma y'umwaka umwe iyo ndwara ivuzwe muri ico gihugu. Abitavye iryo koraniro bamwe bagaragara mu mafoto bafise  udufukamunwa n'ubwo hari abatwambaye mw'izosi,  ariko hari n'abatatwambaye. Prezida w'Uburundi yabwiye abitavye ikoraniro ati: ''Ndasavye y'uko mu gusubira mu mashure yanyu mwese mwogenda mwipimishije kugira mumenye ko mufise amagara meza kugira ntimuzoshike mwanduza abandi"". Umukuru w'u Burundi  yavuze ko ashaka kwirinda ivyashitse igihe c'inyuma y'uburuhuko bwa Noel. Yagize ati: ""Mwarabonye mu kiruhuko ca Noweli ingene vyabagendeye. Benshi bagiye banduye bashika banduza abandi babana mu mashure."" Evariste Ndayishimiye yavuze ko yamaze kubwira umushikiranganji w'amagara y'abantu  gutegura isekeza ryo gupima abanyeshure bose b'amashure yisumbuye imbere y'uko basubira ku mashure. Amashure mu Burundi azokwugurura icese ku wa mbere 12/4/2021 inyuma y'uburuhuko bwa Pasika. Ingingo zo kwirinda zimwe zubahirizwa nabi nabi Mu ntango z'uwu mwaka, abandura umugera wa coronavírus bariyongeye cane mu Burundi ugereranije n'imbere yaho bituma igihugu gikaza ingingo zo kwirinda ikwirakwira ry'uwo mugera. Gushika ubu winjira mu Burundi ari uko ugiye n'indege gusa, ariko iminsi yo gushika ushirwa ukwa wenyene mw'ihoteri iherutse kugabanywa iva kuri ndwi ishirwa kuri ine gusa. Izindi ngingo nko kwambara agafukamunwa  canke kwirinda kwegerana zubahirizwa nabi nabi. Gushika ubu kandi reta y'u Burundi nta gahunda ifise yo guha incanco za coronavírus abanyagihugu. Umushikiranganji w'amagara y'abantu yatangaje ko reta y'u Burundi yahisemwo kuba  irarindiriye, ivuga ko incanco ziriko zirakoreshwa gushika ubu  zitaremezwa burundu ko ata ngaruka mbi zishobora gutera ku magara y'abazihawe. Ku biharuro bitangwa n'ubushikiranganji bw'amagara y'abantu, mu  Burundi abamaze kwandura umugera wa corona ni ibihumbi 3.017 na 6 gusa umaze kwica. Abamaze kwandura no gupfa bashobora kuba barenga aho cane kuko  hatangazwa ibitgiri vy'abaciye  mu bigo vyo gupima canke kuvura bizwi icese."	https://www.bbc.com/gahuza/56683040
health	Amahano yo kuribwa n'imfyisi: Aba bahungu bari mu nzira yo gukira	Aba bahungu bahuye n'ivyago vyo kuribwa n'imfyisi ariko bagira Imana bararusimba. Inguma zabasigiye bazimaranye imyaka...	https://www.bbc.com/gahuza/58727083
business	U﻿kraine ibandanya gushora intete n'aho Uburusiya bwikuye mu masezerano	"Ikigo gihagarariwe na UN/ONU kigenzura ingene intete zishorwa ziciye mu kiyaga cirabura ki vuga ko u﻿bundi bwato butatu bwahagurutse muri Ukraine ku musi wa kabiri, n'aho uburusiya bwafashe ingingo yo kwivana muri ayo amasezerano. I﻿co kigo kivuga ko ubwo bwato 'bwemerewe kugenda na Ukraine, Turkia na Onu, mu gihe uburusiya na bwo ""bwabimenyeshejwe"". K﻿u musi wa mbere, amato 12 atwaye amatone 354.500 y'ibifungurwa yarahagurutse muri Ukraine. U﻿burusiya bwahagaritse gushigikira ayo masezerano ku musi wa gatandatu, bwagiriza Ukraine gukoresha inzira ubwato bucamwo mu gutera  amato yabwo y'intambara. O﻿nu ivuga ko ata bwato na bumwe bwariko buraca muri iyo nzira muri iryo joro. U﻿kraine ntiyigeze yemanga kugira uruhara muri ico gitero ca Crimme  - izinga rya Ukraine riri mu bumanuko ryigaruriwe n'Uburusiya mu 2014. P﻿rezida wa Ukraine Volodymyr Zelensky yagiriza Uburusiya ""gukangisha inzara amakungu"" - ivyo Uburusiya buhakana. I﻿co kigo gifise icicaro I Istanbul ntikiramenyesha ivyo ubwo bwato butatu bwavuye muri Ukraine ku wa kabiri bwikoreye. U﻿burusiya nta co buravuga kuri ivyo. U﻿muzigo wo kuri uyu wa mbere ni wo wambere munini utwaye ku musi umwe kuva ayo masezerano yo gutwara intete atanguye gushirwa mu bikorwa, nk'uko bivugwa n'umuvugizi w'ubutegetsi bwa gisirikare bwa Odesa aho yasubiwemwo na Reuters. Ubwo butegetsi bwongeyeko ko bumwe mu bwato butwaye amatoni 40.000 y'intete bwari bugenewe igihugu ca Ethiopia, aho ""hashobora gutera amapfa."" I﻿nyuma y'aho Uburusiya butereye Ukraine mu kwezi kwa kabiri, amato yabwo yaciye yugariza ibivuko vya Ukraine vyo ku kiyaga cirabura, bwugaranirayo imiliyoni 20 z'intete zigenewe gutwarwa hagati mu gihugu, harimwo n'ibindi bifungurwa nk'ibigori n'amavuta y'ibihoke. A﻿riko mu kwezi kw'indwi harabonetse amasezerano hagati y'Uburusiya na Ukraine bafashijwe na Turkia na Onu, bituma hashobora gusubira gushorwa intete ziciye mu kiyaga cirabura. A﻿riko ku musi wa mbere, prezida w'Uburusiya Vladimir Putin yavuze ko ayo masezerano yahagaritswe , avuga ko ari kubera ibitero ""vyinshi"" vy'indege zitagira umudereva ku mato yabwo ku bivuko vya Sevastopol aho yavuze ko Ukraine ibifisemwo uruhara. Y﻿avuze ko hategerezwa kubanza kubaho umutekano wo mu mazi, ko kwubahiriza amasezerano yo gushora intete bikimeze uko koba ari ukwigerezako. M﻿w'ijambo ryiwe ku mboneshakure, prezida Putin yagize ati:""Ukraine itegerezwa kubanza kwemeza ko ubwato butwara abantu butazogeramigwa."" U﻿kraine ntiyemeje ko yagize uruhara muri ivyo bitero, ikavuga ko Uburusiya bwateguye kuva kera kwivana muri ayo masezerano mpuzamakungu, mu kugira icitwazo ivyo bitero. U﻿muvugizi w'ibiro vya prezida w'Uburusiya, Dmitry Peskov yagize ati:""Mu gihe Uburusiya buvuga ko bidashoka kwemanga umutekano wo muri ako karere, ayo masezerano aragoye gushirwa mu bikorwa, yafashe iyindi ntumbero - harimwo ukwigerezako kurengeje. U﻿kwikura muri ayo masezerano kw'Uburusiya kwatewe ivyatsi na Amerika, yavuze ko ico ico gihugu ""kiriko kirakoresha imfungurwa nk'ikigwanisho"". J﻿oseph Borrell ajejwe imigenderanire y'ishirahamwe ry'ubumwe bwa Buraya EU n'amakungu, yateye akamo Uburusiya kwisubirako, avuga ko kubuza urudandazwa rw'intete n'umwavu bishobora gutera ikibazo c'inzara kw'isi. U﻿wuserukira Uburusiya muri Amerika yamiriye kure ivyo vyagiriji ko igihugu ciwe kiriko kiratuma haba inzara kw'isi, yemeza ko ari akarenganyo kunebagura igihugu ciwe. U﻿burusiya bwafashe iyo ngingo mu gihe bwemeza ko bwaguye igikorwa co gukura abantu mu karere bwigaruriye ka Kherson, n'aho bwari bwavuze, mu mpera z'iyinga, bwari bwarangije ico gikorwa."	https://www.bbc.com/gahuza/articles/c88jezj1v8do
politics	Burundi – US: Prezida Joe Biden yavanyeho ibihano vyari vyarafatiwe Uburundi	"Umukuru wa Reta Zunze Ubumwe za Amerika Joe Biden ku wa kane yafashe ingingo-tegeko ivanaho ibihano ico gihugu cari cafatiye Uburundi mu 2015 gishingiye  k'uko ibintu vyari vyifashe muri ico gihe. Ingingo itavugwako rumwe ya Prezida Pierre Nkurunziza yo kwitoreza ikiringo ca gatatu c'umukuru w'igihugu mu 2015 yakurikiwe n'intureka ziturutse ku myiyerekano yo kuyanka hamwe n'ibikorwa vy'inzego z'umutekano vyo kuyitesha. Abantu amajana barishwe abandi ibihumbi barahunga igihugu. Prezida Biden avuga ko iyo ngingo yafashe ku wa kane ishingiye ku bimaze guhinduka mu nzira nziza kuva hashitse ku butegetsi umukuru w'igihugu mushasha. Prezida Biden avuga ko ibintu mu Burundi ''vyahinduwe cane n'ivyabaye mu mwaka uheze"" harimwo guhererekanya ubutegetsi inyuma y'itorwa rya Evariste Ndayishimiye mu 2020, ukugabanuka kw'intureka, hamwe no ""kubandanya impinduka mu bisata bitandukanye"". Ku butumwa yanditse kuri Twitter, umukuru w'igihugu c'Uburundi Evaritse Ndayishimiye yakiriye neza iyo ngingo y'umukuru wa Amerika yo kuvana ibihano ku gihugu arongoye. BBC ntibazwa ibivuye ku zindi mbuga. Ibihano ku Burundi  vyari vyafashwe ku ntwaro ya Prezida Obama mu 2015. Ico gihe hari abantu bane bari bafatiwe ibihano ku giti cabo. Barimwo Alain-Guillaume Bunyoni, ubu asigaye ari umushikiranganji wa mbere muri reta ya Evariste Ndayishimiye. Mu 2015, Alain-Guillaume Bunyoni yari umushikiranganji ajejwe umutekano. Bamwe mu bari mu nzego z'umutekano bagirijwe uruhara mu mahano atandukanye muri ico gihe c'intureka. Uwundi mutegetsi mu nzego z'igihugu yari Godefroid  Bizimana yari icegera c'umuyobozi mukuru ajejwe igiporisi. Bandi babiri bari abaza kw'isonga mu bashatse gutembagaza ubutegetsi mu 2015: Jenerari Godefroid Niyombare n'umuhisi Jenerari Cyrille Ndayirukiye. Harongeweko n'abandi mu nyuma. Barimwo  Gervais Ndirakobuca ubu ajejwe ubushikiranganji bw'intwaro yo hagati , umutekano n'iterambere rusangi.  Hari na  Joseph Mathias Niyonzima azwi cane mu rwego rw'iperereza mu Burundi. Harinwo kandi  Alexis Sinduhije na Leonard Ngendakumana ku ruhara  mu guteza umutekano muke mu Burundi. Ntibari bemerewe guhabwa uruhusha rwo kwinjira muri Amerika, amatungo yabo nayo yari yarafatiriwe. Iyo nkuru nziza kuri reta y'Uburundi Amwe mu mashirahamwe aharanira agateka ka zina muntu  ashobora kutayakira neza. Ni mu gihe avuga ko Prezida Ndayishimiye ataco arakora gifadika ngo agateka ka muntu kubahirizwe, akavuga ko ivyaha birimwo kwica, kunyuruza no kwica rubozo n'ubu bikibandanga mu gihugu na cane cane ku batavuga rumwe n'iyo reta. N'ishirahamwe rya Buraya ryarafatiye ibihano Uburundi kubera ihonyangwa ry'agateka ka zina muntu  ryandurutse kuri izo ntureka za poritke. Iryo shirahamwe na reta y'Uburundi bamaze umwaka urenga baganira ingene ivyo bihano vyovaho. Ishirahamwe rya Buraya rivuga ko bigeze ku ""ntambwe ikomeye"". Mw'itangazo, icegera c'umukuru w'urwego rw'imari muri Amerika Wally Adeyemo avuga ko ""Reta Zunze Ubumwe za Amerika zibona impinduka nziza ziriko ziragirwa na prezida Ndayishimiye mu gihe zibandanya guhimiriza Uburundi guteza imbere ibijanye n'agateka ka zina muntu mu gihugu n'uko abakora amabi babibazwa."""	https://www.bbc.com/gahuza/59344012
sports	Indonesia: Abarenga 170 baraye bapfuye mu kajagari kadutse mu mupira w’amaguru	"Abantu n’imuburiburi 174 nibo bamaze kumenyekana ko bapfiriye mu musunikano wadutse igihe hariko haba urukino rw’umupira w’amaguru, rimwe mu masanganya mabi cane kw’isi amaze kubera mu kibuga. Ababa 180 barakomerekeye muri uwo musunikano inyuma y’aho umurwi Arema FC utsindiwe muhira  2-3  n’umurwi w’abakeba ruhebwa wa Persebaya Surabaya muri ico kibuga cari carengeje  abantu mu karere ka Malanga, intara ya East Java. Ibi vyabaye igihe abapolisi batera ivyuka bikoroza amosozi abafana bari binjiye mu kibuga ku mugoroba  w’ejo ku wa gatandatu. Umwe mu mabibonye, yitwa Dwi, yabwiye ikinyamakuru Kompas co muri Indonesia gikorera ku rubugua ngurukanabumenyi  ko yabonye “abantu benshi bahonyanzwe” bariko bagerageza guhunga. Umushikiranganji ajejwe umutekano muri ico gihugu avuga ko ico kibuga, ku bantu bangana na 38.000 categerezwa kwakira carengejeko 4000. Perezida Joko Widodo yategetse ko inkino zose zitegekanijwe mw’ihiganwa ryo mu cicaro ca mbere muri Indonesia zihagarara gushika amatohoza arangiye. Ishirahamwe ry’umupira w’amaguru kw’isi, FIFA, rivuga ko “ata vyuka” bikwiye kwinjizwa canke gukoreshwa n’abazamu canke abapolisi mu gihe c’inkino. Amavidewo yerekana abafana biruka mu kibuga ifirimbi ya nyuma ivugijwe, ari naho igipolisi caca gisukira ivyuka bikoroza amosozi. Nico Afinta arongoye igipolisi muri East Java avuga ati: ""Haciye haduka akajagari. Batanguye gutera abapolisi, bamenagura amamodoka”. Yongerako y’uko aba polisi babiri bari mu bapfuye. Ati: ""Twashaka kumenyesha ko…atari bose bateye akajagari. Ni abababa 3000 gusa binjiye hagati mu kibuga”. Yongerako y’uko mu guhunga, abafana ""biteye ku muryango umwe gusa w’isohokero. Abantu babaye umurengera, rero mu musunikano bamwe babuze impemu”. Amavidewo yahanahanywe ku mbuga hwaniro yerekana abafana burira ku mpome z’uruzitiro mu guhunga, ayandi mavidewo yerekana abantu bapfuye barambaraye hasi. Ishirahamwe ry’umupira w’amaguru rya Indonesia (PSSI) rivuga ko ryatanguje amatohoza, rikongerako y’uko iri sanganya “ryacafuje ishusho y’umupira w’amaguru muri Indonsenia”. Imigumuko mu gihe c’inkino z’umupira w’amaguru si ikintu gishasha muri Indonesia, kandi Arema FC na Persebaya Surabaya ni abakeba kuva kera. Abafana ba Persebaya Surabaya barabujijwe kugura amatike muri uru rukino ku bwoba bw’uko bari guteza akajagari. Ariko umushikiranganji w’umutekano Mahfud MD yanditse kuri Instagram ko amatike 42.000 y’urwo rukino yagurishirijwe ku kibuga ca Kanjuruhan. Perezida Widodo yasavye ko iri riba “isanganya rya nyuma mu mupira w’amaguru mu gihugu” inyuma yo gutegeka ko inkino zose zo mu cicaro ca mbere zibangira mu kurindira amatohoza. Muhamad Dipo Maulana w’imyaka 21, yari yagiye kurorera urwo rukino, nawe avuga ko yabonye ingene vyose vyatanguye n'ingene vyabandanije. Yabwiye igisata ca BBC gikoresha ururimi rw’iki-indoneziya ko inyuma y’uru rukino, abafana bababa batandatu ba Arema binjiye mu kibuga baja aho abakinyi bayo bari kugira ngo berekane akababaro kabo. Ubwo nyene igipolisi caciye kibahagarika, kirabakubita gushika aho bagwa hasi. Niho abandi bafana baca binjira mu kibuga biyamiriza ingene aba bapolisi bakubise aba bafana bagenzi babo, gushika aho ibintu biba “urudubi”, nk’uko uyu yavyiboneye abivuga. Dipo avuga kandi ati: ""Abapolisi bafise imbwa n'inkinzo, hamwe n'abasirikare baciye ba banguka"". Dipo avuga ko yabonye abantu bataye umutwe, buzuye ubwoba vyanka n’uko bahema mu gihe bariko bagerageza kuva mu kibuga. Avuga kandi ko hari n’abana benshi hamwe n’abatama ibi vyuka vyagizeko ingaruka mbi. Aka kajagari niko gaheruka mu rukurikirane runini rw’amasanganya mabi amaze kubera mu bibuga. Mu 1964 abantu bashika 320 barapfuye abandi nabo barenga 1000 barakomereka mu kajagari kadutse mu rukino rwo kurondera itike yo mu nkino za Olempike hagati ya Peru na Argentina rwabereye i Lima, umugwa mukuru wa Peru. Mu 1985, abantu 39 barapfuye abandi nabo 600 barakomereka ku kibuga ca Heysel i Buruseri (Bruxelles/Brussels ) mu Bubirigi, igihe abafana basunikiwe ku rukuta rugaca rubomoka, hari mmu rukino rwa nyuma rw’igikombe ca Bulaya hagati ya Liverpool yo mu Bwongereza na Juventus yo mu Butaliyano. Mu Bwongereza, harabaye uguhonyorana ku kibuga ca Hillsborough mu karere ka Sheffield, bituma abafana 97 ba Liverpool bari bagiye kurorera urukino rw’igice ca kabiri gishira ica nyuma rw’igikombe ca FA (FA Cup) rwayihuza na Nottingham Forest bahasiga ubuzima."	https://www.bbc.com/gahuza/articles/c51m1mm78e1o
sports	Ayavugwa mu mupira w'amaguru: Guardiola, Ward-Prowse, Haaland, James, De Jong, Dembele, Reguilon	"Manchester City irizeye ko umumenyereza wayo Pep Guardiola azotera igikumu ku masezerano mashasha mu ci, mu gihe ibiganiro bibandanya n'uyu munya Espagne kugira abandanye amenyereza uyu murwi gushika mu 2015. (Sunday Mirror) Manchester City na Manchester United yompi iripfuza kugura umukinyi wo hagati w'umwongereza James Ward-Prowse asanzwe akina muri Southampton, ni mu gihe  Arsenal, Newcastle United na Tottenham ibandanya ikurikirana ingene ivy'uyu mukinyi w'imyaka 27 bigenda. (Daily Star on Sunday) Umusatirizi wa Manchester United na Portugal Cristiano Ronaldo ashobora gusubira muri  Real Madrid. Uyu murwi w'igihangange wo muri Espagne uripfuza cane kugura uyu mukinyi w'imyaka 37 yahoze awukinira kuva mu 2009 gushika 2018. (Sunday Mirror) Manchester City na Manchester United iriko irarwanira umukinyi w'inyuma wa Espagne Pau Torres w'imyaka 25 asanzwe akina muri Villarreal. (Todofichajes - in Spanish) Erik ten Hag mu misi yiteze gusezera  Ajax kugira aje kumenyereza Manchester United mu mpera z'uno mwaka w'inkino, aripfuza kugura umukinyi w'inyuma ku ruhande rw'ibubamfu muri Feyenoord umunya Hollande Tyrell Malacia w'imyaka 22 kugira aje gukinira uyu murwi wa Old Trafford. (Sunday Mirror) Chelsea ifise impungenge ko muwongereza akina hagati Mason Mount ashobora kuva muri uyu murwi. Kubera ibihano reta yafatiye uwahoze ari nyene umurwi, aba ba Blues ntibashobora guha amasezerano mshasha uyu mukinyi w'imyaka 23, ni mu gihe Manchester City na Liverpool izwi ko imwipfuza.  (Sun on Sunday) Umuyobozi nshingwabikorwa wa Borussia Dortmund Hans-Joachim Watzke avuga ko uyu murwi wanesheje  Manchester United mu rugamba rwo kurondera Erling Haaland muri Kigarama (12) 2019 kubera bari biteguriye gushira mu masezerano n'uyu mukinyi mpuzamakungu wa Norvège w'imyaka 21 umurongo umuha uburenganzira bwo kugenda mu gihe abishakiye.  (Goal) Chelsea iriko iraraba ingene, mu gihe yoronka abandi bayigura, yogiriranira amasezerano meza n'umwongereza Reece James w'imyaka 22 akina inyuma ku ruhande rw'i buryo, mu gihe avugwa ko aronderwa na Real Madrid. (90 Min) Umukinyi wo hagati w'umunya Hollande Frenkie de Jong avugwa ko aronderwa na Manchester United ariko umumenyereza wa  Barcelona Xavi avuga ko uyu mukinyi w'imyaka 24 ari we ""kubu na kazoza"" k'uyo murwi wo muri Espagne.  (Manchester Evening News) Umusatirizi w'umufaransa Ousmane Dembele w'imyaka 24 abona ko yoronka umushahara mwiza cane mu gihe yokwimukira muri Paris St-Germain gusumba uwo ahembwa muri Barcelona, ariko yipfuza kuguma muri uyu murwi wa Nou Camp aho amasezerano afitaniye nawo azorangira mu ci. (Sport) Real Madrid izohitamwo gutanga imiriyoni 40 z'ama euro kugira ngo yisubize umunya - Espagne Sergio Reguilon w'imyaka 25 akina inyuma muri  Tottenham. (Todofichajes - in Spanish) Wolves iriteguye kugurisha umunya Portugal akina hagati Ruben Neves w'imyaka 25, mu gihe irondera kugura abasatirizi n'abandi bakinyi bo hagati. (Sunday Times - subscription required) Crystal Palace iri hafi yo gushika ku masezerano yo kugura umukinyi wo hagati akina muri Lens mu Bufaransa, umunya - Mali  Cheick Doucoure w'imyaka  22. (Sun on Sunday) Everton iripfuza kugura umwongereza akina inyuma  James Tarkowski w'imyaka 29 mu gihe amasezerano afitaniye na Burnley azorangira mu ci, mu gihe uyu murwi wa Goodison Park usanzwe utorohewe wokwinanata ukaguma muri Premier League. (Football Insider) Crystal Palace, Watford ma  Fulham iriko irakurikiranira hagufi umukinyi w'inyuma wa FC Koln, umudagi Timo Hubers w'imyaka 25 asanzwe kandi aronderwa na  Leeds United. (Football Insider) Newcastle United yemereye umwongereza akina hagati Sean Longstaff w'imyaka 24 amasezerano y'imyaka ine, mu gihe ayo afitaniye n'uyu muwi azorangira mu ci.  (Sunday Times - subscription required) AC Milan yemeranije na Lille kugura umunya - Portugal akina hagati Renato Sanches w'imyaka 24, ku miriyoni 20 y'ama euro be n'uturusho tugera ku miriyoni zitanu z'ama euro nyene. (Football Italia) Umunya Hollande akina inyuma Sven Botman w'imyaka 22, ariko araronderwa na Newcastle United hamwe na AC Milan mu gihe avuga ko yiteze ko uno mwaka ari wo wa nyuma kiniye Lille. (Get French Football News)"	https://www.bbc.com/gahuza/imikino-61290162
health	Ibirenge vya kiremwa muntu vyariyongereye ubunini mu myaya 40 iheze	Ibirenge vya kiremwa muntu vyariyongereye ubunini mu myaya 40 iheze.	https://www.bbc.com/gahuza/amakuru-48971267
sports	Arsenal 2-0 Man U: Intsinzi ya mbere y'umumenyereza Mikel Arteta	Mikel Arteta yaraye aronse intsinzi ya mbere kuva atanguye kumenyereza umurwi wa Arsenal mu rukino rwa nijoro rwari rugize gatatu akinishije uwo murwi kuva abaye umumenyereza wayo. Muri urwo rukino, Manchester United, yatanguye neza, ariko ibintu bikaba vyaje guhinduka mu nyuma kuva ku munota w'umunani, aho Nicolas Pepe yatsinda igitsindo ca mbere ca Arsenal ku mupira yari ahawe na Sead Kolasinac. Igice ca mbere cagiye kurangira biboneka ko Arsenal ariyo yiganziye cane umupira, ifise ibitsindo bibiri ku busa bwa Man U, kuko ku munota wa 42 , Sokratis Papastathopoulos yatsinze igitsindo ku mupira wari utewe na Pepe mu mfuruka z'ikibuga. Arsenal yari imaze gukinira ku kibuga cayo inkino indwi zose ariko ata na rumwe ishobora gutsinda, aho vyaboneka ko yari ifise ingorane. Kuva Arteta afashe uwo murwi mu minwe, biraboneka ko hari icahindutse kuva mu nkino zitatu amaze gukinisha, zibiri zose adashobora gutsinda, ivyatuma hari abibaza nimba koko ariwe mumenyereza yari akwiriye kumenyereza Arsenal. Ku munsi wa Mungu uheze, Arsenal yatsindiwe ku kibuga cayo n'umurwi wa Chelsea, mu rukino abatari bake babona ko yari gushobora gutsinda. Mu nkino zibiri z'imbere y'aho, yanganije n'imirwi ya Everton hamwe na Bournemouth, ariko mu rukino rwa Everton akaba yari umurorerezi gusa. Mu rukino rwa nijoro abakinyi ba Arsenal baraboneka ko bari bashashaye intsinzi imbere y'umurwi wa Manchester United. Eka na Mezut Ozil yari agize iminsi atavyifatamwo neza yakinye n'ishaka ridasanzwe, akaba mbere ariwe yagize ibirometero vyinshi gusumba abandi bakinyi ba Arsenal muri urwo rukino, aho yagize ibirometero 11.54. Mi gice ca kabiri ibintu ntivyoroshe kuri Arsenal kuko abakinyi ba Ole Gunnar Solskjær basatiriye bimwe biteye ubwoba Arsenal, ariko baravyifashemwo neza cane ntivyabagendera nk'ibiheruka igihe Chelsea ibakubita ibitsindo bibiri vyose mu minota indwi ya nyuma. Manchester United yakinye ibuze umukinyi wayo ruremesha Paul Pogba, aboneka ko atorohewe kubera imvune imutumye amara amezi atatu yose adatanguzwa mu kibuga. Urwo rukino ruheze, umumenyereza wa Manchester United yamenyesheje ko uyo mukinyi akomoka mu Bufaransa yakomeretse ku jisho ry'ikirenge bigashobora kumutuma amara ikiringo c'indwi hagati ya zitatu na zine adahonyoye mu kibuga. Kuva mu mwaka wa 2017 inyuma y'imyaka ishika 20, Arsenal ntirigera isubira kurangiza ihiganwa iri muri zine za mbere, bikayituma idashobora gukina mw'ihiganwa ry'imirwi yabaye iya mbere i Bulaya (Uefa Champions League). Ibizigizi abakunzi bayo bari bafise mw'ihiganwa ry'umwaka uheze vyaje kuvamwo amarira aho mu rukino rwa nyuma rwa Europa League batsindiwe bikomeye na Chelsea 4-0. Uko gutsindwa kwarababaje cane abakunzi ba Arsenal kuko iyo ikaramuka itsinze urwo rukino iba iri muri Champions League. Mu gihe hasigaye inkino 17 ngo ihiganwa ry'Ubwongereza rirangire, Arsenal izoshobora kurangiza iri muri zine za mbere mu gihe ubu iri mu kibanza ca cumi n'amanota 27 gusa?	https://www.bbc.com/gahuza/imikino-50970439
health	Coronavirus: Impari ku muti kama wa Madagascar	"Madagascar ivuga ko yatoye umuti uvura coronavirus ariko OMS yoyo ivuga ko gushika kuri ubu ""ata cemezo na kimwe"" cerekana ko uwo muti ushobora ""gukinga canke kuvura"" coronavirus. Ku wa mbere 20/04, umukuru w'ico gihugu Andry Rajoelina yaratangaje umuti avuga ko ushobora gukinga ukanavura umugera coronavirus. We nyene ubwiwe yaranyoye uwo muti ukozwe mu biti kama anatangaza ko uwo muti mu minsi uzoboneka mu gihugu cose kugira ngo uvure coronavirus. N'aho yawutangaje ku mugaragaro, umuryango ujejwe amagara y'abantu kw'isi, OMS/WHO uvuga ko ata bushakashatsi bwakozwe n'abahinga kugira ngo bemeze nimba koko uwo muti wa Madagascar uvugwa ko uvura Covid-19 ukora vy'ukuri. Eka n'ikigo c'igihugu kijejwe ubuvuzi (ANAMEM) kirafise amakenga kuri uwo muti wakozwe n'ikigo c'igihugu kijejwe ubushakashatsi (IMRA). Ikigo NAMEM kivuga ko uwo muti - Covid-Organics - ushobora kuzogira ingaruka mbi ku magara y'abazowihereza kuko ata ""bushakashatsi bwakozwe kugira ngo bwemeze uwo muti"". Uyo muti kama Covid-Organics uhabwa ku buntu abantu ba ntahonikora. Uyo muti ukozwe mu giterwa citwa artémisia - igiterwa gihingurwamwo umuti uvura malaria - hamwe n'ibindi biterwa vyo muri Madagascar. Ugurishwa mu macupa nk'icayi (tisane) inyuma y'aho bawugeragereje ku bantu badashika 20 mu kiringo c'indwi zitatu, nk'uko umukuru w'ibiro vya Perezida, Lova Hasinirina Ranoromaro, yabibwiye BBC. Igihe Covid-Organics  itangazwa ku wa mbere, Perezida Rajoelina yavuze ati; ""Uwo muti warageragejwe - hari babiri bari barwaye barawiherezaubu barakize"". ""Uwo muti wo kunywa nk'icayi uvura mu kiringo c'iminsi indwi gusa"". Andry Rajoelina yasavye abanyagihugu ko bonywa uwo muti mu ntumbero yo kwikingira. Ari imbere y'abaserukira ibihugu vyabo muri ico gihugu n'abandi banyecubahiro yavuze ati: ""Abanyeshure bategerezwa kuwihereza….buke buke umunsi wose"". Aciye kuri Twitter, Bwana Rajoelina avuga ko yanaronse ubutumwa bwo kumukeza buvuye kwa mugenziwe wa Republika y'Intwaro Rusangi ya Congo, Félix Tshisekedi ""kuri uwo muti kama Covid-Organics"". Dr Charles Andrianjara arongoye ikigo IMRA, avugako Covid-Organics yokoreshwa mu buryo bwo kwikingira. Hagati aho, agumana amakenga kw'ikoreshwa ry'uwo muti mu kuvura iyo ndwara, akavuga ariko ko ubushakashatsi bw'ikiganga bwerekana ko ""uwo muti usa n'uwushobora gukiza iyo ndwara"", nk'uko bivugwa n'itororokanirizo ry'amakuru AFP risubiramwo amajambo yiwe. Iryo zinga ryo mw'ibahari Indiano rimaze kumenyesha ko abashika 121 ari bo bamaze kwandura coronavirus, ariko ko ata n'umwe irahitana. Inyuma y'itanguzwa ry'ikoreshwa rya Covid-Organics, OMS yasohoye itangazo aho ivuga ko gushika kuri ino saha ""ata cemezo na kimwe"" cerekana ko uwo muti wakorewe muri Madagascar ushobora ""gukinga canke gukiza"" coronavirus. Uyo muryango urahagarara cane ku majambo yashikirijwe n'umukuru wawo, Tedros Adhanom Ghebreyesus, aho avuga ko ""ata nzira ya hafi"" iriho mu ntambara na coronavirus. Yongera ko y'uko hari ibikorwa vy'igerageza biriko biraka kw'isi mu ntumbero yo kurondera umuti nyawo. Umupfasoni Ranoromaro umukuru w'ibiro vya perezida wa Madagascar, avuga ko umukuru w'igihugu Rajoelina yari azi neza ko OMS itegerezwa kwubahiriza amategeko ayigenga, ariko y'uko ico gihugu catangaje uwo muti mu bwigenge bwaco. Ati: ""Ni igikorwaciwe co kwitaho abanyagihugu ba Madagascar"". Umwigisha wa kaminuza, Brian Klaas, akaba n'umuhinga ku bibazo vya Madagascar ku kigo ca  kaminuza ca Londres, abona ko ibivugwa na Bwana Rajoelina bishobora guteza ingorane ku banyagihugu hakubazanira urukiza. Yabwiye ikiganiro Newsday ca BBC ati: ""Ni ingorane kubera ibituma bibiri - ica mbere ni uko abantu bazonywa Covid-Organics mu gihe bidakenewe"". ""Ubwa kabiri ivyo bizotuma abantu bibaza ko bakomeye, bikazobatuma bijajara bakitwara uko batategerezwa, ivyo navyo bikazobashira mu ngorane nini cane, eka banazitere na bagenzi babo"". Avuga ko mu gihe iyo ndwara yokwiragira cane mu gihugu, abantu bashobora ""gutikira"" kubera ubuvuzi muri ico gihugu atako bwifashe, nayo igihugu kikaba gifise za mashini zifasha abarwayeguhema zitandatu gusa, ku bantu bangana n'imiliyoni 27. Mu kwa gatatu, ikigo c'igihugu citaho amagara y'abantu gifise icicaro muri Leta Zunze Ubumwe za Amerika, caragabishije kw'ikoreshwa ry'ivyo abantu bibaza ko ari imiti ivura coronavirus, cane cane ikozwe mu biti kama- aho cavuze ko inzira nyayo yo kwirinda kurwara ari ukwirinda kwandura uwo mugera."	https://www.bbc.com/gahuza/amakuru-52394153
politics	US yasubije igihugu ca Cuba ku rutonde rw'ibihugu bifasha iterabwoba kw'isi	"Reta Zunze Ubumwe za Amerika zasubije Cuba ku rutonde rw'ibihugu bifasha iterabwoba kw'isi, afatiye ku ngendo y'iki gihugu c'abakomunista yo gushigikira Venezuela. Ubutegetsi bwa Perezida Donald Trump butangaje iyi ngingo mu gihe hasigaye imisi imparurwa ngo ave muri Maison Blanche/White House. Mu gihe yiteze gushikirizwa ubutegetsi ku wa 20 z'uku kwa mbere, umukuru w'igihugu aherutse gutorwa Joe Biden yaravuze ko yipfuza gukomeza imigenderanire hagati ya Amerika na Cuba. Cuba ivuga ko iyi ngingo ""ifise imvo za politike"". Biden avuga ko ariko ararondera ubucuti bwa hafi n'iki kihugu camaze imyaka itari mike gihanganye na Amerika, ariko rero iyi ngingo ya Trump ikaba ije gusa n'iyibangamira utwigoro two kunagura iyi migenderanire. Abihweza ibintu n'ibindi bavuga ko ivyo gushira Cuba kuri uru rutonde ari ibintu bishobora gufata amezi kugira ngo vyemezwe. Iri zinga ryo mu mazinga ya Karayibe ryari ryakuwe kuri uru rutonde na Perezida Barack Obama mu 2015, ariko Trump akaba yahavuye afata ingendo itoroshe na gato ku bijanye n'iki gihugu. Igihe bariko barasigura iyi ngingo, abategetsi bavuga ko yafashwe kubera Cuba ishigikiye umukuru w'igihugu ca Venezuela, Nicolas Maduro, atemerwa na Reta Zunze Ubumwe za Amerika. Mw'itangazo ryiwe ejo ku wa mbere, umunyamabanga wa Reta, Mike Pompeo, yavuze ati: ""Muri iyi ngingo, reta ya Cuba itegerezwa kuvyishura kandi ihabwe ubutumwa: ubutegetsi bwa Castro butegerezwa guhagarika gufata mu mugongo iterabwoba mpuzamakungu kandi ikareka kugarariza ubutungane bwa Amerika"". Mu nyishu yatanze, umushikiranganji w'imigenderanire wa Cuba, Bruno Rodriguez, yanditse kuri Twitter ati: ""Turiyamirije iyi ngendo y'ukwikunda n'ubwibone mu gufata ko Cuba ari igihugu gifasha iterabwoba nk'uko vyatangajwe na Reta Zunze Ubumwe za Amerika"". Imbere y'uko iyi ngingo itangazwa, umushingamateka w'umu Democrate, Gregory Meeks yayise ko ari ""akandi kigoro ka Perezida Trump na Pompeo, ko kugerageza kubohera amaboko imugongo ubutegetsi bwimirije bwa Biden mu gihe bariko baragenda"". Mu nteguro za  Biden harimwo kwemerera Abanyamerika bakomoka muri Cuba gushobora kugendera imiryango yabo no kuyirungikira amahera. Perezida Obama yatanguye kunagura imigenderanire na Cuba mu 2015. Ico gihe yavuga ko utwigoro twa Amerika twamaze imyaka mirongo two kugerageza gukumira iki gihugu ""ataco twashitseko"". Kuva muri ca gihe c'intambara y'ukwikekana (Guerre Froide/ Cold War), Amerika yabandanije ifata ingingo zitandukanye zo gukumira Cuba yafata nk'umwansi rutura. Ubu rero Cuba ihambije ibindi bihugu biri kuri uru rutonde rw'ibihugu bifasha iterabwoba, harimwo Irani na Koreya y'Uburaruko. Mu ngaruka z'iyi ngingo kuri iri zinga, harimwo igabanuka rikomeye ry'abashoramitahe mpuzamakungu muri ico gihugu."	https://www.bbc.com/gahuza/amakuru-55628544
sports	Lionel Messi yashoboye gutsindira Copa America aho Argentina yaraye itsinze Brazil muri finale	Inyuma y'igihe kirekire cane yari amaze arindiriye, Lionel Messi arashoboye kwigina intsinzi y'igikombe ca mbere mpuzamakungu gikomeye, aho Argentina yaraye ikubise Brésil mu rukino rwa nyuma rwa Copa America ku kibuga ca Maracana i Rio de Janeiro. Messi, umusatirizi w'imyaka 34 yarikubise hasi mu munezero ntangere ifirimbi ya nyuma ivuze, bagenziwe bamuhundarako, imbere y'uko bamuterera mu kirere bongera bamusama mu kwigina iyo ntsinzi yo ku rwego rwo hejuru  kuri we mu mahiganwa mpuzamakungu. Yafashije kandi Argentina kurangiza igihe c'imyaka 28 yose yari imaze irindiriye ikindi gikombe kuva aho igiherukira, yongera agenwa nk'umukinyi w'ihiganwa inyuma y'ibitsindo bine yinjije muri iryo higanwa. Angel di Maria niwe yinjije igitsindo ciza arovye umunyegori, igitsindo cahaye intsinzi Argentina ya Messi, ku mupira yari ahawe na Rodrigo de Paul. Messi, kizigenza w'umurwi nserukiragihugu wa Argentina, yaranaronse akaryo ko gushimangira iyo ntsinzi ku munota wa 88 ariko rero aranyerera umupira uca uramwiyaka ari imbere y'igori. Kuri Brésil, ari nayo yari isanzwe ifise ico gikombe, ntivyari bimeze neza cane rwose, aho amahirwe yayo abiri akomeye ari aya Richarlison na Gabriel Barbosa ariko umunyegori Emi Martinez akababera ifuro ry'igiti. Umukeba wiwe Neymar, ariko bahoze bakinana muri Barcelona, yapfukamye n'akorora amosozi ifirimbi ya nyuma ivuze, mu gihe na we akirondera kwandikisha amateka ku rwego mpuzamakungu, ni mu gihe mu mwaka wa 2019 igihe  Brésil itahukana iki gikombe wewe atakinye kubera imvune. Ibi bihangange bibiri mu mupira w'amaguru, bakinanye i Nou Camp hagati ya 2013 na 2017 imbere y'uko uyu munya  Brésil yimukira muri Paris St-Germain, barahoberanye umwanya muremure mu gihe bari bakirindiriye ko Argentina ishikirizwa igikombe. Rwari urukino rwarorerewe n'abantu bake, abashika 7000, kubera ingingo zo kurwanya Covid-19. N'aho abarorerezi ba Brésil  bari bake, ijwi ryabo ryarumvikanye, cane cane igihe cose Messi yaba afashe umupira, bamuzomera banamushinyaguriza. Iri higanwa ryacerejwe umwaka wose kubera coronavirus, mbere n'ibihugu vyategerezwa kuritegurira hamwe, Colombia na Argentina, birahindurwa, maze ritegurwa na Brésil yari yateguye irya 2019, ingingo yaneguwe cane kubera naho nyene coronavirus yari yaganguye. Messi yari amaze imyaka 15 yose akinira Argentina mu mahiganwa akomeye. Inyuma y'amahiganwa ane y'igikombe c'isi yose hamwe n'ayandi atandatu ya Copa America (ihiganwa rihuza imirwi nserukirabihugu ku mugabane wa Amerika), mu nkino 53 zose, ubu niho we - n'igihugu ciwe -  bagiye baronka amahirwe bari bararindiriye igihe kirekire amaso agahera mu nzira. N'aho ari umwe mu bakinyi banditse amateka kandi beza mu gihe ca none - aho yatahukanye ibikombe cumi vyose vya La Liga muri Espagne, ibikombe bine vya Champions League ku mugabane wa Buraya, hamwe n'imipira y'inzahabu (Ballons d'or) itandatu yose -  abatari bake bagumye bibaza ibibazo bitari bike ku bushobozi bwiwe kubera atari bwerekane ikibanza ciwe mu mahiganwa mpuzamakungu. Messi yaragize umubabaro udasanzwe nk'umukinyi w'igihangange ariko bikanka ko igihugu ciwe gitahukana ihiganwa rikomeye nk'iri, mbere hararagera n'igihe atanga imihoho mu nkino mpuzamakungu  imbere y'uko yisubirako - aha hari mu 2016 igihe Argentina ikina finale ariko igatsindwa ku ncuro igira kabiri yikurikiranya. Mu kwa cumi na kabiri 2022, Messi arafise ayandi mahirwe yo kwerekana - ku myaka 35 - ubuhinga bwiwe mu gisa n'amahirwe ya nyuma yo kurondera gutsindira igikombe c'isi yose - Argentina ikaba iheruka kugitahukana mu 1986.	https://www.bbc.com/gahuza/imikino-57794086
health	Tanzania: Prezida Samia Suluhu yemeje ko hariho igihuhusi ca gatatu ca Corona	"Prezida wa Tanzania Samia Suluhu Hassan yemeje ko  hari ibimenyetso vy'igihuhusi ca gatatu ca Corona muri  ico gihugu. Avugira mu gisagara ca Dar Es Salaam mu nama yagiranye n'abagize inama y'abasenyeri ba Katolika muri Tanzania (TEC), prezida Samia yavuze ko hari ibimenyetso hagati mu gihugu ko ico kiza kiriho. Yagize ati:""Nk'uko tubizi ubu kw'isi yose yariho igihuhusi ca gatatu ca Corona, twavuye mu gihuhusi ca mbere muri Tanzania cagiye kirahera buke buke, tuja mu ca kabiri, ubu naho twinjije mu gihuhusi ca gatatu."" Prezida Samia yavuze 'ibimenyetso hagati mu gihugu vyatanguye kwibonekeza, tuza dufise abagwayi bamaze guhura n'iki gihuhusi ca gatatu'. Yasubiye kwibutsa urugendo yagize ku bitaro vya Mwananyamala mu gisagara ca Dar es Salaam. ""Nimwaba mwibuka umusi nagendera ibitaro vya Mwananyamala, hari icumba umuganga yanyinjijemwo ambwira ko harimwo abagayi bafise ingorane yo guhema, ndamubwira nti dudurirako, ni Covid? ""Aca ambwira ati ego ni Covid, mu gihe abafata amasanamu bari bamaze kwinjira, nca ndabahamagara nti nimuveyo n'ingoga."" Uretse kuvuga ko hari igihuhusi ca gatatu ca Corona, prezida Samia, yasavye ko hoba ukwiyubara kuri ico kiza candukira cane ca corona."	https://www.bbc.com/gahuza/amakuru-57610860
politics	Umunywanyi w'umugambwe CNL mu Burundi yishwe, batandatu barakomereka	"Umunywanyi w'umugambwe CNL yarishwe abandi batandatu barakomereka mu gitero cabaye ku banywanyi babo mu ntara ya Muyinga, mw'ijoro ry'ejo ku wa Mungu nk'uko bivugwa n'uyu  mugambwe. Terence Manirambona avugira uwo mugambwe avuga ko abo banywanyi batewe bari mu nzira bataha mu gihe bari bavuye mu birori vyo kwugurura ingoro y'uwo mugambwe ku mugwa mukuru w'intara ya Muyinga. Avuga ko batumva ingene ivyo vyama biriko biraba kandi abajejwe umutekano bakwiragiye hose, hakaba hari n'amakomite avugwa ko ahurikiyemwo bose. BBC yagerageje kuvugana n'abajejwe umutekano b'Uburundi ku vyabaye kuri aba banywanyi ba CNL ariko kugeza ubu ntibirashoboka. Umugambwe CNL uvuga ko abanywanyi bawo babandanya bakorerwa amabi atandukanye harimwo uguhohoterwa, uguterwa ubwoba, ugupfungwa ata mategeko yubahirijwe, ugusinzikarizwa ubuzima, n'amarementanya. Bwana Manirambona amenyesha ko abo banywanyi babo batewe n'abantu bafise imipanga, ibihiri n'amacupa babarengeramwo barabatemagura, bicamwo uwitwa Nsavyumwami Gregoire. Avuga ko abatewe bashika 300 bariko basubira muri komine Giteranyi, bakaba barashoboye gufatamwo batatu mu bakoze ico gitero bashikirizwa inzego z'umutekano. Bwana Manirambona avuga ko abatewe batatabawe, kuko abajejwe umutekano bagiye kuhashika ibara ryaguye. Avuga ko ivyaraye bibaye bifitaniye ""isano n'ibigize iminsi biba irya n'ino mu gihugu vyo gushaka gusomborotsa no kwigenza ku banywanyi b'umugambwe CNL"". Hampande y'ivyaraye bibaye i Muyinga, mu gihe hari hasanzwe hategekanijwe kwugururwa ingoro zishika icenda zo muri komine Muha mu gisagara ca Bujumbura, ico gikorwa nticabaye. Bwana Manirambona avuga ko mu gihe indongozi zariko zirategura ico gikorwa zatewe zirakubitwa, ziranyagwa n'amatelefone, ariko guca basivya ico gikorwa inyuma y'ukuvugana n'abarongoye igisagara ca Bujumbura. Avuga ati: ""Twama twituye ubutungane ariko ikibabaje ni uko usanga umengo bifatwa minenerwe, ugasanga nta nyishu iboneka mu gihe bibandanya bifata umurindi"". Arongera ati: ""Bisa n'uko ababikora bakingiwe nk'uko umengo hari integuro kanaka, kuko biboneka ko harimwo abantu bakingirwa ikibaba"". Mu mezi abiri, ingoro 18 za CNL ziramaze kwononwa, ziraturirwa, zirabomorwa, zirasigwa amadasahurwa, izindi nazo zirafutanganywa ivyandiko. Umugambwe CNL uvuga ko ivyo uriko urakorerwa vyerekana ukutihanganiranira mu vya politike. Ubutegetsi bwo buvuga ko abakora amakosa nk'ayo bayakora ku gatwe kabo, kandi ko bategerezwa guhanwa ku gatwe kabo. Terence Niyongabo avugira ubushikiranganji bw'intwaro yo hagati yabwiye radiyo y'igihugu ati: ""Ivyo tubona muri kino gihe, ni inkozi z'ikibi zikora ububisha irya n'ino. Asaba ko haba ugukorana mu nyabune kugira ngo abakora ayo mabi bashikanwe imbere y'ubucamanza."	https://www.bbc.com/gahuza/amakuru-49400272
health	Passports za Covid: Zikora gute kw'isi?	"Uko iminsi ihera, niko ibihugu biba vyinshi mu kwiyumvira gukoresha urupapuro rw'inzira, murekarengane, canke passeport ya Covid, nk'uburyo bwo kwugururira no kurekura abantu ngo batembere. Bene izo passeports zikunze kuboneka umuntu aciye kuri app (application) yo kuri telefone ngendanwa yiwe  canke hamwe hamwe hakanatangwa iz'impapuro zisanzwe. Ibihugu bimwe bimwe biramaze gushiraho passeports zavyo za Covid zemerera abantu kuja mu manza canke ibirori bihuriramwo abantu benshi. Ariko mu gihe hari ibihugu bikiri inyuma cane mu bijanye no gutanga incanco, hari ubwoba ko bimwe bizosigara inyuma.  Aha turaraba ingene ibihugu bimwe bimwe vyatunganije ikibazo c'ama passeports y'urucanco n'ibijanye nazo. Gushika ubu, ""ibibanza vy'urugero runini rwo gushobora kwandura"" nk'inzu z'ubutambiro ntibisaba icemeza ko watewe urucanco. Ariko, umushikiranganji wa mbere Boris Johnson yatangaje imigambi y'uko ""kuba warakwije incanco bizoba ngombwa kugira winjire mu mazu y'ubutambiro n'ibindi bibanza bihuriramwo abantu benshi cane"" kuva mu mpera z'ukwezi kw'icenda. Hisunzwe izo ngingo nshasha, abantu bazokwerekana ko bakwije incanco bakoresheje ikimenyetso bahabwa na app y'ikigo NHS. Ico kimenyetso ca NHS - canke ikimeze nk'ico mu bindi bice vy'Ubwongereza (UK) - kizotuma abantu bakuze bakwije  incanco badasabwa kwikumira iyo bagarutse bava mu bihugu biri ku rutonde rw'ibisaba abantu kuguma ukwa wenyene iminsi cumi no kwipimisha corona kabiri muri ico kiringo (amber-list countries). Ariko n'ubwo boba bafise ico kimenyetso, bazotegerezwa guca baguma ukwabonyene i muhira iwabo bashitse mu Bwongereza mu gihe  bavuye mu Bufaransa. Ku bwa reta, ibihugu birenga 30 birimwo Ubugiriki na Espagne ubu biremera ico kimenyetso ariko abagifise bategerezwa kubanza kuraba neza amategeko yo kwinjira iyo bagomba kuja imbere yo gufatisha itike kandi bakaguma basuzuma imbere yo gufata urugendo. Passeport y'urucanco y'ibihugu vya Buraya igiye gushirwaho mu bihugu 27 bigize iryo shirahamwe - hongeweko Ubuswise , Islande, Norvège na Liechtenstein. Abanyagihugu bo muri ivyo bihugu bashobora gukura iyo passport kuri app canke bakaronka iy'urupapuro - ata mafaranga batanze. Ishobora kuronkwa kandi n'abanyamahanga bafise uburenganzira bwemewe n'amategeko bwo kuba muri ivyo bihugu. Kubera Ubwongereza butakiri muri iryo shirahamwe, iyo passeport nta Bongereza benshi bashobora kuyironka. Urwo rupapuro rushobora gutangwa iyo umuntu yaronse urucanco, aheruka gupimwa bagasanga nta Covid afise canke aheruka gukira uwo mugera. Uwariwe wese afise urwo rupapuro  ubundi ntaheza ngo asubire gupimwa canke ngo ashirwe ukwa wenyene iyo ajabutse urubibe mu bihugu bigize EU. Ibindi bihugu bigize ishirahamwe navyo birafise impapuro zavyo bwite zihabwa abaronse urucanco. Abategetsi bashizeho urupapuro ruzoha uburenganzira abantu bwo kwinjira mu mazu y'uburiro, ubunywero, indege hamwe n'amatereni (gariyamoshi). Gushika ubu, ibibanza bihuriramwo abantu barenga 50 vyaratanguye gusaba icemeza ko waronse urucanco canke urupapuro rw'uko ata Covid bagusanganye mu bipimo. Iyo murekarengane (pass) izosabwa abantu bose bakuze kuva mu kwezi kw'icumi ariko harimwo n'abana barenza imyaka 12 kuva itariki 30 z'ukwezi kw'icenda. Kugira uronke urwo rupapuro, abantu bategerezwa kwerekana ko bakwije incanco, ko bapimwe mu minsi mike iheze bagasanga nta mugera bafise canke ko baherutse gukira umugera. Kw'itariki 24 ukwezi kw'indwi, hafi abantu ibihumbi 160 baragize imyiyerekano mu gihugu biyamiririza iyo murekarengane ya Covid n'ingingo y'uko abakozi bo kwa muganga bategerezwa guterwa incanco. Israel yashizeho murekarengane y'urucanco mu ntango z'uyu mwaka. Yasaba abantu kwerekana icemeza ko baronse incanco canke ko barwaye umugera mu minsi ya vuba. Iyo murekarengane yatumye ibitigiri vy'abiteza incanco vyiyongera, cane cane mu bakiri bato. Ibiharuro vy'abandura bimaze kugabanuka, abategetsi baciye bafata ingingo yo kuvanaho iyo ndinganizo. Ariko ubu reta yatangaje imigambi yo kuyisubizaho mu gihe ibiharuro vy'abandura vyasubiye kuduga. Indinganizo nshasha izotuma abantu barenza imyaka 12 baronse incanco, baherutse gukira Covid canke bapimwe ntibatorwe uwo mugera, bashobora kuja mu manza canke ibirori vy'abantu benshi no kwinjira ibibanza bimwe bimwe bigenewe bose, nk'uko bivugwa n'ikinyamakuru Times of Israel. Iyo murekarengane nshasha yari gutangura gukoreshwa kuva itariki 29 z'ukwezi kw'indwi. Iyo murekarengane izokora ku biteramo vy'akaranga n'inkino, inzu zo kunonoreramwo imitsi (gym), inzu z'uburiro, ahabera amanama (conference), ahagenderwa na ba mukerarugendo hamwe n'ibibanza vy'amasengesho. Ubushinwa bwashizeho indinganizo ya QR code mu mwaka uheze ishira abantu mu migwi hakoreshejwe amabara atandukanye. Ibara ry'urwatsi rubisi rirekurira abantu gutembera ata na hamwe bimiriwe, mu gihe umuntu afise ibara ry'umuhondo ashobora gusabwa kuguma i muhira mu kiringo c'iminsi indwi. Izo QR codes ziba zirimwo amakuru ku rugero rwagutse hamwe n'ayatangwa n'abazikoresha ubwabo. Vyinshi mu bibanza bigenewe uwariwe wese mu Bushinwa birasaba abantu kwerekana QR yabo kugira bemererwe kwinjira. Mu kwezi kwa gatatu Ubushinwa bwashizeho urupapuro rw'amagara rwo mu buhinga bwa none (digital) rwerekana niba uwurufise yaricandagishije canke atarabikora hamwe n'icavuye mu bipimo. Urwo rupapuro n'abanyamahanga bashobora kururonka mu Bushinwa co kimwe n'Abashinwa. Hizigiwe ko Abashinwa bazoshobora kurukoresha nka murekarengane y'urucanco mu bindi bihugu muri kazoza. Ntiharamenyekana ibihugu Ubushinwa buriko buravugana navyo kugirango urwo rupapuro rwabwo rwemerwe. Ibihugu vyinshi vyahisemwo kudashiraho murekarengane y'urucanco. Mu kwezi kwa kane, ibiro vy'umukuru w'igihugu (White House/Maisom Blanche) vyamenyesheje ko hatazoshirwaho passeport y'urucanco ku rwego rw'igihugu, bivuga ko uburenganzira bw'abanyagihugu ku mabanga y'ubuzima bwabo butegerezwa gukingirwa. Ariko hari ama reta ane afise apps z'urucanco zikora, nk'uko vyerekanwa na MIT Technology Review. Ariko hari n'ayandi ma reta yahisemwo gushiraho ingingo zayo zo kugerageza kuduza urugero rw'abateza urucanco. California izosaba abakozi ba reta bose hamwe n'abakozi bitaho amagara y'abantu  kwerekana ikigaragaza ko batewe urucanco canke bace bapimwa buri ndwi guhera mu kwezi kuza. Igisagara ca New York kizokurikiza ingingo isa n'iyo kuva mu kwezi kw'icenda hagati mu gusaba abakozi b'igisagara - harimwo abaporisi n'abigisha - kwiteza urucanco canke gupimwa buri ndwi. Gushika ubu, abantu batewe urucanco muri Australia barafise urupauro rwo mu buhinga bwa none (digital) mu materefone yabo ariko nta burenganzira bujanye narwo. Umushikiranganji w'ico gihugu ajejwe ubukerarugendo Dan Tehan yavuze ko passeport y'urucanco ishobora guha abantu ''uburenganzira bwo gushobora gusohoka imbibe iyo hari ingingo zo kwiyugarana canke iyo hari ibice vy'intara biri mu ngingo zo kwiyugarana, kubera icaduka c'indwara"". Yanavuze ko kwongera ukwishira no kwizana abatewe urucanco bishobora gutuma abandi barwiteza."	https://www.bbc.com/gahuza/amakuru-57983785
politics	Russia: abarenga 3000 bahagaritswe mu myiyerekano yo gushigikira Navalny yabaye mu gihugu cose	"Igiporisi c'Uburusiya cahagaritse abantu barenga 3000 mu gihe bariko bararwanya imyiyerekano yo gushigikira wa munyaporitike atavuga rumwe n'ubutegetsi, Alexei Navalny, nk'uko bivugwa n'abagenzuzi. Abantu ibihumbi n'ibihumbi birengagije igiporisi cari cameze magabo maze biha amabarabara mu myiyerekano minini itari iherutse yo kwiyamiriza Perezida Vladimir Putin. Ku mugwa mukuru Moscou, igiporisi kijejwe gutuza imigumuko cerekanywe kiriko kirakubita kinaburuta abari mu myiyerekano. Navalny, umunyaporitike anegura cane Perezida Putin, yarahamagariye imyiyerekano amaze guhagarikwa ku wa Mungu uheze. Yahagaritswe atahutse i Moscou avuye i Berlin mu Budagi aho yari amaze igihe kirekire avurirwa inyuma y'aho aherewe isumu mu Burusiya mu kwezi kw'umunani umwaka uheze. Ubwo nyene acururuka, yaciye ajanwa mu gasho yagirizwa ko yarenze amategeko ajanye no kurekurwa vy'agategano. Avuga ko ari irementanya kugira ngo bamuzivye. OVD Info, ishirahamwe ryigenga rikurikiranira hafi ibijanye n'imyiyerekano, rivuga ko abantu hafi 3100 ari bo bahagaritswe, abarenga 1200 bakaba bahagaritswe i Moscou. Ibiro vy'umukuru w'igihugu, Kremlin, ntaco biratangaza. Iyi myiyerekano itari yemewe yabaye mu bisagara hafi 100 mu Burusiya bwose, kuva mu buseruko na Siberia gushika i Moscou na St Petersburg. Abari muri yo ni kuva ku banyeshure bakiri bato gushika ku batama basaba ko Navalny arekurwa. Abashika 40.000 bagiye muri iyo myiyerekano hagati muri Moscou, ibiharuro bigereranywa n'itororokanirizo ry'amakuru Reuters. Ariko umushikiranganji w'intwaro yo hagati avuga ko ari 4000 gusa. Abihweza ibintu n'ibindi, bavuga ko igitigiri c'abitavye iyi myiyerekano mu gihugu cose kitari bwabeho, nayo iyabereye ku mugwa mukuru ikaba ari yo minini cane mu kiringo c'imyaka hafi icumi. Mu kibanza citiriwe Pushkin ku mugwa mukuru, abari mu myiyerekano baririmba bati ""Rekura Navalny"" hamwe na ""Putin, tuvireho!"" Umugore umwe yabwiye BBC ko yafashe ingingo yo guhamvya abandi muri iyo myiyerekano kubera ""Uburusiya bwahindutse ibohero"". Sergei Radchenko, umwe mu bari mu myiyerekano i Moscou afise imyaka 53, yabwiye Reuters ati: ""Ndarambiwe n'ukwama ndi mu bwoba.  Si naje kubw'iwanje no kubwa Navalny, ariko kubwo umuhungu wanje kubera ata kazoza kari muri kino gihugu"". Lyubov Sobol, umufasha akomeye wa Navalny amaze gucibwa ihadabu kubera guhimiriza Abarusiya kuja muri iyo myiyerekano, yacishije ireresi kuri Twitter yerekana abaporisi bamuburuta mu gihe bariko bamubuza kugiriranira ikiganiro n'abanyamakuru. Umugore wa Navalny, Yulia, nawe yahagaritswe umwanya muto igihe yari muri iyo myiyerekano. Bamwe mu bari muri yo bashitse kw'ibohero Navalny apfungiwemwo kandi risanzwe ricungerewe cane, benshi muri bo bakaba bahagaritswe. Imbere y'uko iyo myiyerekano itangura, abategetsi b'Uburusiya bari bagabishije ko bayituza n'inguvu zabo zose.  Mu ntango z'ino ndwi, abatari bake mu bafasha ba hafi cane ba Navalny, harimwo n'umuvugizi wiwe, umupfasoni Kira Yarmysh, barahagaritswe. Abanywanyi biwe bahamagarira iyindi myiyerekano mu mpera z'indwi iza. Hari amakuru avuga ko ejo ku wa gatandatu amaterefone na internet vyahungabanijwe, n'aho bitazwi nimba iki cari gifitaniye isano n'iyi myiyerekano. Urubuga hwaniro TikTok rwaruzuye amareresi yahamagarira imyiyerekano hamwe n'ubutumwa bwakwiragijwe cane bwerekeye Navalny. Mu kwishura, ikigo kijejwe ibinyamakuru mu Burusiya, Roskomnadzor, yasavye TikTok gufuta ubutumwa ubwo ari bwo bwose ""buhimiriza abana gukora ibitajanye n'amategeko"", kigabisha ko gishobora kuyitoza ihadabu rinini. Umushikiranganji w'indero yabwiye abavyeyi ko  batokwemerera abana babo kuja mu myiyerekano iyo ari yo yose. Umushikiranganji w'imigenderanire w'Ubwongereza, Dominic Raab, ariyamiriza ""ikubagurwa ry'abari mu myiyerekano bitekaniye hamwe n'abanyamakuru"" ejo ku wa gatandatu, asaba abategetsi kurekura abahagaritswe. Ubunyamabanga bw'imigenderanire bwa Reta Zunze Ubumwe za Amerika buriyamiriza ico bwise ""amayeri mabi"" akoreshwa ku bari mu myiyerekano n'abanyamakuru, bukavuga buti: ""Dusavye abategetsi b'Uburusiya kurekura abo bose bahagaritswe bariko bakora ivyo bahabwa n'amategeko, hanyuma barekure Aleksey Navalny ubu nyene kandi ata kirinze gusabwa""."	https://www.bbc.com/gahuza/amakuru-55784907
entertainment	Spice Diana ati 'Nsaba Imana ko twosubirana Uganda yacu nziza'	"Igisata c'umuziki muri Uganda kiriko kiratera imbere, kandi kirimwo abacuraranzi batari bake b'abagore bamaze gutera imbere. Spice Diana afise indirimbo zitari nke amaze gusohora ubu akaba ariko aritegurira urukurikirane rwiwe rwa mbere. Aherutse kandi no gushirwa ku rutonde rw'abahiganira agashimwe kitiriwe MTV Africa Music Awards  (MAMA). ""Iri genwa ryantumye mbona ko nkwiye gukora ntagoheka kubera vyanyeretse ko umuziki wanje ushimwa ku mbuga mpuzamakungu hamwe no muri Afrika"". ""Numva umengo bambwiye bati: 'Hey, Spicey. Usanzwe ukora ibikomeye, rero utegerezwa kwihata gusumba'."" Spice Diana avuga ko ibihe bigoye Uganda yari imazemwo iminsi vyagize ingaruka mbi ku banyamuziki, akipfuza ko ibintu vyosubira mu buryo kugira ngo ibikorwa vyabo bibandanya ukuri kwamye. Spice Diana yabwiye ikiganiro This Is Africa (Iyi Ni Afrika)  ko umurwi w'abana batamba wiyise Triplets Ghetto Kids ari wo watumye ashobora gushika aho ageze. Yarabakunda cane, bimutuma abona ko akwiye kuza arabandikira indirimbo, ariko bobo bamubonyemwo ubushobozi: Ati: ""Muri jewe nibwira nti: 'Oya, kuririmba ntavyo nshoboye', ariko bobo muri bo bavuga bati 'Urashobora kuririmba!' Si niyemera, ariko abo bana baranteye intege nyinshi, ku buryo nabona ntobahemukira"". Umwaka uheze ntiworoheye abanyamuziki muri Uganda. Mu bitandukanye n'ibindi bihugu vyinshi byo muri Afrika, Uganda yarafashe amategeko yo kubabuza ibikorwa vyabo. Igihe abanyamuziki ba Nijeriya, Omar Ley na Tems bakora igiteramo cabo, birengagije amategeko ya Covid-19, abanyamuziki benshi ba Uganda barashavuye cane. Spice Diana ati: ""Twarashavuye cane, ariko mu nyuma twamenye ko ari umunya Uganda yari yateguye ico giteramo, maze twifatanya n'aba banyanijeriya kubera twabonye ko igiporisi cakoze nabi kubahagarika mu gihe atari bo bari bagiteguye"". Spice Diana  avuga kandi ko imigumuko yagiye yibonekeza mu gihugu igihe cariko citegurira amatora yagize ingaruka mbi ku banyamuziki ba Uganda. Ati: ""Abantu benshi baratakaje ubuzima bwabo, abandi baratakaza ubuzi bwabo, hanyuma igihe cose ivyo bibaye, abakunzi bacu baba biteze ko hagira ico tuvuze"". Ati: ""Rimwe na rimwe, usanga ata vyinshi uzi muri poritike - ugaca usanga iyo ubuze ico ushikiriza, abantu baraguhevye mbere n'umuziki wawe bakawuheba"". ""Rero nsaba ko twosubirana Uganda yacu nziza inyuma y'ibi vyose""."	https://www.bbc.com/gahuza/amakuru-55693658
health	US: Impungenge z’uko abakobwa bomubenga ziri mu vyatumye asaba kwongererezwa uburebure	"Buri mwaka, abantu amajana n'amajana kw'isi baribagisha amaguru kugira ngo bongererezwe uburebure, igikorwa gifata igihe kitari gito kandi kibabaza. Ariko kubera ari inzira ndende, abahinga muvyo amagara y'abantu bavuga ko bigira ingaruka mbi z'igihe kirekire. Sam Becker  yaboneka ko ari we muremure igihe yari akiri mu mashure mato, ariko amaze kurangiza amashure yisumbuye, yagiye kwisanga abo bigana  bamusumba kure. Ati: ""Maze kuja kuri kaminuza, nagiye nisanga ndi mugufi gusumba abandi bahungu, mbere n'abakobwa"". ""Ibi biragira ingaruka ku buzima bwawe. Mvugishije ukuri, abakobwa ntibemera kureshwa n'abahungu basumvya uburebure. Ariko ikintu gikomeye cane kwari ukwama nibaza rimwe na rimwe ko ntazigera ndonka umugore"". Sam w'imyaka 30 asanzwe aba mu gisagara ca New York, yibaza ko yari kubandanya aba muremure, n'aho ku mutima yari azi ko yamaze kurenza imyaka yo gukura. Ati: ""Naguma nibaza ko kugira ugire aho wishikana mu buzima wategerezwa kuba uri muremure. Nico gituma rero nahavuye nigira inama"". Sam yamaze igihe yibaza ingene yobigenza kugira abe muremure, akama abona ko yokwambara ibirato birebire agakora n'imyimenyerezo ngororamubiri, ariko ivyo ntivyamunyuze. Igihe amenyeye ko bashobora kumwongerereza amaguru, yaciye yumva ko ari wo muti nyawo. Amaze kuvugana na nyina wiwe, akanihweza ingaruka zishoboka kumushikira, yaciye afata ingingo ntabanduka ko umuti w'ingorane yiwe ari ukubagwa. Niho rero mu 2015 yabagwa amaguru, maze baramwongerereza uburebure, ava kuri sentimetero 162 (162cm) ashika kuri sentimetero 170 (170cm). Ati: ""Igihe mbonana na muganga ubwa mbere, yaransiguriye neza ko iki gikorwa kitoroshe. Icari kimpagaritse umutima kwari ukumenya ubushobozi nzoba mfise bwo gukora ico nshaka ni namara kwongererezwa uburebure. Ubwo nzoshobora gutambuka? Ubwo nzoshobora kwiruka? ""Maze gukorwa, nategerezwa kwama nja kwigoroza, nka gatatu canke kane mu ndwi, amasaha makeya buri musi. Ibi nabikoze mu kiringo c'amezi nk'atandatu. Vyari ibintu biteye isoni. Bwari nk'ubusazi...iyumvire amaguru yawe yompi bakamena, hanyuma ugasubira kwiga gutambuka gushasha"". Umugirwa wo kubaga amaguru mu kwongerereza abantu uburebure usanzwe ukorwa mu bihugu bitari bike, mbere abantu bamwe bagashobora kwongererezwa uburebure gushika kuri sentimetero 13 (13cm). N'aho bigoye kumenya igitigiri c'abantu babikorerwa buri mwaka, ibigo vy'ubuvuzi bivuga ko ari umugirwa ugenda wirukirwa cane. BBC yavuganye n'ibigo vy'ubuvuzi bitari bike kw'isi ku bijanye n'icuro basanzwe babikorera abantu, ariko ibiharuro bigenda bisumbasumbana. Mu bigo bikomeye vyo muri Amerika, mu Budagi na Koreya y'Ubumanuko, uwu mugirwa ukorwa ku ncuro hagati y'100 na 200 uko umwaka utashe. Ibindi - harimwo Espagne, Ubuhindi, Turukiya n'Ubutaliyano - ni hagati ya 20 na 40 ku mwaka. Mu Bwongereza ibitigiri biracari hasi bukebuke - incuro 15 ku mwaka. Amavuriro hafi nka yose BBC yavuganye nayo yavuze ko uwu mugirwa wiyongera umwaka ku mwaka. Mu Bwongereza, bikorwa mu mavuriro make y'abigenga, ku giciro gishobora gushika ku madorari y'abanyamerika 67.000, mu gihe muri Amerika igiciro kiri hagati y'amadorari 75.000 na 280.000. Ni igikorwa gifata umwanya muremure, kizimvye kandi kibabaza. Ni igikorwa catangujwe na Gavril Ilizarov, umuganga w'umurusiya yavura abasirikare bari bakomerekeye ku rugamba mu ntambara ya kabiri y'isi yose. Batobora amagufa y'amaguru - mu nyuma agacikamwo kubiri. Baca bagushiramwo icuma  bakagifatanya n'imisumari (vis/screws). Ico cuma rero kigenda congerezwa bukebuke uburebure gushika kuri mirimetero imwe (1mm) ku munsi, bikabandanya gushika aho nyene kubikorerwa  ashikiriye uburebure yipfuza, hanyuma rero amaguru akagenda asubirana bukebuke. Nyene kubikorerwa akenera amezi atari make akorerwa ibikorwa vyo gusubirana kugira ngo asubire akomere. Uwu mugirwa urimwo ingaruka indiri n'indiri zikomeye cane,  harimwo imitsi ishobora kwononekara, kuva amaraso mbere ugasanga biranashitse bikanka ko amagufa asubira gufatana."	https://www.bbc.com/gahuza/amakuru-55204929
health	UK mw'itohoza kw'ishure ryapfiriyeko abana batewe imiti ifise imigera, harimwo n'uwa SIDA	"Abajejwe amatohoza batanguye kwumviriza abahoze ari abanyeshure kw'ishure ry'abamugaye mu Bwongereza inyuma y'aho abana barenga 120 kuri iryo shure bapfiriye mu ciswe ikiza kitari bwigere kibaho muri kahise k'ikigo kijejwe ivy'amagara mu gihugu (NHS). Kuva mu 1974 gushika 1987, abo bana baravuwe indwara yitwa haemophilia kw'ishure ryisumbuye rya Treloar's College. N'imiburiburi abana 72 barapfuye batewe umuti urimwo imigera ya SIDA n'indwara y'igitigu(canke umwijima mu Kinyarwanda). Imbere y'uko yumvirizwa, Richard Warwick yahoze yiga kw'iryo shure riri mu karere ka Hampshire mu mpera z'imyaka ya za 70, mu nyuma akaba yagiye gupimwa agasanga yaranduye SIDA, yabwiye BBC ati: ""Twaraburiye abagenzi benshi kw'ishure rya Treloar kandi ni ibintu vy'incamugongo"". Iri tohoza ry'ingene hakoreshejwe amaraso yanduye ryatanguye ku wa mbere igihe humvirizwa abantu bafitaniye isano n'iryo shure. Uwahoze arirongoye, Alec Macpherson,  ni umwe mu bategerezwa kwisigura. Yabwiye BBC ati: ""Vyarateye agahinda kenshi n'umujinya mwinshi abo bahungu"". ""Vyabashizemwo uburakari - kubera iki jewe, kubera iki ibi vyambayeko, kubera iki nafashwe n'iyi ndwara iteye ubwoba?"" Lord Mayor's Treloar's College ryari ishure ry'indaro ry'abana bafise ubumuga bw'umubiri rikaba ryari rifise ikigo kidasanzwe cegukira NHS, catwarwa n'umurwi w'abaganga b'abahinga. Hagati mu myaka ya 1970, umuti mushasha wo kuvura haemophilia wari uzwi nkafactor VIII/IX, warabonetse ubwa mbere. Uwu muti washobora gufasha abo bose bari bafise ibibazo vyo mu maraso kubaho mu buzima busanzwe ata ngorane yo kuvirirana. NHS nta plasma y'amaraso ikwiye yari ifise kugira ngo ishobore guhingura uwo muti, bikaba vyari ngombwa ko iyigura mu mahanga, cane cane muri Reta Zunze Ubumwe za Amerika. Amaraso menshi yaguzwe yari yandujwe imigera y'igitigu (hépatite/hepatitis) co mu bwoko bwa A, B na C, mu nyuma asangwamwo umugera wa SIDA, ibihumbi n'ibihumbi vy'abafise iyi ndwara ya haemophilia mu gihugu cose bakaba barandujwe iyi migera. Ade Goodyear yinjiiye kw'iryo shure rya Treloar mu 1980 afise imyaka 10. Avuga ko ubuzima bwari ""buryoshe cane"" kubera abigisha, abaforoma n'abagenzi bamwitaho cane. Kumwe n'abandi banyeshure batari bake kw'iryo shuri, na we yahawe umuti factor VIII kugira ngo umugabanirize kuvirirana. Ati: ""Ntewe urushinge rwa mbere gusa, naciye nandura igitigu baca banshira ukwa jenyene mu kiringo c'indwi zibiri"". Mu 1985 yajanywe mu biro bitoya ari kumwe n'umurwi w'abanyeshure maze abwirwa ko yanduye umugera wa SIDA - umugera wari uherutse gutorwa ico gihe, ata muti wariho kandi wica ningoga. Ati: ""Muganga yarashavuye adutuma urutoke avuga ati, urawufise, hanyuma ati ntawo ufise. Naciye nsubira mw'ishure isaha indwi n'iminota 50 [13h50]. Nta n'uko naruhutse ku mutaga"". ""Umwe mu bagenzi yafashe agakono k'amashurwe akamena ku ruhome rw'inyubakwa y'ikigo ca haemophilia. Wari umusi mwiza, mu ci, ndibuka ukuntu naharura imisi y'akazuba nari ngiye kumara"". Bakuru ba Ade babiri bahavuye bapfa inyuma yo guterwa umuti factor VIII - Jason yahitanywe na SIDA mu 1997, Gary nawe apfa mu 2015 kubera ibibazo bijanye n'igitigu co mu bwoko bwa C (hépatite C). Ku bana nka Ade na Richard, vyasigura kubaho mu buzima buteye isoni kuba wanduye iyo ndwara itari izwi cane. Abamenyeshamakuru bakora mu binyamakuru bitandukanye barihereranije abanyeshure hanze y'ishuri, bose baguma babaza ibibazo ku bijanye n'uko boba baranduye SIDA. 32 kuri 122 bari bafise indwara ya haemophilia bize kuri iryo shure kuva mu 1974 gushika 1987 baracariho uno musi. Abandi hafi bose barafuye banduye umugera wa SIDA canke hépatite C. Abantu barizeye ko iri tohoza ririko rirakorwa rizoshobora gutanga inyishu ku bibazo vyibazwa ku bijanye n'ivyabaye kw'iryo shure rya Treloar no kuri ico kigo co kuvura iyi ndwara ya  haemophilia cegukira NHS. Imiryango yaburiye kuri iryo shure ishaka kumenya igituma itamenyeshejwe izi ngorane zashobora guterwa n'umuti factor VIII imbere y'igihe hamwe n'igituma vyafashe imyaka myinshi imbere y'uko babanza guteka iyi miti kugira ngo bice imigera yarimwo. Stephen Nicholls yahoze yiga kw'iryo shuri akandura hépatite C inyuma yo guterwa uwo muti avuga ati: ""Ivyabereye kw'iryo shuri vyama bigaruka kuduhahamura imisi yose gushika ubu"". ""Ntituzigera twibagira namba ivyabaye kw'iryo shure rya Treloar n'ivyatubayeko vyose"". Ni indwara idakunze kuboneka cane, aho amaraso adatembera neza. Akenshi ikunze gufata abagabo. Abantu bafise iyi ngorane ntibaronka indemamubiri (protéines) zitwa factor VIII na  IX zituma amaraso atembera neza. Muri ino ndwi, abahoze biga kw'iryo shure hamwe n'abavyeyi bahaburiye abana babo bariko batanga ivyemezo. Ikigo co kuvura haemophilia kuri iryo shure cari kirongowe n'abaganga hamwe n'abaforoma begukira NHS, ntibari abakozi begukira iryo shure n'ubu rikibandanya ryakira abana bafise ubumuga gushika ubu. Iri shure ryasohoye itangazo aho rivuga riti: ""N'aho gushika ubu ata n'umwe aravuga ko ishure rya Treloar rifise amakosa, ni ikintu kibabaje cane muri kahise kacu"". ""Carabaye, kandi n'ubu kiracari igihe kibabaje cane ku banyeshure bahoze biga ng'aha, imiryango yabo n'abakozi b'ico gihe"". ""Turashigikiye cane iri sekeza kugira aba banyeshure bahoze biga hano bamenye ukuri, baronke inyishu ku bibazo vyabo bongere batunganirizwe""."	https://www.bbc.com/gahuza/amakuru-57563966
politics	Intambara ya DR Congo: ingendo za Rwandair zahagaritswe ku butaka bw’ico gihugu kubera M23	"Inama nkuru yo kwivuna abansi muri Repubulika y'Intwaro Rusangi ya Congo itangaza ko kuva ubu umuhari M23 urwanya reta ari umuhari w'iterabwoba. Mw'itangazo ryasomwe na Patrick Muyaya, umushikiranganji wa Congo ajejwe kumenyesha amakuru, yavuze ko iyo nama yagiriza igisirikare c'Urwanda ko gifashe mu mugongo uyu muhari. Ati: ""Amakuru atangwa n'abasirikare bari ku rubuga, amasanamu afiswe n'ingabo zacu, hamwe n'ivyemezo bitangwa n'abanyagihugu bacu, birerekana ata nkeka ko M23 ishigikiwe n'igisirikare c'Urwanda"". Mu ngingo zindi zafashwe, ni uko ikompanyi y'indege ya leta y'Urwanda, Rwandair, yahagaritswe gusubira kwinjira muri Repubulika y'Intwaro Rusangi ya Congo. Reta y'Urwanda ntaco iravuga kuri ibi biri muri iri tangazo ry'inama nkuru y'ukwivuna abansi ya Congo, ariko umuvugizi wayo Alain Mukuralinda kuwa gatanu yabwiye BBC ko ata ruhara u Rwanda rufise mu bibera muri Congo. Sibwo bwa mbere kandi RD Congo yagirije Urwanda gufasha umuhari M23, kandi si ubwa mbere u Rwanda rubihakanye. Iyo nama ya Congo iragabisha Urwanda, ikarwagiriza ko ingendo  yarwo ari iyo gutoba utwigoro two kugarukana amahoro  biciye mu biganiro biriko bibera i Nairobi muri Kenya. Iryo tangazo rivuga kandi riti: ""Inama nkuru yo kwivuna abansi iriyamiriza yivuye inyuma umugambi w'ububeshi bukwiragizwa n'Urwanda, aho rwagiriza igisirikare ca Congo ko cifatanya n'imirwi y'inkorabara nk'urwitwazo mu gushigikira umurwi w'iterabwoba wa M23"". Iyo nama ishimira kandi ""Ubumwe bwa Afrika, Ishirahamwe mpuzamakungu ONU, Ubumwe bwa Bulaya, Reta Zunze Ubumwe za Amerika, Ububirigi n'ibindi, vyiyamirije iyindi ngendo igayitse ya M23 n'abavyeyi bayo"". Umushikiranganji Muyaya atera akamo abanyagihugu ""kwirinda kugwa mu mutego w'umwansi"" bakabandanya bafatanye mu nda, kandi bakaguma barikanuye. Iyo nama kandi yafashe ingingo yo gutumako uwuserukira Urwanda i Kinshasa kugira ngo bamumenyeshe akababaro ka Repubulika y'Intwaro Rusangi ya Congo. Umviriza ingene Alain Mukuralinda yabwiye Prudent Nsengiyumva wa BBC Gahuzamiryango;"	https://www.bbc.com/gahuza/amakuru-61616092
sports	Sport: Abakuru b'imigwi y'inkino bifatanije n'abo mu mupira w'amaguru mu kwinuba imbuga hwaniro imisi 4	"Imigwi ikomakomeye y'umupira w'amaguru n'abakinyi bagiye kwifatanya n'inzego zirongoye inkino mu kwinuba imbuga hwaniro mu kiringo c'imisi ine kuva ku musi wa gatanu mu ntumbero yo kugwanya ifatwa nabi n'amacakubiri. ""Uko gushigikirana mu kugwanya amajambo mabi aca ku mbuga hwaniro"" gufise intumbero yo gutera intege izo mbuga mu gufata ingingo ruhasha ku banyamacakubiri afatiye ku rukoba no ku gitsina. Amashirahamwe ya Rugby na Cricket baraza gushigikira abo mu mupira w'amaguru muri urwo rugamba. Uko kwinuba izo mbuga kwaniro biza gutangura isaha isaha 17:00 ku musi wa gatanu gushika isaha 1:59 ku masaha yo mu Rwanda no mu Burundi. Umukuru w'ishirahamwe Kick it Out, rigwanya amacakubiri afatiye ku rukoba, Sanjay Bhandaru yavuze ati:""Uku kwinuba vyerekana agashavu kacu twese. ""Mu kwinuba imbuga hwaniro, twerekanye ikimeyetso kura abo babifitiye ububasha. Dushaka ko mufata ingingo. Dushaka mufashe guhindura ibintu."" Abafashe ingingo yo kwinuba Twitter, Facebook na Instagram ni: Imigwi yo mu Bwongereza y'abasiganwa ku makinga, abasiganwa ku ndogobwe, Hockey hamwe n'ishirahamwe rya Tennis na bo bari mu bitavye ako kamo. Umukinyi wa mbere kw'isi mu gusiganwa n'imodoka Lewis Hamilton co kimwe n'umudereva George Russell na bo bari mu bagiye kwinuba imbuga hwaniro muri ico kiringo c'imisi ine."	https://www.bbc.com/gahuza/amakuru-56944979
sports	Christian Eriksen: 'Yarapfuye hanyuma arazuka' - uwamuvuye aravuga ingene vyagenze	"""Vyari vyaheze. Yarapfuye hanyuma arazuka"" Muganga ajejwe kuvura umurwi nserukiragihugu wa Danemark, Morten Boesen, avuga aya majambo igihe yariko asigura ivyabaye mw'ijoro ryo ku wa gatandatu ku mukinyi Christian Eriksen. Ku munota wa 43 y'igice ca mbere mu rukino rwa mbere rw'umurwi B mw'ihiganwa rya Euro 2020 hagati ya Danemark na Finland, uyu mukinyi asanzwe akina muri Inter Milan yagiye kwakira umupira wari usubijwe mu kibuga n'amaboko. Mu gihe yari agiye kuwakira, yabanje kuzungagirika incuro zitari nke mu nyuma aca agwa bukumbi. Eriksen yarataye ubwenge mu kiringo c'iminota itari mike, akikijwe n'abakinyi bagenzibe. Iyi minota yabaye mu biringo biteye ubwoba mu mateka y'umupira w'amaguru. Mu kiganiro n'abanyamakuru bukeye ku wa Munu, Boesen yavuze ati: ""Yari yagiye, vyari vyarangiye. Yarapfuye hanyuma arazuka. Ni indwara y'umutima yari imuhitanye"". ""Yahatswe kutujana bigenze gute? Nta vyo nzi, ariko twarashoboye kwikora ku buhinga bwacu turamuhembura"". Bifashishije ubuhinga bwo guhembura uwaravye, Eriksen yavanywe mu kibuga ari ku nderuzo aca asimbanwa mu bitaro, abarorerezi bakoma amashi mu kumutera intege"". Boesen ati: ""Ibipimo tumaze kumufata gushika ubu vyerekana ko ata ngorane, nta nsiguro turaronka ku vyamubayeko"". Urukino hagati ya Danemark na Finland rwahavuye rubandanya haciye amasaha makeya rubanje guhagarikwa. Ku gitsindo cinjijwe na Joel Pohjanpalo, Finland yatahukanye intsinzi. Yabaye intsinzi ya mbere n'igitsindo ca mbere c'uyu murwi wa Finland mu mateka yayo mw'ihiganwa rya Buraya. Ku ruhande rwiwe, umumenyereza w'umurwi nserukiragihugu wa Danemark, Kasper Hjulman , avuga ko yavuganye na Eriksen, akaba yamubwiye ko atibuka neza ivyabaye. Hjulmand avuga ati: ""Yambwiye ko yumva akomeye kandi ko yiteguye gusubira mu myimenyerezo"". Ariko, abihweza ibintu n'ibindi batari bake bavuga ko bigoye ko umukinyi ahuye n'ikibazo nk'iki cashikiye Eriksen asubira gukina umupira"". Umwe muri aba ni Sanjay Sharma yari umuganga w'indwara z'umutima igihe uyu mukinyi yakina muri Tottenham mu Bwongereza kuva mu 2013 gushika 2020. Sharma  yabwiye itororokanirizo ry'amakuru PA ati: ""Sinzi ko ashobora gusubira gukina umupira w'amaguru. Mvugishije ukuri, yari yapfuye (ku wa gatandatu), n'aho vyabaye ivyo iminota mikeya, ariko yari yapfuye"". ""None hari umuganga yosubira kumwemerera gusubira gupfa? Inyishu ni oya"". Yongerako ati: ""Inkuru nziza ni uko azokira, ariko inkuru mbi ni uko ashitse ku maherezo y'umwuga wiwe"". Sharma aremeza ko Eriksen atigeze yerekana ko afise ikibazo na kimwe c'amagara mu gihe cose yamaze akina muri Tottenham cari gushobora gusigura ivyamubayeko i Copenhagen ku wa gatandatu. Ati: ""Biragaragara ko hari ikintu cagenze nabi cane. Ariko yarashoboye kurokoka. ""Ikibazo ni iki: habaye iki? Hanyuma kandi kubera iki vyabaye? Uyu mukinyi nta kibazo na kimwe yigeze agira mu bipimo vyose yafashwe gushika mu 2019, none wosigura gute iri hagarara ry'umutima?"" Aho arwariye, avuga ko ameze neza kandi ko abandany atora mitende. Kuva yinjijwe ibitaro inyuma y'ivyamubayeko ku wa gatandatu, Christian Eriksen yashoboye kugira ico ashikirije ubwa mbere, aho avuga ko azobandanya atera intene bagenziwe muri rino higanwa rya Euro 2020. Yanditse kuri Instagram ati: ""Ndashimye cane ku ndamutso n'ubutumwa mbandanya ndonka biva mu mpande zose z'isi"". ""Bisobanura vyinshi kuri jewe n'umuryango wanje"". ""Meze neza - inyuma y'ivyabaye. Mbandanya n'ibindi bipimo mu bitaro, ariko meze neza""."	https://www.bbc.com/gahuza/amakuru-57479914
business	Russia Vs US: aba 'hackers' bakoze ikindi gitero c'imigera ku nyabwonko z'abagiraneza - Microsoft	"Ikompanyi ihingura inyabwonko Microsoft, ivuga ko habaye ikindi gico c'ibitero vy'abasuma bo ku nyabwonko (hackers) b'abarusiya bakoresha imigera ku nyabwonko z'amashirahamwe yegamiye reta n'amashirahamwe aharanira agateka ka zina muntu mu bihugu 24, cane cane muri Reta zunze Ubumwe za amerika. Microsoft ivuga ko amakonte muravyo (email accounts) ashika 3000 mu mashirahamwe atandukanye arenga 150 ari yo yatewe muri ino ndwi turimwo. Microsoft yagiriza abakoze vya bitero vyo mu mwaka uheze kuri kompanyi SolarWinds, aho urwego rw'Uburusiya (SVR) rujejwe igendereza rwagirijwe, ko ari rwo rwabikoze. Uburusiya burahakana ibi bitero vyompi. Kremlin (ibiro vy'umukuru w'igihugu w'Uburusiya) ivuga ko itazi ivy'ibi bitero bishasha, igasaba iyi kompanyi ya Amerika gutanga izindi nsiguro, harimwo ingene yagiriza Uburusiya. Mu nkuru yacishije ku rubuga ngurukanabumenyi ku wa kane, Microsoft yavuze ko ibi bitero bishasha vyakozwe ku nzego za reta zijejwe imigenderanire n'amakungu mu gikorwa co ""kwegeranya c'igendereza"". Ivuga ko n'imiburiburi ica kane c'amashirahamwe yatewe afise uruhara mu bijanye n'ibikorwa mpuzamakungu vy'iterambere, ubutabazi hamwe n'agateka ka zina muntu. Mu gihe hafi yose ari muri Amerika, aya mashirahamwe yatewe ni ayo mu bihugu n'imiburiburi 24. Nk'uko Microsoft ibivuga, Nobelium, umurwi ukomoka mu Burusiya, niwo wakoze ibitero vyo muri ino ndwi mu kwinjira muri konte ya email ikoreshwa n'ishirahamwe rya reta ya Amerika rijejwe ugufashanya, USAID. Abo ba hackers baciye barungika ubutumwa muravyo (emails) busa nk'uko umengo ni ubw'ukuri, ariko bukaba bufise link/lien, uyifyonzeko ica yinjiza umugera mubi wiba amakuru yose ari mu nyabwonko yawe, ukongera ugaca utera imigera mu zindi nyabwonko zose ziri ku murongo umwe na rwawe (network/réseau). Umuvugizi w'urwego rwa Amerika rujejwe gukingira umutekano w'inyabwonko (Cybersecurity and Infrastructure Security Agency, Cisa) yabwiye ikinyamakuru CBS News  ko abategetsi bari bamenye iki gitero kandi ko bariko baragerageza ""gutahura neza ingaruka zaco no gufasha abo bose bashobora kuba baratewe"". Microsoft ivuga ko imigera y'ivyo bitero vyose ku bakiriya bayo yazibiwe mu buryo bwikora (Automatiquement). Ntibiramenyekana neza igitigiri c'izoba zarashoboye kwinjirwa n'iyo migera. Mu mwaka uheze, aba hackers barakoresheje ikompanyi ya Amerika, SolarWinds' Orion, bavogera ibisata vya reta ya Amerika, amakompanyi ategamiye reta hafi 100 hamwe n'amashirahamwe makeya y'Ubwongereza. Vyagiye kurangira abakiriya hafi 18.000 binjije iyi logiciel y'umugera. Amerika n'Ubwongereza bwagirije ikigo SVR ko ari co cari cakoze iki gitero. Kirahakana ivyo cagirizwa."	https://www.bbc.com/gahuza/amakuru-57291559
health	Coronavirus: OMS ifise impungenge ko Afrika ishobora kuba ikiririmbiro rishasha	"Umuryango ujejwe amagara y'abantu kw'isi OMS/WHO uragabisha ko umugabane wa Afrika ushobora kuba ikiririmbiro rishasha rya wa mugera w'icaduka coronavirus. Abategesti ba ONU bamenyesha kandi ko ico kiza gishobora kwirahira abantu baharurwa mu bihumbi 300 muri Afrika, nayo abashika imiliyoni 30 bagashobora gusigara mu kangaratete. Mu ndwi iheze, ibiharuro vy'abanduye coronavirus kuri uyo mugabane vyariyongereye bidasanzwe. Gushika ubu, hafi abashika 1000 baramaze guhitanwa n'uwo mugera, mu gihe abashika ku 19.000 bamaze kuwandura, ibitigiri biri hasi cane ugereranije n'ibirangwa mu bice bimwe bimwe vya Bulaya na Amerika. Umurwi wa ONU ujejwe ibibazo vy'ubutunzi muri Afrika - ari nawo wagabishije ko abashika ibihumbi 300 bashobora gupfa - wasavye ko hotegurwa amafaranga ashika imiliyoni 100 y'amadorari yo guha uwo mugabane, harimwo kandi n'ingingo yo guhagarika amadeni yo hanze. OMS ivuga ko uwo mugera usa n'uwuriko urakwiragira hanze y'ibisagara. Ivuga kandi ko uwo mugabane ubuze ibikoresho nyamukuru, nk'ibikoresho bifasha abarwaye guhema. Abarenga ica gatatu c'abanyagihugu ba Afrika nta mazi meza bafise, mu gihe hafi ibice 60% vy'ababa mu gisagara baba begeranye cane - ivyo navyo bigatuma umugera ushobora kukwirakwira cane. Gushika ubu abashika 19.000 baramaze gutangazwa ko banduye  coronavirus muri Afrika nzima, nayo abashika 970 bakaba aribo bamaze kumenyekana ko yabahitanye kuri uyo mugabane wose utuwemwo n'abantu hafi umuliyaridi 1.3. Akarere ka Afrika y'uburaruko niko kabangamiwe . Alijeriya, Mirisi na Maroke bifise kimwe kimwe cose abarenga 2000 bamaze kwandura, hamwe n'imiburiburi 100 bamaze kuhasiga ubuzima. Alijeriya nico gihugu kimaze kubura benshi, abashika 348. Mu bundi burere, Afrika y'Epfo nayo nyene ifise abarenga 2000 bamaze kuyandura, hamwe na 48 bamaze gupfa, mu gihe igihugu gifise abantu benshi gusumba ibindi muri Afrika, ari co Nijeriya, kimaze guharura abantu 442 bamaze kuyandura hamwe na 13 bamaze gupfa ku banyagihugu bashika imiliyoni 200. Raba ikarata y'ingene coronavirus yifashe muri Afrika Uwuserukira OMS muri Afrika Dr Matshidiso Moeti yabwiye BBC ko ingendo mpuzamakungu zifise uruhara rukomeye mw'ikwirakwira ry'uwo mugera. Avuga ati: ""Uravye urugero rw'abantu bafata ingendo, Afrika ifise abantu bake cane bafata ingendo mpuzamakungu"". Hagati aho, mu gihe uwo mugera wamaze gushika muri Afrika, avuga ko umuryango aserukira uriko ukora utiziganya kuko uzi ko uwo mugera ushobora gukwiragira ku muvuduko munini cane gusumba ahandi. OMS iramaze kubona ko uwo mugera uriko urakwiragira uva mu bisagara binini uja hagati mu gihugu mu bihugu vya Afrika y'Epfo, Nijeriya, Cote d'Ivoire, Kameruni na Ghana, nk'uko bivugwa na Dr. Moeti. Hari ibihugu bishika 15 vya Afrika uwo mugera utarashika kure gushika ubu, akizera ko mu gihe ivyo bihugu vyofata ingingo zikomeye zituma abantu bareka kwegerana, vyoshobora gutuma ivyo bihugu biwuhagarika. OMS ifise ubwoba ko mu mezi atatu gushika kuri atandatu ari imbere abarenga imiliyoni 10 bashobora kwandura uwo mugera, ariko ivyo biharuro bikaba bidafatira ku ngingo zijanye n'isuku zigenda zirafatwa. None vyogenda gute mu gihe uwo mugera worandagara hagati mu gihugu muri Afrika? Mu gihe Covid-19 yoshinga imizi kuri uwo mugabane, inkurikizi zoba umurengera gusumba izibonekeza i Bulaya na Amerika, nk'uko bivugwa n'umunyamakuru wa BBC mu gisata c'amagara y'abantu. OMS ivuga ko mu bihugu hafi vyose vya Afrika usanga hari ibitanda hafi bitanu gusa vyo kuvurirako indembe ku bantu umuliyoni wose, igitigiri kiri hasi cane rwose ugereranije n'I Bulaya, aho hari ibitanda 4000 ku bantu umuliyoni. Dr. Moeti avuga ko OMS ishira imbere ugukinga uwo mugera hakurondera kuvura, kubera ibihugu vyinshi va Afrika bidafise ubushobozi bwo kuvura abarwayi benshi ba coronavirus. Ati:""Dushaka ko ibitigiri vy'abakenera kuvurirwa mu bibanza vy'indembe biguma hasi, kuko tuzi neza ko mu bihugu vyinshi vya Afrika ubu buryo atabwo bifise"". Dr. Moeti avuga ko ""imwe mu ngorane nyamukuru"" ibihugu vya Afrika bifise ari ubukene bwa vya vyuma bifasha guhema abariko baravurwa uwo mugera. Ku barwaye Covid-19 baremvye, kubura ivyo bikoresho ni nk'urupfu. Mu gihe indembe zidashobora guhema neza zo nyene ukwazo, ivyo vyuma nivyo vyinjiza impwemu nziza (oxygène) mu mahaha bigasohora impwemu mbi (gaz carbonique) mu mubiri. Umwe mu bantu bahitanywe n'uwo mugera ubwa mbere muri AFrika yari umumenyeshamakuru wa Zimbabwe Zororo Makamba, hari mu kwa gatatu. Abategetsi b'umugwa mukuru Harare, bavuga ko vyatumwe n'uko batari bwaronke ico cuma co kumufahsa guhema kugira ngo bashobore kumuvura. Dr. Moeti avuga ko ibintu nyamukuru vyokorwa muri ivyo bihugu ari: Ibihugu bitari bike biramaze gufata ingingo zo kugabanya uruja n'uruza. Mu bihugu bimwe bimwe, nk'amashure yarahiduwe ibibanza vyo gufashirizamwo abanduye, aho bashobora kugumizwa ukwabo mbere no kuvurwa bakavurirwamwo. Amahinguriro ahingura impuzu yarasabwe gufasha mu guhingura ibikoresho vyo kwikingira nka ya makanzu yambarwa n'abaganga. Ikigo kijejwe gukinga indwara muri Afrika kimenyesha ko kigiye gutanga ibikoresho vyo gupima coronavirus bishika ku muliyoni kugira ngo bizibire ""igihengeri kinini"" cibonekeza kuri uwo mugabane."	https://www.bbc.com/gahuza/amakuru-52336372
health	Covid-19: Hydroxychloroquine ifise kuba isongera isibe hagukiza, ubushakashatsi	"Umuti Perezida Donald Trump wa Amerika avuga ko ariko arafata mu kurwanya Covid-19  ushobora kuba ahubwo usongera isibe, nk'uko ivyigwa bivyerekana. Ubushakashatsi bwakozwe buvuga ko ata karusho bizana mu kuvura coronavirus hakoreshejwe uwo muti uvura malaria witwa hydroxychloroquine. Bwana Trump avuga ko yariko arafata uwo muti n'aho abajejwe amagara y'abantu bagabishije ko ushobora gutera ingorane z'umutima. Uyo mu perezida abandanya ahimiriza ikoreshwa ry'uwo muti, mu gihe abajejwe amagara y'abantu bavyamirira kure. Hydroxychloroquine ni nziza mu kuvura malaria, na zimwe nka za lupus na arthrite, ariko gushika ubu ntibiremezwa nimba Hydroxychloroquine ishobora kuvura coronavirus. Ico cigwa cakozwe n'ikigo Lancet gikoresheje abarwayi 96000, muri bo hafi 15.000 bakaba bahawe Hydroxychloroquine - canke umuti wo mu bwoko bwa chloroquine. Tugereranije n'abandi barwayi, ubwo bushakashatsi bwasanze ko abo bahawe Hydroxychloroquine bari bafise igihamana kibi co gupfira mu bitaro canke bakagira ibibazo vy'itera ry'umutima. Turavye ingene abarwayi bagiye bapfa, ni uko ibice 18% vy'abahawe Hydroxychloroquine ari bo bapfuye, abahawe Chloroquine isanzwe bakaba bapfuye ku rugero rwa 16.4%, nayo abandi bobo batahawe iyo miti bapfuye ku rugero rwa 9%. Abashakashatsi bakoze ico cigwa bagabisha ko Hydroxychloroquine itokoreshwa mu gihe atari mu magerageza y'imiti. Bwana Trump wewe yivugira ko gushika ubu atarigera yandura Covid-19, kandi ko abandanya afata uwo muti kuko yizera ko ""ufise akarusho"". Hari ibikorwa vyo kugerageza uwo muti usanzwe uvura malaria nimba ushobora gukoreshwa mu kuvura Covid-19. Abakozi bo mu gisata c'ubuvuzi barenga ibihumbi 40 ku migabane ya Bulaya, Afrika, Aziya, Amerika y'Epfo basanzwe bariko bavura abanduye Covid-19, bari mu bazohabwa uwo muti mu gikorwa co kuwugerageza. Dr Marcos Espinal, arongoye ishirahamwe rijejwe amagara y'abantu muri Amerika y'Epfo (Organisation panaméricaine de la santé) risanzwe rikorana n'ishirahamwe mpuzamakungu ryitaho amagara y'abantu kw'isi OMS, ashimangira ko ata vyigwa na bimwe vy'ubuvuzi birigera vyemeza ko hydroxychloroquine yokoreshwa mu kuvura coronavirus."	https://www.bbc.com/gahuza/amakuru-52783008
health	Covid-19: Ubushinwa buvuga ko urucanco rukiri mw'igeragezwa rwerekana ko rukora	"Abashakashatsi batangaza ko urucanco rwa Covid-19 rwakorewe mu Bushinwa rwerekana ko rukora neza mu gihe rukiri mw'igeragezwa. Hari incanco zitari nke ziriko zirageragezwa mu Bushinwa, mbere zimwe muri zo zikaba ziriko zirakoreshwa. Nk'uko aba bashakashatsi babivuga, urucanco Sinovac Biotech rwatanguye gukora mu mwanya muto mu gihe rwari ruhawe abantu bashika 700. Ibi bitangajwe inyuma y'aho izindi ncanco zahinguriwe i Bulaya no muri Leta Zunze Ubumwe za Amerika zitangarijwe ko zikingira umuntu  inyuma y'aho zigeragerejwe ku murwi munini w'abantu. Incanco zitatu zahinguriwe muri Amerika, mu Budagi no mu Burusiya, ziramaze gutangazwa ko zikinga ku rugero ruri hejuru ya 90%, inyuma y'aho zigeragerejwe ku bantu baharurwa mu bihumbi mirongo. Nk'uko biri mu bindi bice vy'isi, Ubushinwa buri mu rugamba rwo guhingura urucanco rwa Covid, bukaba bugeze ku ncanco zine ziri mu gice ca nyuma c'igeragezwa, hakaba harimwo na rumwe rwahinguwe n'ikompanyi ihingura incanco Sinovac Biotech. Hagati aho, ivyavuye mu gice ca mbere n'ica kabiri c'igeragezwa rya rumwe gusa muri zino ncanco zine nivyo bimaze gutangazwa mu kinyamakuru c'ubuvuzi, The Lancet. Nk'uko biri muri iki cegeranyo , urucanco CoronaVac rwa Sinovac Biotech rutangura gukingira umuntu haciye akanya gato, n'aho ibi vyigwa vyakozwe mu kwa kane n'ukwa gatanu biterekana urugero rw'ubushobozi bwa runo rucanco. Zhu Fengcai, umwe mu banditse kino cegeranyo, avuga ko ivyavuye muri rino geragezwa ryakorewe ku bantu 144 mu gice ca mbere hamwe na 600 mu gice ca kabiri, vyerekana ko uru rucanco rushobora ""gukoreshwa mu bihe bidasanzwe"". Ivyavuye mu gice ca gatatu c'iri geragezwa ririko rirakorerwa ku murwi munini w'abantu ntibiratangura gutangazwa. Mu gihe Ubushinwa buvuga ko bwashoboye kurwanya iki kiza karanda mu gihugu cose, iki gice kigira gatatu c'igerageza ry'izi ncanco zine kiriko kibera mu bihugu vya Pakistani, Arabia Sawudite, Uburusiya, Indoneziya, hamwe na Brezili. Abategetsi bavuga ko abantu bashika 60.000 bari bamaze guhabwa urucanco gushika mu ntango z'uku kwa cumi na rimwe. Mu ndwi iheze, ibikorwa vyo kugerageza urucanco rwa Sinovac Biotech muri Brezili vyarahagaritswe umwanya muto, ariko bikaba vyaciye bibandanya bimaze kuboneka ko urupfu rw'umwe mu bakorerabushake bariko bararugeragerezwako  ata sano rufitaniye n'uru rucanco. Incanco zishika zitatu nizo zihabwa abakozi nyamukuru mu mugambi udasanzwe wo kurwanya iki kiza, mu gihe urundi rwemejwe gukoreshwa mu gisirikare mu kwa gatandatu. Kuva mu minsi mike iheze, hari amakuru ava mu mpande zitandukanye z'isi avuga ibijanye n'incanco zifise ubushobozi bwo gukingira umuntu. Ubwa mbere, hari urucanco rwahinguwe n'amakompanyi abiri Pfizer na BioNtech yo mu Budagi na Amerika ruvugwa ko rukora ku bice birenga 90% inyuma y'aho rugeragerejwe ku bantu barenga 43.000. Inyuma y'aho, ikompanyi yo muri Amerika Moderna yatangaje ko urucanco rwayo rukora ku rugero rungana hafi ibice 95%, inyuma y'aho narwo nyene rugeragerejwe ku murwi munini w'abantu. Kuri izi zompi, ibi ni ibiharuro vy'intangamarara kandi nta na rumwe ruremezwa. Mu nyuma, Uburusiya bwatangaje ko urucanco rwabwo rukora ku rugero rwa 92% inyuma y'aho rugeragerejwe ku bantu 16.000 gusa, ni mu gihe  rwari rwamaze kwemezwa ko rushobora gukoreshwa mu bihe bidasanzwe mu kwa munani. Abashakashatsi bariko bariga izi ncanco zose zitatu baramaze gutangaza ivyo batoye mw'igerageza ryo ku rwego rwo hejuru gusumba Ubushinwa. Hagati aho, Sinovac Biotech nayo iriko irakora igerageza nk'iri nyene, ariko n'aho ataco iratangaza ku bijanye na ryo, si ukuvuga ko aba bashakashatsi bandi hari ico bayisumbije. Ubu ikiriho, ni ukumenya urucanco ruzotangura gukoreshwa ku mugaragaro. Ukwemeza no guhingura uru rucanco ku rugero runini nico gikorwa nyamukuru kizokurikra, abahinga bakagabisha ko abantu batokwitega amasekeza akomeye yo gucandaga imbere y'umwaka uza."	https://www.bbc.com/gahuza/amakuru-54986692
sports	Jose Mourinho muri Tottenham: Uwusubiriye Mauricio Pochettino yoba ari we abereye?	"Jose Mourinho ari mu mayira atamenyereye mu gihe atanguye akazi ko kumenyereza Tottenham Hotspur nyuma y'iyirukanwa rya Mauricio Pochettino. Kuja kwa Mourinho mu kipe nshasha mu bisanzwe bizana icizere kuko ni umuntu yama azana ibikombe, kandi Spurs vyarayankiye kuva yatwara igikombe ca League Cup mu 2008. Ariko ubu hoho siko biri. Ubu asubiriye umumenyereza yari akunzwe cane kandi iyirukanwa ryiwe rikaba ryashavuje abakunzi benshi ba Tottenham, baciye mbere bongera ishavu mu kubaza niba koko uyu munye Portugal abereye gusimbura Pochettino. None Mourinho ni we muntu abereye Spurs? Umuyobozi mukuru wa Tottenham Daniel Levy yakoze ibiri mu vyifuzo vyiwe mu guha akazi Mourinho, uyu nawe akaba yaratangaje ko yigeze gusabwa kuza muri Spurs mu 2007. Ico gihe yavuze ko umuyobozi w'iyo kipe yagerageje no kwemera kuriha indishi zijanye n'amasezerano yari afise y'uko avuye muri Chelsea mu 2006, yari kumara imyaka ibiri adakora muri Premier League. Birakunze aronse umuntu yarondera ariko azobona y'uko - nk'uko vyagendeye abandi - mu gihe Mourinho ashobora kuzana ibikombe banyotewe, ni umuntu kandi azimvye, atwarira hejuru kandi ukugenda kwiwe kwama kuzana amarira. Amarira menshi. Canke hoho Mourinho azovyifatamwo gute mu gihe bizwi ko Levy adapfa kurekura ifaranga? Ni ikintu camye giteza uruhagarara na Pochettino, yakora afise uburyo bukeyi cane ugereranije n'amenyereza bakeba biwe. Spurs nta mukinyi yigeze igura mu masoko abiri y'abakinyi akurikirana, kandi uyu munye Argentine yari yashikirije ko mu ntango z'iri higanwa inyito yiwe yohinduka ntibe umuyobozi ahubwo ikaba umumenyereza mukuru, vyerekana ko ata jambo rinini yari afise hanze y'umukino. Mourinho ntazimbutse guhemba. Kandi ntakoresha abakinyi bagura make. Tottenham yishimiye cane ishure ryayo ry'umupira w'amaguru kandi ikabona abakinyi nka Harri Winks akina hagati nk'ikimenyetso ca kazoza; Mourinho wewe asa nk'uko atanezwe no kubaho kw'ishure ry'umupira. Biragoye kubona ukuntu Levy yorekura amahera imiriyoni £89 kuri Paul Pogba, £75 kuri Romely Lukaku, canke £52 kuri Fred, nk'uko Ed Woodward yabikoze muri Manchester United. Igihe nashikiriza izina Mourinho ku kipe imwe ejo bundi, inyishu baciye bampa ni iyi: ""Yoshaka imiriyoni £250 zo kugura abakinyi bashasha imbere y'uko twicara ku meza tukaganira."" Spurs na Levy si uko bakora - canke tuvuge ko atariko bakoranye na Pochettino. Nyuma yo gushika muri Southampton mu kwa gatanu 2014, yakoresheje amahera imiriyoni £394 ku bakinyi, ariko agaruza miriyoni £295. Pochettino yari yiteguriye gukora, n'imiburiburi mu gihe c'umwanya muto, mu buryo yahawe kuko yashoboye gushikana ikipe muri zine za mbere inshuro zine yikurikiranya muri Premier League anashikana iyo kipe ku nshuro ya mbere mu rukino rwa nyuma rwa Champions League. Ariko Levy arashobora gukebera Mourinho kanini kurusha Pochettino. Iyi kipe ya Tottenham ni kipe ikeneye cane guhindura kandi uyu mumenyereza mushasha akorana gusa n'abakinyi babushitse, kandi bazimvye. Baca umugani ngo ubukwe bwiza bukenera ko impande zose zakira ariko kandi zigatanga. Mu vyerekeye kugura abakinyi, Mourinho yamye ashaka ko ba nyene ikipe batanga nawe akakira - mu gihe, muri ubwo buryo, Levy yamye yiyubara gutanga. Umuyobozi mukuru wa Tottenham arashobora kuba ari mu mwuka wo gutanga ka natsinda yamye ashaka Mourinho, ariko bitwara kwiyumvira cane kugira wemere ko uku gukorana kuzoshoboka hagati y'aba babiri kuko basanzwe ari abantu badatamikwa ijambo. Icivugo ca Tottenham ni iki: ""Kwubahuka ni ugukora."" Vyanditse hose ku kibuga cabo gishasha ciza cane catwaye umuriyaridi umwe w'amadolari. Mourinho si umunyereza yubahuka, kandi ico ni ikintu gisanzwe kiraje ishinga abafana ba Spurs - naho yavyitwayemwo neza mu gutwara Premier League gatatu, hamwe n'ibikombe nk'ivyo mu bindi bihugu bitatu, co kimwe na Champions League. Ibibonwa nko kunanirwa muri Manchester United birimwo ibigombe vya Carabao Cup hamwe na Europa League mu mwaka wiwe wa mbere. Ubu hari ubudasa. Niko, abafana benshi ba Spurs bari batewe impungenge n'umukenyuro wa Pochettino hamwe n'uko ikipe yari ihagaze, ariko uwo mugabo w'imyaka 47 aracakunzwe cane kubera ivyo yashitseko. Kuza kwa Mourinho ntikwakirijwe gusa amakenga mu bafana benshi, ariko kandi hari n'abavyiyamirije kubera ibintu bibiri. Asubiriye umumenyereza yari umuhuza ku bafana benshi ba Spurs. Mourinho arahangana kandi ntahurizweko. Akeneye kandi kwerekana ko atari umuntu yaheze, umuntu yasizwe n'ibihe ugereranije na Pep Guardiola na Jurgen Klopp. Pochettino yari yegeranye cane n'abafana ba Spurs, bamukundiye uko ameze n'uko yifata. Mourinho ntanezwe no gukundwa canke ibishobisho - intsinzi niyo nyamukuru. Nta kinya agira kandi akora ibifatika - ibi rero bica bidushikana ku mukenyuro wiwe mu gukina. Abafana ba Tottenham bamenyereye umupira unyaruka, ufise umurindi, urimwo gusatira nk'uko Pochettino yakinisha abakinyi. Bahora bakina umupira ubereye ijisho nk'uko bavyerekanye mu makipe akomeye i Buraya. Umukenyuro wa Mourinho usa n'uwanditswe mw'ibuye kandi, ibi ni ivya nkenerwa, vyaramuhiriye - ariko ibi bihushanye na Pochettino. Gukomera, gutegura neza, akazi kakarangu bihagije. Abafana ba Spurs barashobora kwemera ibigiye kuza - ariko none bizomara igihe kingana gute?"	https://www.bbc.com/gahuza/imikino-50492760
politics	Ingabo za ONU zavuye Butembo - Buramatari	"Ingabo za ONU/UN muri Republika ya Demokrasi ya Congo (MONUSCO) zavuye mu gisagara kiri mu buseruko, Butembo, inyuma y'imyiyerekano yahitanye abantu mu kwezi guheze binubira ko bananiwe guhagarika ubwicanyi bw'imigwi yitwaje ibigwanisho, nk'uko vyavuzwe n'umutegetsi w'ico gihugu. Umukuru w'intara ya Nord Kivu, Gen Constant Kongba Ndima yagize ati:""Monusco yamaze kugenda. Kubera hari ibikoresho vyabo bisigaye mu gisagara, tugiye guhurira i Goma n'abajejwe igikorwa barimwo kugira turabe ingene twobirungika, co kimwe n'abakozi bake basigaye i Butembo."" Yavuze ko ingendo z'abakozi ba Monusco hamwe n'ibikoresho vyabo bishobora gucungerwa n'inzego zijejwe umutekano za Congo. Umuvugizi wa Monusco, Ndeye Khady Lo yavuze ko ""urwo rwego rwatanguye igikorwa co gukwiragiza abakozi barwo vy'imfatakibanza mu turere two mu micungararo ya Butembo ... inyuma y'ibiganiro vyabahuje n'abategetsi b'ako karere n'abo ku rwego rw'igihugu"". Imyiyerekano yo kwiyamiriza Monusco yarabereye muri Nord Kivu mu mpera z'ukwezi kw'indwi. Abari muri  yo basaba ko izo ngabo zokura meza muri ico gihugu. Reta ya Congo yavuze ko abantu 36 ari bo bishwe abandi 170 barakomerekera muri iyo myiyerekano."	https://www.bbc.com/gahuza/articles/cm57gxj37mko
sports	Sam Allardyce: umumenyereza wa West Brom asaba ko ihiganwa rihagarara gato	"Sam Allardyce umumenyereza wa West Brom avuga ko ihiganwa rya Premier League ryohagarara gato inyuma y'uko hasubiriye kuboneka ibiharuro vyinshi vy'abakinyi banduye coronavirus. Ejo ku wa kabiri, ibipimo vyafashwe ku bakinyi ba Premier League vyerekanye ko 18 banduye. Ibitigiri vy'abanduye umugera mushasha wa coronavirus muri Fulham bisigura ko urukino rw'uno musi ruyihuza na Tottenham ata wuzi ko ruhava ruba. Allardyce ati: ""Mfise impungenge kuri jewe ubwanje hamwe no mu mupira w'amaguru muri rusangi"". Sheffield United imenyesha ko abakinyi bayo batari bake baherutse gupimwa bagasanga baranduye. Ku wa mbere, urukino rwari rutegekanijwe hagati ya Everton na Manchester City rwarungurujwe hasigaye amasaha ane ngo rutangure kubera iki kiza ca coronavirus. Allardyce avuga ko ""akaruhuko gato"" ari co kintu gikenewe kugira ngo bahangane n'iki kiza. Inyuma y'aho umurwi wiwe ukubitiwe ku kibuga cawo ibitsindo bitanu na Leeds nijoro, yavuze ati: ""Umutekano kuri bose ni co kintu nyamukuru imbere y'ibindi vyose"". ""Iyo numvise ko uwu mugera mushasha wandukira ningoga gusumba uwa mbere, ikintu gikenewe ubu ni ukubanza guhagarika gato"". ""Mfise imyaka 66, sinipfuza kwandura Covid"". ""N'aho twogerageza gute, n'aho twopimisha kangahe, uko twokwambara udupfukamunwa kwose, uko twokaraba kwose, turabandanya kwandura mu gihugu cose"". ""Mu gihe vyoboneka ko ari vyo bikenewe [akaruhuko], tubikore uko ihiganwa ripfume riba rirerire ariko tubanze duhangane n'iki kiza"". Ralph Hasenhuttl umumenyereza wa Southampton yakoreye muhira yifashishije ubuhinga bwa videwo mu rukino rwarangiye ari ubusa ku bundi na West Ham nijoro ku wa kabiri inyuma y'aho umwe mu bo atunze mu nzu asanze yaranduye coronavirus. Eka n'umumenyereza wa Wolves, Nuno Espirito Santo, yagize ico avuga ku bijanye n'ibi bitigiri vy'abanduye uwu mugera muri Premier league inyuma y'aho umurwi wiwe utsindiwe na Manchester United nijoro ku wa kabiri. Ati: ""Ibitigiri bigenda vyiyongera ku buryo buteye ubwoba mu gihugu kandi na twe ntaho tuyihungira"". ""Hariho ibintu udashobora gukwepa. Iyo hari indwara y'icaduka ije, abantu bategerezwa kwicara bakihweza igisumba ikindi"". Hagati aho, ryaba ishirahamwe ry'umupira w'amaguru mu Bwongereza, ryaba ishirahamwe ry'umupira w'amaguru ku rwego rwa Buraya, yaba reta, ntaco izi nzego ziratangaza ku bijanye n'ingingo zikwiye gufatwa."	https://www.bbc.com/gahuza/amakuru-55481950
health	Coronavirus: Umuti wa Remdesivir wariko urageragezwa kuyivura warananiwe	"Igerageza rya mbere ry'umuti wari wizewe ko ushobora kuvura coronavirus rivugwa ko ataco ryatanze. Hari icizere c'uko umuti remdesivir wari gushobora kuvura Covid-19. Ariko igerageza ryabereye mu Bushinwa ryerekana ko uwo muti ataco washitseko, nk'uko vyerekanwa n'icegeranyo caciye mu ryahumye umuryango ujejwe amagara y'abantu kw'isi, OMS/WHO. Ico cegeranyo kivuga ko uwo muti utashoboye no gutanga ka mitende kubarwayi canke ngo ubure ugabanye n'umugera mu maraso. Ihinguriro ryo muri Leta Zunze Ubumwe za Amerika ryakoze uwo muti,  Gilead Sciences, rivuga ko iryo geragezwa ryafashwe ukurati ko. Amakuru y'uko iryo gerageza ataco ryashitseko yagiye kumenyekana inyuma y'aho OMS yerekaniye ku rubuga ngurukanabumenyi rwayo icegeranyo c'ivyavuye muri iryo gerageza, ariko mu nyuma ikaza kugikurako. OMS ibandanya ivuga ko habaye ukwihenda mu gushira ahabona ico cegeranyo. Ico cegeranyo cerekana ko iryo geragezwa ryakorewe ku barwayi 237, aho abashika 158 bahawe uwo muti kugira ngo barabe ko hari igihinduka bagereranije n'abandi 79 bobo bahawe iyindi yo gupfupfahaza. Inyuma y'ukwezi, ibice 13.9% vy'abarwaye bahawe uwo muti barapfuye, mu gihe ibice 12.8% vya bamwe bahabwa imiti yo gupfupfahaza aribo bapfuye. Ico cegeranyo kivuga kiti: ""remdesivir nta kintu yamariye abawufashe, haba mu kubavura canke mu kugabanya ubukari"". Gilead iriyamiriza ico cegeranyo ca OMS. Umwe mu bavugizi ba Gilead avuga ati: ""Twibaza ko inkuru yatanzwe yarimwo ibintu bitari vyo ku vyerekeye iryo gerageza"". Yongera ko y'uko iryo gerageza ryahagaritswe haciye akanya gato kubera atari benshi baryitabiriye, vyumvikana ko ibitigiri bitari bikwiye. Ati: ""Ikiboneka ni uko iryo gerageza ritarangiye, kuko ibiharuro vyerekana ko remdisivir ishobora kugira akarusho, cane cane mu gihe abarwaye bivujije hakiri kare"". Hagati aho, si ukuvuga ko ivy'uwo muti birangiriye aha, kuko ibikorwa vyo kuwugerageza bibandanya mu minsi iri imbere bikazoshobora kwerekana neza isanamu nyayo ku vyerekeye ikoreshwa ryawo."	https://www.bbc.com/gahuza/amakuru-52409607
politics	Biden yashigikiye ingingo ya US yo kuva muri Afghanistan, aba Taliban bobo bishimira intsinzi	"Perezida Joe Biden wa Reta Zunze Ubumwe za Amerika atsimbataye ku ngingo yiwe yo kuvana ingabo za Amerika muri Afghanistan - ingingo yatumye aba Taliban basubira kwigarurira ubutegetsi,. Mw'ijambo yaraye ashikirije igihugu haciye umusi umwe gusa intambara yari imaze imyaka 20 irangiye muri Afghanistan, Perezida Biden yavuze ko kuguma muri Afghanistan utari wo muti. Yarashimiye ingabo ku gikorwa bateguye co guhungisha abantu barenga 120.000 bashaka guhunga ubutegetsi bw'aba Taliban. Uyu muhari ugendera ku vyiyumviro vy'idini rya Islam babandanya bigina ico bita intsinzi. Ingabo mpuzamakungu zirongowe na Amerika zinjiye muri Afghanistan mu 2001, zomora aba Taliban inyuma y'ibitero vyo ku wa 11 z'ukw'icenda 2001 vyagirijwe al-Qaeda - umuhari w'intagondwa wari ufise icicaro muri ico gihugu co muri Aziya. Perezida Biden aranegurwa cane  - haba mu gihugu canke no mu ncuti za Amerika - akagirizwa ko yahurudutse mu kuva muri Afghanistan, ivyatumye ingabo za Afghanistan zigishijwe  zigahabwa amafaranga na Amerika nyene mu kiringo c'imyaka itari mike zikubitwa mu buryo butari bwitezwe. Abarwanyi b'aba Taliban zigaruriye igihugu cose mu misi 11 gusa - bakaba bafashe umugwa mukuru Kabul ku wa 15 z'ukwa munani. Perezida Biden yarungitse ingabo hafi 6.000 gufata ikibuga c'indege kugira ngo zihagararire ibikorwa vyo guhungisha Abanyamerika n'abandi banyamahanga, hamwe n'abanya Afghanistan bakoranye n'ingabo mpuzamakungu. Abantu ibihumbi n'ibihumbi barisutse ku kibuga c'indege mpuzamakungu ca Kabul barondera kwurira indege zariko zirahungisha abantu. Mw'ijambo ry'ejo ku wa kabiri, Perezida Biden yashimiye ingabo kuri iki gikorwa co guhungisha abantu benshi mu kiringo gito, aca yemera ko azobandanya n'utwigoro two gutahukana Abanyamerika bakiri muri Afghanistan bipfuza kuvayo- bose hamwe bakaba bashika hafi  200. Ariko, uyu mukuru w'igihugu ca Amerika yashigikiye yivuye inyuma ingingo yiwe yo gutahukana ingabo. Biden ati: ""Ntabwo nari kubandanya intambara idahera. Intambara muri Afghanistan ubu irarangiye"". Avuga ko Amerika itari ikeneye ingabo ku rubuga kugira ngo yirwanire. Joe Biden yagerageje ""kurangiza uruyogoyogo"" inyuma y'ukwezi kwaranzwe n'akajagari n'ubwicanyi muri Afghanistan, inyuma kandi y'imyaka 20 Amerika yita ku rutare ngo yigarurire ico gihugu yongere icubake gushasha. Hamwe hamwe, yasa n'uwiregura, avuga ko Abanyamerika bagabishijwe incuro 19 zose ko bova muri Afghanistan imbere y'uko ingabo za Amerika zitahukanwa mu kwa munani. Yagirije abategetsi ba Afghanistan, incuti za Amerika zagendera kuri yo, ko ""baranzwe n'ibiturire n'ugusesagura ubutunzi"". Yagirije kandi ubutegetsi bwa Trump ko mu biganiro bwarimwo n'aba Taliban bwateye igikumu ku masezerano adatomoye yo gukura ingabo muri Afghanistan. Avuga ko Amerika ata nyungu zikomeye ifise muri Afghanistan, anagerageza no kwerekana isura nshasha ya poritike mpuzamakungu, ko idategerezwa gushingira ku kurungika ingabo zayo mu mahanga, ahubwo ko itegerezwa gushingira ku migenderanire myiza n'ugufashanya n'amakungu kugira ngo ihangane n'abakeba bayo nk'Uburusiya n'Ubushinwa. Abanyamerika baboneka ko bashigikiye ko ingabo zivanwa muri Afghanistan, ariko abenshi ntibishimiye ingene Biden yavyifashemwo. Abategetsi bo mu biro vy'umukuru w'igihugu, Maison Blanche/White House, bizeye ko, uko imisi izogenda, ariko  igihugu kizogenda cishimira igikorwa cakozwe n'umukuru w'igihugu cabo bakanibagira ibivugwa ku kungene vyagenze."	https://www.bbc.com/gahuza/amakuru-58405349
health	Urukingo rwa coronavirus: Ibipimo ku nkende bitanga icizere	"Urukingo rwa coronavirus bisa nk'uko rwakingiye indwara ya Covid-19 inkende zitandatu zo mu bwoko bwa ""rhesus macaque"". Ibi vyatanze icizere kuri urwo rukingo, kuri ubu rukaba ruriko rurageragezwa ku bantu. Ariko naho biri uko, nta cemeza ko ivyashitsweko ku nkende ari vyo bizoshikwako ku bantu. Ibikoko vyahawe urwo rukingo, hanyuma bikanduzwa umugera wa SARS-Cov-2, basanze bifise umugera muke cane mu mahaha no mu mahemero. Aho bagereranije n'umugwi w'izindi nkende zozo zitahawe urwo rukingo. Ukwo kugerageza kwakorewe muri Amerika, kujamwo abashakashatsi b'ikigo ca leta ya Amerika, National Institutes of Health (NIH) hamwe n'abo kuri Kaminuza ya Oxford mu Bwongereza. Urwo rukingo vyagaragaye ko rukingira ibikoko ntibifatwe n'umusonga. Inkende z'ukwo ""rhesus macaques"" zifise uburyo bw'umubiri bwo kwikingira indwara bushusha nk'ubw'umuntu. Ku buryo bwokwizigirwa, ntizafashwe n'indwara zituruka ku kwirwanako kw'abasoda b'umubiri - bishika igihe urukingo rwakiriwe nabi n'umubiri ku rugero rubi cane. Ivyo vyarashitse mu magerageza ya mbere ku bikoko aho vyaterwa urukingo rwa SARS - ubundi bwoko bwa coronavirus - bica biba inkingi ikomeye mu gutunganya urukingo rw'iyo ndwara. Iki cigwa ntikirihwezwa n'abashakashatsi hanyuma ngo gishirwe ahabona mu binyamakuru, ariko Prof Stephen Evans wo kw'ishure rya London School of Hygiene and Tropical Medicine, yavuze ko ari ivyo ""ku rwego rwo hejuru"" kandi ""bitera intege cane"". Hagati aho mu Bwongereza abakorerabushake bashika 1000 bariko barageragerezwako urukingo kuri Kaminuza ya Oxford. Kuri ubu hari inkingo zirenga 100 za coronavirus ziriko zirageragezwa."	https://www.bbc.com/gahuza/amakuru-52678954
health	Incanco za Covid: Unicef isaba ibihugu vya G7 gutanga incanco kugira ntizizopfe ubusa	"Unicef igabisha ko miriyoni z'incanco za Covid zishobora gutabwa hamwe ibihugu bitunze vyorungikira ibihugu bikenye  ica rimwe izo bizoba bisigaje. Ubwongereza n'abandi baremeye gutanga incanco zirenze ku zo bakeneye - ariko basabwa gutanga nyinshi hakiri kare. Ivyamamare birimwo Billie Eilish na David Beckham bashigikiye ako kamo ka Unicef. Abo rurangiranwa bashize umukono kw'ikete bandikiye umugwi w'ibihugu indwi vya mbere bitunze cane kw'isi G7 - birimwo Ubwogereza - babisaba gutanga 20% y'incanco zavyo gushika mu kwezi kw'umunani. Beckham yavuze ati: ""Ikiza ntikizorangira na hamwe gushika kirangiye hose."" Abandi muri abo rurangiranwa bashize umukono kuri iryo kete barimwo Andy Murray, Olivia Colman, Ewan McGregor, Liam Payne, Priyanka Chopra Jonas, Orlando Bloom, Katy Perry, Gemma Chan, Whoopi Goldberg, Claudia Schiffer na  Chris Hoy. Uwurongoye umugambi w'incanco muri Unicef Lily Caprani yabwiye ikiganiro BBC Newsnight ko ibihugu bikeneye guha urucanco abanyagihugu bavyo igihe kimwe co kimwe n'ibindi bihugu. Yavuze ati: ""Hazogera igihe, aho nta nkeka, aho tuzokenera guha incanco abafise munsi y'imyaka 18, ""Ariko ikiza imbere muri iki gihe n'uko abantu bafise ivyago vyinshi vyo kwandura bobanza bakaronka incanco. ""Nico gituma tuvuga ko ibihugu nk'Ubwongereza na G7  bikeneye gutanga incanco zavyo ku bihugu bikenye ubu, mu gihe bibandanya gutanga incanco ku banyagihugu bavyo."" Ariko ku ndwi iheze, umushikiranganji ajejwe amagara y'abantu Matt Hancock yavuze ko gucandaga  abana mu Bwongereza bizoshirwa imbere  yo  kurungika incanco hanze. Bitandukanye n'ibindi bihugu, Ubwongereza ntiburavuga  incanco butegekanya guha umugambi wa Covax ingene zingana, gusa bwemeza ko buzotanga izizoba zirenzeko. Ku wa gatanu Hancock yavuze ko Ubwongereza ubu ata ncanco zirengako bufise. Mu ntango z'iyi ndwi abantu 100 bahoze ari abashikiranganji ba mbere , abakuru b'ibihugu n'abashikiranganji  b'imigenderanire basavye abakuru b'ibihugu vya G7 gutanga 2/3 vya miriyaridi hafi 66 z'ama dollars zo gutanga incanco za Covid mu bihugu vy'amikoro make. Uwahoze ari umushikiranganji wa mbere Tony Blair yavuze ati: ''uko ibintu biri"" n'uko ama reta ""ategereza kubanza kwitaho abanyagihugu bayo"" gutyo akazokwama abanza gutanga incanco mu bihugu vyayo ubwa mbere. Ariko yongeyeko ati:  ""Ntushobora kuba ntabanduka kuri ico, hari incanco zishobora kuba zirarungikwa"". Uwundi yahoze ari umushikuranganji wa mbere w'Ubwongereza, Gordon Brown, yavuze ko G7 n'ibindi bihugu bitunze ""bitegerezwa gutanga intererano yavyo"" kugira bifashe ibice vya Afrika na Asia. Madame  Caprani  wa Unicef yasavye ibihugu vya  G7 gutangura gutanga incanco ubu kandi bibandanye mu ci gushika umwaka uhere. Yavuze ati: ""Ibihugu  vy'uburyo  buke bikeneye incanco ziguma ziza  zishika ubwo nyene zigaca zishikira mu minwe y'abakozi bo mu buvuzi"". ""Ingaruka atawifuza yo kuvuga ko izo ncanco zose zizozira icarimwe  igihe ca Noheli n'uko ibihugu bitazoshobora kuzakira no guca bizikoresha  zose ubwo nyene gutyo zihave zicika impfagusa. Dushobora gusanga miriyomi z'incanco zidakoreshejwe hanyuma zigata igihe, kandi ako  koba ari akaga."" Muri iryo lkete, abo  rurangiranwa bavuze ko Unicef isanzwe yaratanguye gutanga incanco mu gihugu bikenye - ariko ko iryo shami rya ONU n'ub u rikibuze incanco zingana na miriyoni 190. Iryo kete ryavuze ko ibihugu vya G7 - Ubwongereza, Canada, Ubufaransa, Ubudagi, Ubutaliano, Ubuyapani na Reta Zunze Ubumwe za Amerika -  vuba bigiye kuzoronka izikwiye kugira bitange 20% y'incanco zavyo hagati y'ukwezi kwa gatandatu n'ukwa munani ata  ngaruka nini bigize ku mugambi wavyo mu bihugu hagati, ivyo bibaye umugambi Covax wo gusaranganya incanco woca uronka izishika miriyoni 150. Iryo  kete ryandikiwe ibihugu vya G7 rivuga riti: ""Umugera uracariko urakwiragira mu bihugu vyinshi, kandi wihinduranya mu  bwoko bushasha ku buryo ushobora gutuma twese dusubira aho ku ntango. Bamwe muri abo rurangiranwa nk'umukinyi wa tennis Murray basaba kandi abantu mu Bwongereza gutanga intererano ku mugambi wa Unicef wo guterereza imfashanyo yo kurwanya Covd, VaccinAid Appeal. Mu nama ya G7 mu mpera z'iyi ndwi, umushikiranganji wa mbere w'Ubwongereza Boris Johnson yitezwe gusaba ko hashingwa ihangiro ryo kuba isi yose yaronse incanco gushika mu mpera za 2022. Abaharanira ko incanco zisaragwanywa kw'isi n'abaraba ibintu n'ibindi hamwe n'umugwi w'abashingamateka -  bavuga ko hakenewe icokorwa ubu kandi ko Ubwongereza bukwiye  kugaba urucanco rumwe kuri rumwe rwose ruba rwinjiye muri ico gihugu. Ubwongereza buramaze guha Covax intererano y'amafaranga arenga miriyoni 775 z'ama dorari, incanco zingana n'igice c'umuriyoni za AstraZeneza nazo zikaba zaratumweko n'ibindi bihugu kugira bizirungike hanze. Abarongoye ibihugu vy'umugwi wa G7 bazohurira mu nama i Cornwall mu Bwongereza mu mpera z'iyi ndwi. Amerika, Ubufaransa,  Ubudagi, Ubutaliano n'Ubuyapani vyose vyaramaze kumenyesha igitigiri c'incanco bizoha Covax. Co kimwe n'Ubwongereza, Canada nta gitgiri iramenyesha muri uwo mugambi wo gutanga."	https://www.bbc.com/gahuza/amakuru-57400661
politics	US yafatiye ibihano abategetsi ba Uganda bagirizwa amabi mu matora	"Reta Zunze Ubumwe za Amerika zafatiye ibihano vyo kwimwa impusha (visas) zo kwinjira muri iki gihugu abategetsi ba Uganda bagirizwa kugira uruhara mw'ihungabanywa ry'intwaro rusangi. Ibi vyatangajwe n'umunyamabanga wa Leta Zunze Ubumwe za Amerika Antony Blinken inyuma y'ifatwa ry'abanywanyi b'imigambwe itavuga rumwe n'umugambwe uri ku butegetsi muri Uganda. Yanditse kuri Twitter ati: ""Hariho ingaruka zo kwivanga muri demokarasi"". Abatavuga rumwe n'ubutegetsi bavuga ko abantu barenga 400 baburiwe irengero inyuma yo gufatwa n'inzego zijejwe umutekano imbere y'amatora yo mu kwa mbere. Mu ntango z'iyi ndwi, abahinga ba ONU bakurikirana ibijanye n'uburenganzira bwa muntu zahamagariye abategetsi ba Uganda kuhagarika ingendo yo kuburabuza abo bahanganye muri politike. Ku wa kane, reta ya Uganda yaremeye ko yahagaritse abantu barenga 1.000 bapfunzwe ku mvo z'amatora. Ariko nnta nsobanuro zikwiye yatanze ku mpamvu bapfunzwe n'aho bapfungiwe. Kuri bamwe, iri fatwa rikozwe ku butegetsi bwa Yoweri Museveni ryibutsa iryakorwa ku butegetsi bwa Idi Amin mu myaka yo mu 1970."	https://www.bbc.com/gahuza/amakuru-56783238
health	Jane n'umugabo wiwe Donah Omondi bamaze imyaka 12 bubakanye, nta mwana bararonka	"Uravye indirimbo ziwe ku mbuga hwaniro, ntushobora na gato kwibaza ko Jane Aller ari mu bibazo bingana ukuraha mu buzima bwiwe. Kuva bubakanye, we n'umugabo wiwe Donah Omondi ntaco batakoze kugira ngo bikunde baronke ikibondo. Ariko hageze neza ko Imana ibahezagira, umugisha ukabaca mu myanya y'intoke. Jane avuga ko uru ari urugendo abagore benshi bagira mu gacerere ntibubahuke kubivugira hejuru. Jane, umuririmvyi w'indirimbo zo guhayagiza Imana muri Kenya, avuga ko yafashe kuvugira ku mugaragaro amageragezwa ahura nayo kugira ngo atere intege abandi. Jane Aller amaze imyaka 12 yubatse. Imyaka ine ya mbere yaranzwe n'ibigeragezo  bidasanzwe. Ati: ""Maze umwaka umwe gusa, narasamye inda, ngira umunezero udasanzwe, co kimwe n'umugabo wanje. Ariko rero ku gihamana kibi, iyi mbanyi yarikoroye yo nyene imaze amezi atatu gusa"". Kubera vyari bibaye ubwa mbere, yibajije ko ryari isanganya risanzwe, nta mutima wasimvye. Yari azi ko umwanya n'umwanya yari gusama iyindi mbanyi kandi akibaruka. Mu bijanye no gusama imbanyi, mu bisanzwe igi ry'umugore rihura n'urubuto rw'umugabo mu karingoti nyabavyeyi (trompe de Fallope), maze rigaca rija mu gitereko. Nibwo umwana aba atanguye kubaho. Ariko rero kuri Jane, ivyo gusama imbanyi ya kabiri vyabereye hanze y'igitereko. Inda nk'izo zizwi nka ectopique canke extra-utérine. Ati: ""Ku munsi ugira kane natanguye kuva amaraso mu gitereko, aho si nari nzi ko imbanyi yanje yari yononekaye kandi ko ndi ku manga y'urupfu"". ""Muri iyo minsi ine yose numva mfise ububabare butagira izina. Kubera ko umuganga yari asanzwe ankurikirana atari ho yari ari, vyabaye ngombwa ko ndindira mpaka agarutse"". ""Muri ico gihe cose, sinari nzi ko umwana yari yamaze gupfa, kandi ko igitereko canje cari cuzuye amaraso yari yafatanye"". Vyabaye ngombwa ko uyu mugore ashirwa mu bitaro akabagwa kugira ngo bashobore kurokora ubuzima bwiwe. Avuga ko iki cabaye igihe c'ububabare budasanzwe, atari ku mubiri gusa, ariko n'umwikomo mwinshi cane kubona abuze umwana wiwe ku ncuro ya kabiri. Jane ati: ""Imbere y'uko banjana mu cumba co kubaga, vyabaye ngombwa ko muganga amfata amaraso kugira ngo ampime bisanzwe. Aho rero niho yambaza ingene nari nkiri muzima mu gihe amaraso yanje yari yavuze"". Ico gihe, Jane yaciye atangura kwibaza ibibazo vyinshi cane, yuzura umwikomo mwinshi abaza Imana igituma yemeye ko aca muri ayo mageragezwa. Jane avuga ko basubiye muhira ata mwana bafise. Haciye umwanya yarasubiye arasama iyindi mbanyi, ariko yoyo nta mwanya wahaciye idakorotse. Uyu mukenyezi avuga ko n'aho yari umukozi w'Imana, we n'umugabo wiwe harageze igihe bashavura cane, nawe yuzura umubabaro mwinshi. Nta nyishu baronse ku bibazo vyiwe, mbere n'abaganga nta nyishu bamuhaye kuko igihe cose yabwirwa ko igitereko ciwe ata ngorane n'imwe gifise. Ati: ""Igihe imbanyi yanje ya gatatu ikoroka, nari mu bikorwa vyo kuririmba, hanyuma kubera nari nabazwe, umushono watanguye kugira ibibazo ndiko ndaririmba nyene"". ""Muri uwo mwanya sinatahuye igituma nariko nca muri ayo marushwa kandi ndi umukozi w'Imana, ndiko ndirimbira Imana"". Uyu mukenyezi avuga ko atumva ingene Imana yamukoresha gukiza imibiri n'imitima y'abantu aciye mu kuririmba, mu gihe wewe yabandanya abura abana igihe cose asamye imbanyi. Nico gituma ico gihe, arinze afata mikoro aririmba, yari amarira gusa, amosozi akamurenga. Avuga ati: ""Aho rero ndiko ndarira abantu bibaza ko nari mu mpwemu, ntibari bazi ko ndiko ndira kubera amarushwa yo kubura abana banje"". Rero igihe asama imbanyi igira kane, yumvise umunezero, ariko Jane n'umugabo wiwe bahisemwo kuja kwa muganga kugira ngo bamupime barabe ko ata ngorane afise. Inyishu zavuye mu bipimo bamukoreye zarabaciye intege. Muganga yamubwiye ko imbanyi yayisamiye mu mutsi, kandi ko mu gihe uwo mutsi wosaduka, ubuzima bwiwe bwoba bugiye mu kaga. Yagiriwe inama rero ko ari ngombwa ko bakurayo iyo mbanyi kugira ngo ntapfe. ""Maze gukorora imbanyi ya kane, ibintu ntivyanyoroheye, nararize iminsi myinshi cane, mbere sinshake no kuraba impuzu nagira ngo nguriye abana  banje.  Hanyuma kandi nkaguma nibaza nti kubona maze gukorora inda zine zose, ubwo uyu mugabo wanje aracankunda""? Jane avuga ko umugabo wiwe yamubereye urutare, kuko yamugumye iruhande igihe cose yagiye agira ibibazo vyo kubura abana biturutse ku mbanyi zakoroka. Bamaze kubura umwana wabo agira kane, Jane yaciye amara imyaka itari mike adasubiye gusama iyindi mbanyi. Mu mwaka uheze, niho yasubiye gusama imbanyi igira gatanu. Iyi mbanyi imaze amezi atatu gusa, yaciye ikoroka. Ikintu kidasanzwe nk'uko Jane we nyene avyivugira, ni uko bwa bubabare yagira ubwa mbere ubu atabwo yumvise. Avuga ko yaciye abona ko ata kundi ategerezwa kubifata uko biri, maze yizera ko igihe ni cagera Imana izomuha umwana. Jane Aller nk'umuririmvyi, umugabo wiwe niwe ategura akamufasha no gutunganya indirimbo ziwe. Ubuvugabutumwa be no gukunda kuririmba, ibi nivyo vyashoboye kubanywanisha. Uretse ko ari umugabo n'umugore, biyumvirira hamwe ibijanye n'ibikorwa vyabo vya minsi yose ibi navyo bikaba ari ukuririmba. Uyu mugore avuga ko umugabo wiwe yamubereye inkingi nyamukuru mu buzima bwiwe cane cane muri aya makuba y'imbanyi ziwe zikoroka. Ikibazo nyamukuru kuri we cabaye ingene ababanyi bafata ibimubako, ariko Jane avuga ko incuti ziwe za hafi nk'akarorero inabukwe wiwe yamubaye hafi cane. Kandi iyo ariko atanga impanuro ku bantu baca mu bibazo nk'ivyo acamwo abasaba kudacika intege. Ati: ""Ico womenya ni uko hari abantu bahukanye kubera kubura abana, kandi n'igihe basubiriye kwubakana  gushasha bongera guhura n'ivyo bibazo nyene"". ""Ni nkenerwa ko abantu baca mu bibazo nk'ibi bihangana, bagakomeza urukundo rwabo bakabandanya bihanganiranira"". Jane avuga ko ubuzima ari nk'ukugendesha igari, kugira ngo ntuyumbayumbe utegerezwa kubandanya urinyonga. Rero ibintu bizima biza ku bantu babandanya bizeye mu gihe ataco bafise bishimikiza mu kwizera. Jane Aller n'umugabo wiwe Donna babandanya bizeye ko umunsi umwe bazoterura umwana wabo mu maboko. Imbanyi gukoroka ni ikintu gikunze kwibonekeza cane ku bagore benshi kw'isi yose. Hari igihe ivayo hakiri kare cane mbere ugasanga n'umugore ntiyari bwamenye ko yari yaramaze gusama. Kwandura indwara zica mu mibonano mpuzabitsina, ihahamuka, ibibazo vyo mu mutwe, ibi ni bimwe mu bishobora gutuma inda zikoroka hakiri kare. Imbanyi kandi irashobora gukoroka kubera umugore yibungenze yagumye hafi y'isumu canke imiti kanaka irimwo isumu. Si ibintu vyoroshe igihe cose kumenya igituma inda zikoroka, ariko vyinshi mu bituma birashobora kwirindwa. Ingorane zo gukorora inda zirashobora gutorerwa umuti mu kuvura abagore bafise ico kibazo indwara zibibatuma, canke mu kubafasha kwirinda kwegera ahantu hari isumu canke hatameze neza. Hagati aho, hari abandi bagore inda zama zikoroka buri mwanya mbere ugasanga igituma ntikizwi. Abagore bafise ico kibazo c'imbanyi gukoroka igihe cose bategerezwa gupimwa, bakavurwa n'abahinga banonosoye ivy'izo ndwara, kugira ngo bashobore kurondera igituma biba, hanyuma bakabafasha kwibungenga gushika bashikane."	https://www.bbc.com/gahuza/amakuru-53998171
sports	Imvo n'imvano: Amateka y'umupira w'amaboko, Volley Ball na Basket Ball mu Rwanda	Amateka y'umupira w'amaboko, Volley Ball na Basket Ball mu Rwanda mu ruhererekane rw'ibiganiro bine twabateguriye turi i Paris, muri Studio za Radio France.	https://www.bbc.com/gahuza/articles/c998ke1pnx4o
politics	Amatora ya Kenya: kurima urumogi no kugurisha ubumara bw’inzoka, imigambi ya George Wajackoyah	"George Wajackoyah , umunyaporitike yahoze ari umwana wo mw’ibarabara muri Kenya, hanyuma akaja gukora akazi ko kwimba imva mu Bwongereza, yabaye igitangaza muri poritike ya Kenya mu kwiyamamariza ikibanza c’umukuru w’iki gihugu, aho yemerera abanyagihugu ko azokigira igihugu gikomeye gishora hanze urumogi, ubumara bw’inzoka hamwe n’amatengatwa y’imfyisi, n’aho hari ibibazo vyinshi ku kungene yoshobora gushira mu ngiro iyi migambi. Uyu mwigisha wa kaminuza afise imyaka 63, akaba yize amategeko, yiyerekanye nk’umuntu atandukanye cane mu bakandida bane bariko biyamamariza iki kibanza c’umukuru w’ico gihugu co muri Afrika y’Ubuseruko mu matora ategekanijwe kuba ku wa 9 z’ukwezi kuza kwa Myandagaro (8). Ibiharuro ngereranyo biha amahirwe make cane uyu mukandida w’umugambwe Roots Party, mu kibanza ca gatatu – ibiharuro vya nyuma biheruka gusohoka ku wa 11 z’uku kw’indwi bikaba bimuha amajwi 4% gusa. Ariko abahinga babona ko nk’umuntu ari bwo bwa mbere yiyamamaje, ariko avyifatamwo neza kandi n’abakandida babiri bakomeye barafise ubwoba bwo gutakaza ijwi rimwe gusa ryohava rimwegukira, na rirya babona ko bitazokworoha hagati y’aba babiri, ibiharuro bigashira imbere uwahoze ari umunyaporitike akomeye atavuga rumwe n’ubutegetsi Raila Odinga ku majwi 43% hanyuma icegera c’umukuru w’igihugu nawe William Ruto agahabwa 39%. Macharia Gaitho, umunyamakuru yandika mu kinyamakuru Daily Nation ca Kenya, yandika ati: ""Wajackoyah ariko yiyamamaza mu buryo atari ubw’igitangaza ku buryo abantu bo mu gisagara bashobora no kumutwenga, ariko ntagushidikanya ko ariko ahurumbirwa n’urwaruka rwinshi rurakaye, rutishimiye ubutegetsi haba mu bisagara canke ruguru mu mitumba ya kure muri Kenya, kuko arengera ibintu vyose bisanzwe bitandukanya abanya-Kenya nk’amoko, intara n’imigambwe”. Mu myiyamamazo, Prof Wajackoyah yiyambarira ibisanzwe, ipantaro yo kwinonora imitsi (tracksuit), agapira n’igitambara mu mutwe, hakwambara za kositime (costume) – kugira ngo yerekane ko atari mu banya-Kenya basanzwe bari ku butegetsi, aba nabo akaba abagiriza igiturire kirenze urugero. Yerekana intoke ziwe nk’uwuriko aranywa urumogi, agasarisha abantu bitabira amakoraniro yiwe mu gutamba umuziki wa reggae. Prof Wajackoyah avuga ko aramutse atsinze azorekura ukurima no kwimbura urumogi kugira ngo rukoreshwe mu mahinguriro no mu buvuzi, mu ntumbero yo gutorera umuti zibiri mu ngorane nyamukuru za Kenya – ubushomeri n’amadeni y’umurengera. Avuga ko ashobora kwinjiriza Kenya imiriyaridi zirenga ibihumbi icenda vy’amashilingi ya Kenya  (ni ukuvuga imiriyaridi 76 z’amadorari y’abanyamerika) ku mwaka, kandi ko reta itazigera “isubira gusaba ingurane y’urufaranga na rumwe”. Yongerako ati: ""Ibihugu vyo mu burengero vyaramaze gutanga uburenganzira bwo kwimbura urumogi, kubera iki tweho tutobikora?” N’aho ata bushakashatsi yishimikiza mu vyo avuga, kurekura ukurima n’ukwimbura urumogi kugira rukoreshwe mu mahinguriro no mu buvuzi nico imyiyamamazo yiwe ihagazeko. Urubuga ngurukanabumenyi rw’ikigo Africa Check ruvuga ko imigambi yiwe idatomoye. Hagati aho, ibi vyamutumye avugwa cane ku mbuga hwaniro, mbere n’urwaruka rwinshi ruhanzwe bikomeye n’ubushomeri rukaba rumwirukira. Mu gihe imigambi ya Prof Wajackoyah yoshirwa mu ngiro, Kenya yoba yinjiye ku rutonde rw’ibindi bihugu vya Afrika - harimwo Lesotho, Afrika y’Epfo, Zambia na Zimbabwe – biriko biradodora kw’isoko ry’urumogi abahinga babona ko gushika mu 2028 rizoba rigeze ku miriyaridi zababa 70 z’amadorari y’abanyamerika. Prof Wajackoyah avuga ko atarigera anywa urumogi, ariko ko mu gihe rwokwemerwa n’amategeko, ko yoba uwa mbere mu kurunywa. Ati: ""Nta kibi na kimwe kirimwo mu kurunywa iyo rwemewe n’amategeko kandi inzego zibijejwe zikemeza ko rushobora kunyobwa”. Ivyiyumviro vya Prof Wajackoyah biriyamirizwa na Ekleziya Katorika muri Kenya, aho ivuga ko kunywa ibiyayuramutwe vyokwunyuka mu gihe amategeko yorekura urumogi. Musenyeri James Maria Wainaina  avuga ati: ""Imiryango irahanzwe n’ibiyayuramutwe biyitera gusambuka, indyane n’impfu rimwe rimwe”. Prof Wajackoyah yemereye kandi abanyagihugu gusubiramwo amasezerano yose reta ya Perezida Uhuru Kenyatta yahaye amakompanyi y’Abashinwa. Mu madeni Kenya ifitiye ibihugu n’amashirahamwe yo hanze, Ubushinwa bufisemwo 21%, ivyateje induru mu gihugu, na cane cane ko ibiri muri aya masezerano – amenshi akaba ari ay’ibikorwa remezo, nko kwubaka amabarabara hamwe n’indarayi – bitashizwe ahabona. Prof Wajackoyah abona kandi ko kworora inzoka ari irindi soko rikomeye ry’ubutunzi bwa Kenya. Avuga ko ubumara bw’inzoka – aho avuga ko “buzimvye cane gusumba inzahabu” – buzokwimburwa mu ntumbero yo kubukoresha mu buvuzi, mu gihe inyama y’inzoka nayo izoshorwa mu bihugu vyo hanze nk’Ubushinwa, aho ifatwa nk’imfungurwa ikomeye. N’aho adatanga ivyemezo ivyo ari vyo vyose, Prof Wajackoyah avuga ati: ""Turashobora kwinjiza umuriyaridi w’amadorari buri mwaka tugakomeza ubutunzi bwacu”. Avuga kandi ko Kenya ishobora gushora amatengatwa y’imfyisi asanzwe akoreshwa mu buvuzi mu Bushinwa, akavuga ko ashobora kwinjiriza Kenya amafaranga menshi gusumba urumogi. Amashirahamwe ajejwe amashamba be n’ihuriro ry’abaganga b’ibikoko muri Kenya baramwiyamiriza n’uburakari bwinshi. Iri shirahamwe ry’abaganga b’ibikoko basohoye itangazo bavuga bati: ""Urudandaza rw’amatengatwa y’imfyisi hamwe n’inzoka ntirwemewe kandi rwotuma ibikoko vyo mw’ishamba bihahonera”. Iri tangazo ryongerako y’uko ""vyotuma haduka ikindi kiza "" kuko hoba imigera ikwirakwira ivuye mu mfyinsi no mu nzoka ikabangamira kiremwamuntu. N’aho abamunegura bamwagiriza kwiyemera mu myiyamamazo yiwe (populist), abanywanyi ba Prof Wajackoyah baramwishimiye kuko yashoboye kurengana ingorane nyinshi yaciyemwo mu buzima gushika aho yiyamamariza kuba umukuru w’igihugu. Yavukiye mu mitumba ya kure mu burengero bwa Kenya. Abavyeyi biwe bamaze kwahukana, yisanzwe asigaye aba mw’ibarabara ku mugwa mukuru, Nairobi. Yagiye gutorwa n’abasenzi bo mu rugensero rwa Hare Krishna bari basanzwe bagaburira abadafise aho baba. Prof Wajackoyah yabaye mu rusengero mbere aza kuba n’umupasitori wa Hare Krishna. Yahavuye aronka ubufasha arashobora kurangiza amashure yiwe yisumbuye mu nyuma yinjira mu gipolisi ca Kenya, agenda atera imbere gushika aho yinjira mu gisata kijejwe igendereza. N'aho adatomora neza, Prof Wajackoyah avuga ko yahuye n'ikibazo inyuma yo kuronka amakuru akomeye kuri bumwe mu bwicanyi bukomeye muri Kenya, ubwakorewe umushikiranganji w’imigenderanire Robert Ouko mu 1990. Prof Wajackoyah avuga ko yahagaritswe agakorerwa iyicarubozo, amaze kurekurwa aca arahunga afashijwe n’ibiro vy’ubuserukizi bwa Amerika i Nairobi. Igandagurwa rya Ouko ryagumye ari ikinyegezwa ku banyagihugu gushika aho amatohoza y’inama nshingamateka mu 2010 yerekaniye ko yagandaguriwe kuri umwe mu mihana y’uwari umukuru w’igihugu ico gihe, Daniel arap Moi. Amaze guhunga Kenya, Prof Wajackoyah yaronse akaryo ko kuja mu Bwongereza, aho yakoze ubuzi bubayabaye aca aronka akaryo ko kwiga ku ma kaminuza, Soas University of London, University of Warwick hamwe na University of Wolverhampton. Igihe yiga  i Wolverhampton yakora akazi k’ubuzamu, akazi ko kwimba imva no kwoza ibiziga (imirambo mu Kinyarwanda) kugira ngo aronke ubuzima. Yabwiye ikinyamakuru Daily Nation ko ubu buzi bwamuhaye ""ukwicisha bugufi no gukura”. Avuga ko uku kwiga akora n’akazi vyatumye aronka amanota atari meza mu vyigwa vy’amategeko. Yagize uruhara mu masekeza ya poritike mu Bwongereza mu ntumbero yo guhimiriza impinduka mu turere dutandukanye tw’isi – akaba yaranakoranye n’uwahoze ari umukuru w’igihugu ca Ghana Jerry Rawlings, yashitse ku butegetsi abanje gutembagaza ubwari buhari mu 1981 akaba yarongoye igihugu gushika mu 2000. Prof Wajackoyah yahavuye yimukira muri Amerika, aho yagiye kubonanira n’umugore wiwe w’umunyamerikakazi akomoka muri Afrika. Bavugwa ko bafitaniye abana batatu. Yarize kandi no ku makaminuza atandukanye muri Amerika, harimwo na Walden University ikorera ku mbuga ngurukanabumenyi, ari nayo  yaronkeyemwo urupapuro rw’umutsindo rwa Doctorat (PhD). Avuga ko afise impapuro z’umutsindo za kaminuza zigera kuri 17, nyinshi zikaba ari izo mu bisata vy’abimukira, amategeko mpuzamakungu n’ay’impunzi, ivyatumye Gaitho avuga n’agahemo ko afise “impapuro z’umutsindo nyinshi gusumba umwanya yategerezwa kwiga kugira yige ivyo vyigwa vyose”. Prof Wajackoyah yagarutse muri Kenya mu 2010 avuga ko yashaka kwiyamamariza ikibanza c’umukuru w’igihugu. Ico gihe yaciye abivamwo, akaba asubiye kuvyura iciyumviro muri ano matora. Mu bindi bitabonwa kumwe yemerera abanyagihugu mu myiyamamazo yiwe, Prof Wajackoyah avuga ko azoteza imbere ubuzima bw’abakozi mu gushiraho imisi ine y’akazi mu ndwi kugira ngo ahe umwanya wo gusenga aba-Islam kuwa gatanu, Abasabato ku wa gatandatu abandi bakritsu nabo ku wa Mungu. Prof Wajackoyah avuga kandi ko azogarukana igihano c’urupfu, kandi ko abo bose bazokwagirwa no kurya igiturire bazohitishwamwo kwicwa barashwe, canke kumanikwa “bahejeje kurya ubugari”."	https://www.bbc.com/gahuza/articles/c4nwn778lg7o
health	Kenya: Imisi 13 niyo yahawe abakozi ba reta bataricandagisha Covid-19	Abakozi ba reta muri Kenya bahawe imisi 13 gusa ngo babe bahejeje kwiteza urucanco rwo kwikingira Covid-19 canke naho bafatirwe ingingo. Mw'itangazo yasohoye, umukuru w'igisata kijejwe abakozi ba reta yavuze ko iyi ngingo yafashwe kubera igitigiri gito c'abakozi ba reta baronkejwe uru rucanco, cane cane abigisha n'abo mu gisata kijejwe umutekano. Avuga ko hari abakozi ba  reta batari bake bataye akazi kugira bahunge uru rucanco. Ejo ku wa mbere, Kenya yatangaje ko abantu 745 bashasha banduye uwu mugera wa corona, bituma abamaze kwandura kuva iki kiza gishika mu gihugu bashika 212.573. Mu ndwi iheze, reta yavuze ko imaze gutanga incanco imiriyoni 1,7 za AstraZeneca, nyinshi muri izi zikaba ari doze ya mbere. Kenya itegekanya ko gushika mu mpera z'uno mwaka izoba imaze gucandaga abantu imiriyoni cumi.	https://www.bbc.com/gahuza/amakuru-58160301
business	Ukraine: 'ntihagire ikindi mugurira muri Russia kiretse umwavu n’ingano' - niko US igabisha Africa	"Uwuserukira Reta Zunze Ubumwe za Amerika mw’ishirahamwe ONU  yaragendeye ibihugu vya Afrika, kimwe mu vya mugenza, kwari ukugabisha ko bitohirahira ngo bigurire ikintu kindi mu Burusiya kiretse intete n’umwavu, anagabisha ko bishobora gufatirwa ibihano. Mu kiganiro n’abanyamakuru i Kampala muri Uganda, Linda Thomas-Greenfield yavuze ati:  “Uburusiya bwama buvuga ngo ibihano bwafatiwe ku mfungurwa no ku bindi bifitaniye isano n’uburimyi vyatumye ibiciro biduga mu bihugu bitari bike. [...] Nagomba kumenyesha ko ata bihano twafatiwe ibintu ivyo ari vyo vyose vy’uburimyi biva mu Burusiya. “Uburusiya burashobora gushora hanze ibidandazwa vyabwo vyo mu gisata c’uburimyi, harimwo umwavu n’ingano, kandi n’ibindi bihugu birashobora kubigura”. “Nayo ku bihano vyafatiwe Uburusiya”, niko Linda Thomas-Greenfield abandanya avuga, “nk’akarorero ku bitoro, mu gihe igihugu cofata ingingo yo gukorana n’Uburusiya mu bisata bwafatiwemwo ibihano, aho coba gihonyanze ibi bihano[…].  Aha rero tugabisha ibihugu ko bitohirahira ngo birenge kuri ibi bihano”. Ibihugu hafi vyose vya Afrika bishima kutegamira kuri Ukraine muri ino ntambara yayo n’Uburusiya. Ibi mu bisanzwe bisigurwa n’ukutagirira icizere Uburengero, imyaka vyamaze mu bukoloni, be n’impuhwe z’incabwenge mu bihugu bitari bike vya Afrika zize mu Burusiya. Aho nyene, ibihugu bimwe bimwe vya Afrika ni abakiriya bakomeye b’intete za Ukraine, bakaba bahanzwe n’ikibazo c’ubukene bw’imfungurwa kigenda ciyongera. Ni mu gihe ku rubuga, intambara zibandanya ziha inkumbi muri Ukraine. Mu turere tw’intara ya Donetsk tugenzurwa na Ukraine, abasivire batanu baraye bishwe n’ingabo z’Uburusiya, nk’uko bivugwa n’umukuru wa gisirikare muri Donetsk Pavel Kirilenko. Yanditse ku rubuga rwa Telegram ati: ""Kw’igenekerezo rya 5 Myandagaro (5), Abarusiya bishe abasivire batanu ba Donbass. Abandi 14 barakomeretse”. Ni mu gihe hari amakuru avuga ko hari igice kigira kabiri c’imfashanyo Amerika iha Ukraine gifise agaciro k’umuriyaridi umwe cimirije gutangwa. Isoko ryabwiye Reuters ko ibiro vy’umukuru w’igihugu wa Amerika mu ndwi iza - ari nko ku wa mbere – bizotangaza iyindi mfashanyo ingana n’umuriyaridi w’amadorari y’abanyamerika izorungikirwa Ukraine. Muri ino mfashanyo harimwo ibisasu vya za muzinga zitera ibisasu vyinshi, zizwi nka HIMARS, ibirwanisho vyo gukorora indege vyo mu bwoko bwa NASAMS, hamwe n’ibimodoka ntamenwa vyo m ugisata c’ubuvuzi, bizwi nka 50 M113. Perezida Joe Biden ntaratera igikumu kuri uru rupapuro, bikaba bishoboka ko ibigize iyi mfashanyo, ibi navyo bikaba ari ibitigiri hamwe n’ubwoko bw’ibirwanisho, bishobora guhinduka. Mu gihe Biden yoterako igikumu, iyi yoba ari yo mfashanyo nini cane itangiwe icarimwe ihabwa Ukraine kuva intambara itanguye. Amerika imaze kurungikira Ukraine imfashanyo y’agaciro k’imiriyaridi 8.8 igizwe n’ibirwanisho n’ibindi vya nkenerwa. Maison Blanche/White House yanse kugira ico ishikirije ku vyerekeye iyi mfashanyo yimirije."	https://www.bbc.com/gahuza/articles/c4npqng4rgeo
entertainment	New York 'yubatswe n'ukuboko kw'Imana' - indirimbo nshasha ya Cinjire	"Ni umuvugizi w'Ubushikiranganji bw'intwaro yo hagati, umutekano n'iterambere rusangi mu Burundi, ariko kandi abatari bake bamuzi kw'izina rya CINJIRE, uyu si uwundi ni Pierre Nkurukiye, yahawe iryo ritazirano kubera ururirimbo n'urukurikirane rw'indirimbo yise CINJIRE rwasohotse mu 2019. Cinjire aherutse gusohora ururirimbo yise New York Chante Dieu (twovuga mu kirundi tuti New York, ririmba Imana), akavuga ko yaruririmvye ari muri ico gisagara gikomeye co muri Reta Zunze Ubumwe za Amerika. Nkurikiye alias Cinjire yabwiye BBC ko mu kuririmba iyo ndirimbo yakozweko n'ukuntu New York yubatse vy'igitangaza, ariko asanga ibibanza vyo guhimbaziramwo Imana vyariyumanganijwe. Ati: ""Nshitseyo naritegereje New York ndabona ko ari igisagara cubakitse koko, n'amazu maremare cane, mugabo ngiye kurondera ibibanza canke ingoro z'Imana, nasanze ari utuzu dutoduto, umengo ntaco tumaze, ari naho naciye ngira iciyumviro co kubabwira nti baririmbe Imana. ""Nahisemwo New York kuko ari bwo bwa mbere nari ngiyeyo, nabonye ibintu bitangaje, na rirya ari ikirimba c'isi yose kuko ari ho hari icicaro c'ishirahamwe ONU. ""Naririmvye ivyo mbona kuko vyarantangaje kubona mu gisagara nka kiriya ata ngoro z'Imana nininini zihari kugira ngo biboneke ko nabo bayihaye ikibanza. ""Rero nashimye kuhatangira ubwo butumwa kugira ngo nabo koko bahe Imana ikibanza kiyibereye kuko yabahaye ivyo vyiza bagashobora gushika kuri biriya bashoboye kwubaka"". Pierre Nkurikiye alias Cinjire avuga ko yatanguye kwandika indirimbo yiga mu mwaka wa kane w'amashure y'intango. Ati: ""Niho natanguriye buke buke kuririmba"". Yabandanije aririmba mw'isengero kubera yari mu mihari ya Gatorika, akaba yari mu muhari w'aba Scout. Ivy'umuziki ugezweho yagiye kubitangura ageze muri kaminuza y'inyamiramabi, ari ho yatanguye gukora ururirimbo rwa mbere rukozwe muri studio, asanzwe ari intwazangabo mu gipolisi c'Uburundi. Ati: ""Kuririmba n'amabanga nsanzwe njejwe biranyorohera kuko ni ubutumwa bumwe. ""Mu ndirimbo zanje nsaba abantu gushira imbere ineza bakarwanya ikibi, urwego ndimwo rw'inyamiramabi narwo rujejwe kurwanya ikibi, urumva rero ko ari ibintu bijanye"". Yagiye gusohora urukurikirane rw'indirimbo (album) rwa mbere mu 2019 yise CINJIRE, izina rizwi cane yahavuye yitirirwa gushika ubu. Pierre Nkurikiye alias Cinjire avuga ko mu Burundi hakiri ikibazo nyamukuru ku banyamuziki kuko umuziki utaratangura guhemba neza canke kubeshaho abawukora nk'uko bimeze mu bindi bihugu. ""Abumviriza imiziki ntibaturiha, haracariho ikibazo"", niko avuga, akizera ariko y'uko mu misi iri imbere ibintu bishobora guhinduka kuko hari ""amategeko ariko arahinyanyurwa"". Hagati aho, avuga ko akarusho gakomeye ari uko ashoboye gushikiriza ubutumwa bwiwe uko abona ibintu, ""hanyuma abantu bakabwakira bakagira ico babuvuzeko, kandi bukanagira ico bubahinduyeko"". Ati: ""Utanze ubutumwa ntihabura n'umwe buhindura. Ururirimbo rwanje ndarutanze ntirubura n'umwe ruryohera rukamunezera, kubwanje iyo niyo nyungu ihambaye"". Nkurikiye aranegura ukungene abarundi bahurumbira umuziki wo hanze, ariko akavuga ko ahanini biva ku nzira uzananamwo, inzira avuga ko ari iz'abazungu bafise intumbero zabo n'uburyo bwo gukundisha ibintu vyabo. Ati: ""Abarundi barakunda ivy'iwabo ariko baraneshwa n'ibiba bivuye hanze kuko akenshi biza mu nzira z'itangazamakuru atari iz'abarundi"". Abona ko amaradiyo n'imboneshakure bidaha umwanya ukwiye indirimbo n'utugenegene vy'Uburundi nk'uko biri mu bindi bihugu avuga ko amaze kujamwo, aho usanga ""indirimbo n'imico kama babiha 80%"", akabona ko ari ukutamenya. Ati: ""Uburundi burikwije haba mu mvyino, mu ntambo, mu ngoma n'ibindi bijanye n'imico n'imigenzo vy'Uburundi"". Atera akamo ibimenyeshamakuru guha ikibanza kinini ivyo ""ng'aha iwacu mu Burundi"", akavuga ko bifise akanovera kuko biba ari ibintu bitarononwa."	https://www.bbc.com/gahuza/amakuru-61270112
entertainment	Espérance Mukashema uzwi kuri Radio Ubumwe yapfuye azize uburwayi mu Buholande	"Umupfasoni Espérance Mukashema asanzwe azwi mu batavuga rumwe n'ubutegetsi bw'u Rwanda yapfuye azize indwara aho yari yarahungiye mu Buholande. Uyu mupfasoni ari mu barokotse Jenoside yo mu Rwanda yari umwe mu basaba ko Abanyarwanda bose bumva ko bakozweko n'iyo Jenoside. Espérance Mukashema n'umugabo wiwe bompi bari abatutsi. Umugabo wiwe wa mbere yishwe n'abahutu b'intagondwa, avuga ko umuhungu wiwe nawe yishwe n'abasirikare ba FPR/RPF b'ico gihe. Mukashema asize yanditse agatabo yise ""Bishe Umumalayika"", karimwo igishingantahe c'ivyabaye muri ubwo bwicanyi bw'agahomerabunwa mu mwaka wa 1994 mu Rwanda. Muri ako gatabo, avuga ingene imfura yiwe yari ifise imyaka umunani yishwe n'abasirikare avuga ko bari aba FPR. Ati: ""Bishe umumalayika, ni ukuvuga ngo bishe umwana yari ataramenya ubwenge, wicaye ku bibero vya Musenyeri Gasabwoya, abasirikare b'inkotanyi bari bayobowe na Fred Ibingira, baraza bamurasa mu mugongo, acikamo kabiri"". ""Kuba umumalayika rero, ntabwo yabonye ko ari abagizi ba nabi, ntabwo yari azi ivy'ari vyo. Ni ukwica umuntu utabarwanya, utazi ikibi n'iciza, ari umwana mutoyi"". Umupfasoni Mukashema yasaba Abanyarwanda kwiyubaka, bakirinda inzika n'inzangano. Avuga mu gihe co kwibuka umwana wiwe, yagize ati: ""Ibibazo vyabaye iwacu vyabaye kuri buri Munyarwanda wese, Umunyarwanda wese afite ibikomere, yarakomeretse, Umunyarwanda wese yarababaye. ""Icabivura ni uko twese twafatana mu mugongo, tukabona ko ikibazo atari icumwe, ariko ko ari ica twese nk'Abanyarwanda"". Mukashema yumvikanaga anenga ubutegetsi bw'u Rwanda kuri radio ikorera ku rubuga ngurukanabumenyi yitwa Ubumwe. Yagiye ifatwa ko ari iy'urunani MRCD-Ubumwe rw'imigambwe itavuga rumwe n'ubutegetsi mu Rwanda yose ikorera mu mahanga, ruvugwa mu rubanza rwa Paul Rusesabagina n'abandi bantu 20 rubandanya mu Rwanda."	https://www.bbc.com/gahuza/amakuru-57960752
politics	Intambara ya Ukraine: Russia irakangisha guhagarika gutanga gaz nimba itarishwe mu ma rouble	"Uburusiya bwabwiye ibihugu vy'amahanga bitakiri ""abagenzi"" ko bitegerezwa gutangura kuriha gaz mu ma rouble (amafaranga y'Uburusiya) canke naho buyihagarike. Vladimir Putin yashize umukono kw'itegeko ry'umukuru w'igihugu rivuga ko abagura gaz ""bategerezwa kwuguruza ama konte mu mabanki y'Uburusiya"" guhera ku wa gatanu. ""Nta n'umwe agurisha ikintu ku buntu, kandi ntitugiye gutanga ubugiraneza - bivuze ko, amasezerano ahasanzwe azohagarikwa,"" nk'uko umukuru w'igihugu yabivuze. Ivyo Putin ashaka bibonwa nk'uko ari ukugerageza kuvyura rouble, yakorowe cane n'ibihano vy'Uburaya na Amerika. Itegeko ryiwe risigura ko abanyamahanga bagura gaz  bategerezwa kwuguruza ama konte muri banki Gazprombank yo mu Burusiya hanyuma barungikeyo amafaranga mu ma dorari canke ama euro. Gazprombank  yoca ivunja ayo mafaranga mu ma rouble ariyo yoca akoreshwa mu kuriha iyo gaz. N'ubwo iryo tegeko ryerekeye gas izogurishwa kuva ku wa gatanu (uyu munsi) kubandanya, iyo gaz ntizorihwa n'abanya-Buraya  imbere yo hagati mu kwezi kwa gatanu, nk'uko Dr Jack Sharples, umushakashatsi mu kigo ca Oxford gikora ivyigwa ku masoko ntanganguvu (Oxford Institute for Energy Studies) yabibwiye BBC. Ivyo bisigura ko ata bwoba ko gaz igiye guhagarara kuboneka ubwo nyene. Prezida Putin yavuze ko kuba hagiye gukoreshwa ama rouble ari kugirango hakomezwe ubwigenge bw'Uburusiya. Ubudagi bwavuze ko ivyo Uburusiya buhinduye  ari nk'""igikangisho"". Kuva Uburusiya buteye Ukraine, ibihugu vy'iburengerazuba vyarafashe ibihano vy'ubutunzi n'ivyo urudandazwa ku Burusiya, ariko ishirahamwe rya Buraya nta bihano ryashize kuri gaz n'ibitoro, bitandukanye na Reta zunze Ubumwe za Amerika na  Canada, kuko ibihugu birigize  gaz nyinshi bikoresha iva mu Burusiya. Ishirahamwe rya Buraya rivana mu Burusiya 40% ya gaz na 30% y'ibitoro kandi ntaho ryokura ivyobisubirira mu  buryo bworoshe hamwe hogira igihungabana mu kuyihabwa. Hagati aho Uburusiya buronka miriyoni 400 z'ama euro buri  munsi  kuri gaz bugurisha  muri iryo shirahamwe kandi ntibufise ingene bwohindukiza iyo gaz ngo buyishore ahandi. 'Ibintu bishobora gushika kure cane' Abaraba ibintu n'ibindi bavuga ko Uburusiya buhagaritse kurungika gaz mu bihugu vya Buraya mu ""guhata ikibazo"" vyoshikana ibintu ""kure hatanashitswe no mu bihe bikomeye cane vy'intambara yo kurabana ay'ingwe (Cold War/Guerre Froide). Abasesenguzi bo muri Fitch Solutions babona ko vyozana ""izindi ngaruka mbi cane ku mafaranga y'Uburusiya"". Ntibinagaragara neza kandi niba uburyo bushasha Ubususiya bushaka kurihwamwo bwotuma kuriha mu ma euro bica bivanwaho rwose. Amakompanyi  n'ama  reta y'iburengerazuba yiyamirije ivyo Uburusiya busaba vyo kuriha gaz mu ma rouble nko guhonyanga amasezerano ahasanzwe, kuko avuga ko kuriha biba mu ma dorari canke ama euro. Umushikiranganiji wa mbere w'Ubudagi Olaf Scholz yavuze ko amakompanyi yo mu Budagi azobandanya kuriha gaz y'Uburusiya mu ma euro nk'uko amasezerano abivuga. Nathan Piper, umukuru w'ubushakashatsi ku  bitoro na gaz muri Investec, yabwiye BBC ko ingingo ya Putin ari ukugerageza nawe gushira igitutu ku bihugu vy'Uburaya kandi ko rouble rirondewe cane mu makungu vyoshobora guca biduza agaciro k'iryo faranga. Ariko yongerako ati: ""Uburusiya ku gihe kirekire bukeneye kuguma ari  umwizerwa mu kugurisha gaz gutyo rero  ntawomenya niba bwohagarika kurungika iyo gaz"". Dr Sharples  wo muri Oxford Institute for Energy Studies avuga ko impande zompi zishobora gutora  uko zivyitwaramwo urudandazwa  ntiruhagarare, canke rumwe muri izo mpande rushobora kuvuga ko amasezerano yahonyanzwe rugashikana ibintu kure. ""Ico umuntu yokwizera n'uko n'aho ibintu vyoshika kure aho rumwe canke impande zompi zisaba ko haba ukuzumvikanisha, gaz yoguma iza. Ariko ko ishobora guhagarikwa navyo ntawovuga ko bidashoboka"",  nk'uko abandanya abivuga. Ubudagi, bukura ica kabiri ga gaz n'ica gatatu c'ibitoro mu Burusia, cahamagariye abanyagihugu baco n'ama kompanyi y'ico gihugu kugabanya ikoreshwa ry'ivyo bicanwa mu kwitegurira ko bishobora gukena. Autriche nayo ivana 40% ya gaz mu Burusiya,  yongereje inguvu mu gucungera ingene ikoreshwa hamwe no gukurikirana amasoko yayo. Ku nteguro y'ibihe  bigoye ihasanzwe, ""intambwe ya mbere yo kugaba"", Ubudagi na Autriche vyompi vyamaze gutangura, n'imwe mu ntambwe zitatu zigamije gutegura igihugu guhangana n'ikena rishoboka ryo kuronka ivyo bicanwa. Mu ntambwe ya nyuma, reta zica zitangura kutanga gaz ku gipimo."	https://www.bbc.com/gahuza/amakuru-60953143
sports	Umukinyi nserukiragihugu wa DR Congo Lukoki yapfuye ku myaka 29	Umukinyi nserukiraghihugu wa Repuburika ya Demokrasi ya Congo (RDC) Jody Lukoki, yatanguye gukina mu rwego rw'abakuze  mu mugwi wa Ajax wo mu Buhorandi, yapfuye ku myaka 29. Lukoki yarakiniye kandi imigwi ya PEC Zwole,  Ludogorets yo muri Bulgarie hamwe na  Yeni Malatyaspor yo muri Turkia, ubu akaba yaheruka kwinjira muri  FC Twente yo mu Buhorandi. FC Twente, mw'itangazo ku rubuga rwayo rwa internet, yavuze ko ''FC Twente yashegehswe kandi yababajwe cane n'ivyashitse.'' ''FC Twente isangiye umubabaro n'abiwe kandi ubifurije kwifata cane muri ibi bihe babuze umuntu akomeye cane''. Icatumye urupfu rwa Lukoki  ntikiramenyekana. Uwo mukinyi wo ku ruhande yari yinjiye muri FC Twente ku masezerano y'imyaka ibiri mu kwezi kwa gatandatu guheze ariko aca agira imvune ikomeye mw'ivi  mu kiringo co kwitegurira umwaka mushasha w'inkino. Amasezerano yiwe na FC Twente yahagaritswe mu kwezi kwa  Ruhuhuma (ukwa 2), kubera ivyo umugwi wise ''ibintu bijanye n'ubuzima bwiwe''. Zwolle nawo wavuze ''umubabaro n'intuntu'' inyuma y'urupfu rwa Lukoki, yinjirije igitsindo ca mbere uwo mugwi mw'ihiganwa rya Buraya kuva wakabaho. Ku ndwi iheze uwo  mukinyi yari yashize kuri Instagram yiwe ubutumwa bw'uko  yari mu cumba co kwinonora (gym) yitegurira kugaruka inyuma y'imvune. Lukoki yinjije ibitsindo bitanu mu nkino 35 na Ajax imbere y'uko yimukira muri Zwolle mu 2014. Mu mwaka ukurikira yaciye aja muri  Ludogorets aho  yamaze imyaka itanu hanyuma agakina inkino 158 yinjijemwo ibitsindo 30. Inyuma y'umwaka w'inkino wa 2020-2021 muri Turkia, yaciye asubira mu Buhorandi muri Twente. Lukoki yaraserukiye Ubuhorandi ku rugero rw'abakiri bato ariko yatanguye kuba umukinyi nserukiragihugu wa RD Congo mu 2015. Ubwa mu nyuma  mu nkino zitatu yakiniye Leopards ariko zose ari za kivamdimwe, hari mu rukino rwazihuje na Burkina Faso mu 2020.	https://www.bbc.com/gahuza/amakuru-61385641
sports	Mikel Arteta yemejwe nk'umumenyereza mushasha wa Arsenal	"Arsenal yagenye uwahoze ari umukinyi wayo wo hagati, Mikel Arteta, ngo ayibere umumenyereza/umutoza ku masezerano y'imyaka itatu n'igice. Uwo mugabo w'imyaka 37 yatsindiye igikombe ca FA Cup kabiri mu myaka itanu yamaze akinira Gunners, akaba asubiriye umunye Espagne Unai Emery, yasezerewe mu kwezi guheze. Arteta yakora nk'umumenyereza w'icegera ca Pep Guardiola wa Manchester City, ikibanza yagiyemwo mu 2016 nyuma yo kuja mu zabukuru nk'umukinyi. Areteta yagize ati ""dukeneye kuba turiko turahiganirwa ibikombe vyo ku rwego rwo hejuru muri uyu mukino. ""Ivyo ni vyo namenyeshejwe neza na neza mu biganiro nagiranye na banyene ikipe Stan na Josh Kroenke hamwe n'abandi barongozi b'iyi kipe"". Azotangura icese akazi nk'umumenyereza wa Gunners kuwa Mungu, areke Freddie Ljungberg abandanye nk'umumenyereza mfatakibanza mu rukino rwo ku wa gatandatu na Everton - iyindi kipe Arteta yakiniye. Arsenal ubu ni ya cumi muri Premier League n'amanota 22. Areteta yongeyeko ati ""twese turazi ko akazi katurindiriye katoroshe kugira dushike ku vyo twivuza ariko ndizera ko tuzobishobora. ""Sinshobora kwihenda ngo mvuge ko ari ibintu tuzoshikako mu munsi umwe, ariko ikipe dufise ubu irimwo abakinyi bafise impano kandi turafise urwaruka rwiza ruriko ruraduga mw'ishure ryacu."""	https://www.bbc.com/gahuza/imikino-50869840
sports	Ayavugwa mu mupira w'amaguru: Mourinho, Ziyech, Damsgaard, Puig, Sarr	"Umumenyereza wa Tottenham Hotspur, Jose Mourinho, ntariko arirukanwa n'aho ibintu bitifashe neza kuri uyo murwi hamwe n'ibihuha bivuga ko abakinyi bakuru bakuru muri uyo murwi bafise impungenge . (Mirror) Milan na Juventus bariko bakurikiranira hagufi umukinyi wo ku ruhande wa Chelsea, Hakim Ziyech w'imyaka 27 akomoka muri Maroke. (Calciomercato) Leeds United, Southampton na West Ham United zishobora guhangana na Tottenham mu kurondera kugura umukinyi wo hagati wa Sampdoria umunya Danemark Mikkel Damsgaard w'imyaka 20. (Star) Imbere y'uko Arsenal itizwa umukinyi wo hagati, umunya Norvege Martin Odegaard wa Real Madrid afise imyaka 22, yari yananiwe no kuronka umunya Esupanye Riqui Puig w'imyaka 21 akina mu murwi Barcelona.(Express) Umuhagarikizi wa Ismaila Sarr avuga ko ibiganiro bigeze kure kugira ngo uyu munya Senegal w'imyaka 22 akina hagati muri Watford no mu murwi nserukiragihugu w'igihugu ciwe ashobore kwinjira muri Liverpool mu kw'icenda. (Liverpool Echo) Umukinyi w'inyuma wa Zenit St Petersburg, umunya Croatia Dejan Lovren w'imyaka 31 yahoze akina muri Liverpool, avuga ko umunya Misiri Mohamed Salah w'imyaka 28 bahoze bakinana kandi ari abagenzi pfa mpfe, agiye kumara iyindi myaka itari mike i Anfield. (Talksport) Manchester United ntirafata ingingo nimba yokwongereza ikiringo c'umwaka amasezerano ifitaniye n'umusatirizi w'umunya Uruguay Edinson Cavani w'imyaka 34, mu gihe umunya Esupanye akina hagati Juan Mata w'imyaka 32. hamwe n'umunyegori w'umunya Argentina Sergio Romero,w'imyaka 33 bobo bazosezererwa mu ci riza. (Manchester Evening News) Umukinyi w'inyuma wa Bayer Leverkusen, Timothy Fosu-Mensah w'imyaka 22 akomoka mu Buholande avuga ko vyabaye ngombwa ko ava muri Manchester United kugira ngo ashobore kubandanya n'umugwa wiwe. (Mail) Tottenham iriko irategurira ikibanza mu murwi w'abakinyi ba mbere bayo umwongereza Oliver Skipp w'imyaka 20 akina hagati mw'ihiganwa ry'umwaka uza inyuma y'ugukora bigashimwa muri  Norwich City aho yari yatijijwe. (Football Insider) Umukinyi wo hagati wa Real Madrid na Croatia Luka Modric w'imyaka 35 yemeye ko ashobora gukatwa umushahara kugira ngo ashobore kuguma akinira uyo murwi.  (Mundo Deportivo - in Spanish) Juventus yari yiyeyeje kugura umukinyi wo hagati wa Manchester United, umufaransa Paul Pogba mu kwa kane kw'umwaka uheze wa 2020, ikaba yari yemeye gutanga umunya Brezili akina ku ruhande Douglas Costa, umunya Bosnia akina hagati Miralem Pjanic, umunya Pays de Galles akina hagati Aaron Ramsey hamwe n'umufaransa akina hagati Adrien Rabiot kugira ngo ibaguze na Pogba - ariko Man U yarakuriye inkoni ku gishitsi uyu murwi wo mu Butaliyano mu kuwusaba imiliyoni 120 y'amadorari ya Amerika kugira ngo ishobore kubaha uyu mukinyi w'imyaka 27. (Calciomercato) Umuserukiri wa Pogba, Mino Raiola, avuga ko ""ategerezwa gukora mu bwitonzi bwinshi"" iyo havyutse ikibazo c'uyu mukinyi wa Manchester United mu gihe hari amakuru avuga ko Juventus yipfuza kwisubiza uyu mukinyi wo hagati. (Talksport) Manchester United itegerezwa kubanza ikihangana imbere y'ugukinisha umunya Cote d'Ivoire Amad Diallo w'imyaka 18 akina ku ruhande, mu gihe acimenyereza umukino wo mu Bwongereza, ibi bikavugwa n'umumenyereza w'uyu murwi w'abatarenza imyaka 23 Neil Wood. (Goal) Uwahoze ari umukinyi w'inyuma wa Manchester United n'umurwi nserukira gihugu w'Ubwongereza Paul Parker avuga ko amajambo y'umumenyereza Ole Gunnar Solskjaer ko umurwi wiwe utakiri mu yihiganira gutsindira ihiganwa ryUbwongereza ari ""amajambo atagira mvura"".  (Sun)"	https://www.bbc.com/gahuza/imikino-56036451
entertainment	Amwe mu mafoto meza yaranze Afrika: Hagati y'itariki 17-23 ukwezi kw'icenda mu 2021	Amafoto meza yatoranijwe ku mugabane wa Afrika ano mu yindi mihingo. Izi foto zose tuzifitiye uburenganzira bwo kuzikoresha.	https://www.bbc.com/gahuza/amakuru-58680659
health	Coronavirus - Africa: Hari icizere ko ibitigiri vy'abandura biriko biragabanuka	"Ikigo kijejwe kurwanya no gukinga indwara muri Afrika (CDC) kimenyesha ko mu ndwi iheze ibitigiri vy'abanduye coronavirus ku munsi ku munsi vyagabanutse. Ku mugabane wose, urugero rw'abanduye ku munsi ku munsi rwageze ku bantu 10.300 mu ndwi iheze, ibiharuro biri munsi ugereranije n'ivy'abari banduye mu ndwi y'imbere yayo vyari 11.000. Dr John Nkengasong arongoye ikigo CDC avuga ko ibi ""bitanga umwizero"". Gushika ubu, umugabane wose wa Afrika umaze kugira abantu bashika 1,147,369 banduye coronavirus, abarenga igice c'abo bakaba ari abo muri Afrika y'Epfo, hamwe n'abashika hafi 26.000 bapfuye. Dr Nkengasong avuga ko afise icizere ""ko dutanguye gutera intambwe buhoro buhoro"", ariko yongerako y'uko ""hakiri kare cane, cane koko - duhanganye n'umugera uteye ubwoba cane kandi ukwiragira ku muvuduko munini"". Ati: ""Aya makuru dutegerezwa kuyakira twiyubara cane "", agasibura ko adashaka ko abantu bijajara ugasanga bariyibagije ingingo zo kuzibira ikwirakwira ryawo. """"Ntidushaka na gato ko abanyagihugu bacu berekana ko barushe, maze ugasanga natwe turatezuye mu rugamba rwo kurwanya uwu mugera"". Asaba abanyagihugu kubandanya n'utwigoro two guhagarika ikwirakwira ry'umugera. Ashimikira cane cane ko abanyagihugu bobandanya bambara udupfukamunwa, bakabandanya bakurikira ingingo yo gutandukana, kandi ibikorwa vyo gupima bikabandanya. Dr Nkengasong avuga kandi ko ku mugabane wose abarenga imiliyoni 10 bashoboye gupimwa, Afrika y'Epfo ikaba ari kimwe mu bihugu vyapimye abantu benshi. Ibitigiri vy'abanduye n'abamaze gupfa biri hasi ugereranije n'ahandi kw'isi nka Bulaya, Amerika y'Epfo na Leta Zunze Ubumwe za Amerika aho yonyene gusa ifise abarenga imiliyoni zitanu n'igice z'abanduye. Hagati aho, abahinga bamwe bamwe baragabisha ko muri Afrika ibitigiri vy'abanduye bishobora kuba bisumba ibitangazwa kubera ubushobozi buke bwo gupima. Mu ntango, vyasa n'uko umurindi w'ikwirakwira ry'uwu mugera wari ku rugero ruto, ariko rukaba rwagiye ruriyongera bukebuke, cane cane muri Afrika y'Epfo. Ishure kaminuza yo muri Amerika Johns Hopkins ikurikiranira hafi uwu mugera rivuga ko Afrika y'Epfo ifise abantu 596.060 bawanduye, igitigiri kirenga igice c'abanduye ku mugabane wose wa Afrika, ikagira gatanu kw'isi. Abandura bagiye baragabanuka, ivyo bituma ibitigiri ku mugabane wose navyo bigabanuka. Igitigiri co kw'isonga cageze ku barenga 12,000 bandura ku munsi, iki kikaba caragabanutse cane gushika ku rugero rwa 5,000. Igihugu ca Afrika gikurikira ku rutonde rw'ibihugu bifise abanduye benshi ni Misiri, ikaba iza mu kibanza ca 31 kw'isi n'abandu 96,914 banduye."	https://www.bbc.com/gahuza/amakuru-53863085
sports	Amakuru avugwa ku bakinyi Lionel Messi, Luis Suarez, na Alexis Sanchez	"Umusatirizi rurangiranwa wa Barcelona Lionel Messi ahejeje gutangaza ko azoguma muri uyu murwi kuko ""ata"" murwi n'umwe ushoboye kumugura ku kiguzi gisabwa, nawe akaba atipfuza kwitwarira uyu murwi muri sentare. Uyu mukinyi yari aherutse kumenyesha ko yipfuza kuva muri uyu murwi, ariko amasezerano afitaniye na Barcelona akaba ategeka ko umurwi umukeneye utegerezwa kumugura ku giciro c'imiliyoni 700 z'ama Euro. Avugana n'ikinyamakuru Goal, Messi yavuze ati: ""Naribaza kandi nari nzi neza ko nari mfise uburenganzira bwo kugenda"". ""Igihe cose, umukuru w'umurwi yama ambwira ko ihiganwa rirangiye nari gushobora gufata ingingo yo kuguma mu murwi cane nkagenda"". ""Rero nemeye kuguma muri uno murwi. Ubu rero ngiye kubandanya nkinira uyu murwi kubera umukuru wayo yambwiye ko inzira yonyene ishoboka kugira ngo ngende kwari uko uwunkeneye angura imiliyoni 700, ibi navyo bikaba bidashoboka"". Messi avuga ko iyindi nzira kwari ukwitura ubutungane, ariko akaba atavyo ashaka. Ati: ""Sinumva ko nashobora kuja kwitwarira Barcelona kubera ni umurwi nkunda, wampaye vyose kuva ndawushitsemwo"". ""Ni umurwi w'ubuzima bwanje, niwo wampaye ubuzima. Ndazi neza ko ntari kwubahuka kwitwarira Barça muri sentare"". Avuga ko n'umuryango wiwe utavyumva. Ati: ""Igihe mbwiriye umugore n'abana ko nshaka kuva muri uno murwi, ryabaye ibara"". ""Bose baciye barira, abana ntibashaka kuva i Barcelona, kandi ntibanashaka guhindura amashure"". Inyuma y'iminsi icenda Barcelona yabitswe ibara na Bayern ku bitsindo 8-2 mu gice ca kabiri gishira ica nyuma mw'ihiganwa rihuza imirwi yabaye iya mbere i Bulaya (Uefa Champions League), Messi yatangaje ko yipfuza kuva muri uyu murwi inyuma y'imyaka 20 amazemwo. Barça yarangije ihiganwa ry'umwaka w'inkino uheze ata gikombe na kimwe ironse, bica biba ngombwa ko yirukana umumenyereza Quique Setien imusubiriza na Ronald Koeman yigeze kumenyereza Everton hamwe n'umurwi nserukiragihugu w'Ubuholande. Umusatirizi wa wa Barcelona Luis Suarez yemeye kuja gukinira umurwi wa Juventus wo mu Butaliyano, nk'uko bivigwa n'umumenyeshamakuru wa BBC Radio 5 Live, Guillem Balague. Suarez ashobora kwimukira muri uyo murwi wo mw'ihiganwa Serie A kuri gusa - cane ku giciro kibayabaye - mu gihe yoshobora kwemererwa n'umurwi wiwe wa Barcelona ko ashobora kuvuwamwo akaja kuronderera ahandi. Amasezerano uyu mukinyi akomoka muri Uruguay afitaniye na Barcelona azorangira mu mwaka uza, ariko mu gihe yoshobora gukina inkino zingana n'ibice 60% mu mwaka w'inkino wa 2020-2021, ashobora kwongerwa uwundi mwaka. Mu gihe yokwimukira muri Juventus, suarez yokwisanga ariko akinana n'umukeba akomeye cane wa Messi, Cristiano Ronaldo. Alexis Sanchez yahoze akinira Manchester United avuga ko atigeze na rimwe aryoherwa no gukinira uyu murwi kuva awinjiyemwo avuye muri Arsenal. Sanchez ubu yinjiye burundu mu murwi Inter Milan inyuma y'umwaka yari amaze awukinira nk'intizo avuye muri Man United. Avuga ko amaze kwimukira muri Manchester United mu masezerano yo kuguzanya abakinyi, aho Arsenal nayo yahawe Henrikh Mkhitaryan mu kwa mbere 2018, yanasavye umufasha  wiwe nimba ashobora guhagarika amasezerano yiwe akisubirira i Londres. Mw'ireresi yacishije ku rubuga rwa Instagram, uyu mukinyi w'imyaka 31 avuga ati: ""Rimwe na rimwe, hari ibintu uba utabona neza mpaka ushitseyo"". ""Hari ikintu ntari namenye, kandi nticari ciza"". ""Numva nezerewe cane , kuko nkiri muto narakunda cane uyu murwi, ari naco gituma nahemutse ndawinjiyemwo. Ariko muvy'ukuri, sinari nabwiwe ingene ibintu vyari bimeze muri uyo murwi"". ""Umunsi wa mbere ntashe nabwiye umuryango wanje n'umufasha wanje nti: 'Nta buryo bwo guhagarika amasezerano nkisubirira muri Arsenal?', ariko baciye bantwenga""."	https://www.bbc.com/gahuza/imikino-54033118
business	Kenya: Abasoromyi b'icayi bajanye urubanza muri sentare ya Scotland	"Abakozi indwi bo mu mirima muri Kenya  bitwariye muri sentare yo muri Ecosse (Scotland ) imwe muri kompanyi zikomeye cane kw'isi zimbura icayi  basaba indishi ku mvune batewe n'akazi. Abo basoromyi b'icayi bavuga ko bagize imvune nyinshi  kubera uburyo bakoramwo mu mirima ya James Finlay  Kenya Ltd. Iryo ni ishami rimwe ry'iyo kompanyi ikorera henshi kw'isi ifise amamuko muri Glasgow mu kinjana ca 18. Iyo kompanyi ntiyemera urwo rubanza mu gushigikira ingingo zayo zijanye n'amagara n'umutekano mu kazi. Finlays batanguye bacuruza ipampa muri Ecosse mu 1750 ubu bakaba bafise  ibikorwa mu migabane itanu y'isi, Starbucks ikaba ari umwe mu bakiriya babo. Iyo kompanyi ni nini  cane ku buryo yimbura icayi gikwiye igikenerwa ku mwaka mu Bwongereza bwose. Iyo kompanyi yimuye icicaro cayo gikuru ikivana Glasgow ikijana Londres haraheze imyaka 15 ariko n'ubu yanditswe ko ikorera Aberdeen, ivyo bigatuma imanza irimwo zijanwa muri sentare za Ecosse. Abo bagabo n'abagore indwi bitwaye basaba indishi ingana n'ibihumbi 15 mu mafaranga y'abongereza £15.000, umwe umwe muri sentare ya Sheriff Personal Injury muri Edinburgh. Uwubunganira muri Kenya, Isaac Okero, avuga ko bagize imvune zitandukanye harimwo no mu ruti rw'umugongo. Yabwiye BBC Scotland ati: ""Abo bakozi bo mu cayi bavuga ko baravye imyaka bamaze bakorera James Finlay Kenya Ltd, n'uburyo bakoreramwo, bagiye baragira imvune buhoro buhoro gushika aho zigira ingaruka ku buzima bwabo."" ""Izo mvune zifatiye ku mubiri no mu mutwe."" Okero avuga ko bamwe bari bagikora igihe urwo rubanza rwatanguzwa muri ico gisagara kiri ku birometero birenga ibihumbi bitandatu uvuye muri Kenya, ariko ubu umwe wenyene ni we agikora. Abandi barungitswe mu kiruhuko canke naho ntibaba bagishobora gukora. Yibaza ko urwo rubanza ruzogira ingaruko irenze aho. Yavuze ati: ""Twizeye ko ruzotuma iyo kompanyi ihindura cane uburyo abakozi bakoreramwo, uru rubanza rero rukazotuma haba akarusho gafadika mu masezerano n'uburyo vy'akazi k'abasoroma icayi, hanyuma harangire ivy'uko hari abakozi b'abanyaKenya bagira invune zibakurikirana ubuzima bwose nk'uko aba bakozi indwi vyabashikiye."" Umuhinga mu bijanye n'imvune z'akazi David Short wo mu kigo ca Balfour and Manson co muri Edinburgh ni we  ahagarariye abo basoromyi b'icayi. Yavuze ati: ""Mu rubanza rwo muri sentare kimwe mu bintu vya mbere  ubanza kuraba n'aho witura, ni iyihe sentare izotwemerera kwakira urubanza. ""Ngaha dufise kompanyi yanditswe muri Ecosse, gutyo rero ikibanza ciza c'urwo rubanza ni muri sentare yo muri Ecosse. ""Twitwaye mu rubanza ku bisanzwe  rwobereye muri Kenya. Rwerekana uburyo abakozi babo bakoreramwo n'ubutunzi bwabo."" Imyaka ibiri urubanza rumaze gutangura mu 2017, umucamanza yategetse ko Finlays ireka abunganira mu mategeko abo basoromyi bagashika mu mirima yayo muri Kenya, ikabareka bakaraba uburyo abantu bakoreramwo. Finlays yaciye ishingisha urubanza rwo kuvyanka mu masentare yo muri Kenya iranarutsinda ivuga ko ingingo yo muri Ecosse idashobora gushirwa mu ngiro kiretse ibanje kwemerwa na sentare yo muri Kenya. Abasoromyi b'icayi barunguruje kuri iyo ngingo, uruzocibwa rukaba rwitezwe gusohoka mu kwezi kwa gatanu. Short avuga ati: ""Bitwaza ngo ntivyemewe mw'ibwirizwanshingiro. ""Naho vyoba biri uko, ni kuki batatureka ngo tuje kuraba? Ndakeka ko ari uko badashaka ko tubona uburyo buteye ubwoba abo bantu bakoreramwo."" Mu kwezi kwa kabiri, abo basoromyi b'icayi barerekanye uburyo abakozi bo mu yindi kompanyi yo muri Kenya bakoreramwo, abunganizi babo bo mu Bwongereza barabiraba. Gwen Morgan-Evans, wo mw'ishirahamwe ry'abashingwamanza Hugh James, avuga ati: ""Twaragiye muri Kenya turi kumwe na babiri mu bahinga bo mu Bwongereza kugira barabe ingene icayi gisoromwa kugira bagire inama sentare yo muri Ecosse y'ingene ubwo buryo bwo gukora buhungabanya amagara. ""Ico kibazo gishika kure. Hamwe urwo rubanza borutsinda, abarushingishije bizigiye ko vyozana akarusho ku bakora mu cayi muri Kenya."" Ikinyamateka ca vuba ca Finlays 1750 cashimikiye ku bikorwa vyayo muri Kenya. Umukuru w'iyo kompanyi Guy Chambers yakibwiye ati: ''Turemera ko vyose bitera ngo de kandi ko hama hari ivyo gukora neza gusumba. ""Ariko abatunegura rimwe na rimwe barirengagiza urugero rw'utwigoro twagize mu gufasha ab'aho dukorera."" Mw'itangazo umuvugizi yagize ati: ''James Finlays [Kenya] Ltd  yiyemeje kwiregura ku birego vyose vyashikirijwe haba muri sentare nkuru ya Nairobi canke iya All Sheriff Personal Injury."" Iyo kompanyi ivuga ko ibikorwa vyayo vyo kurima no guhingura icayi muri Kericho na Bomet birimwo abakozi ibihumbi 8 n'ubundi buzi bushamikiye ku cayi vyose ''bitanga inyungu ifadika muri ako karere"". Iryo tangazo rirabandanya riti: ""Twama turondera gushika ku rugero rwo hejuru rwo kwitaho amagara, umutekano n'ineza y'abantu bose dukorana. ""Dufise ingingo twashizeho kuva kera zijanye n'amagara n'umutekano aho hose dufise ibikorwa kw'isi, harimwo no muri Kenya."" Mu myaka ya 1980, imyiyerekano yarabaye hanze y'ahariko harabera inama rusangi ya buri mwaka ya Finlays i Glasgow ku buryo bwo gukoramwo mu mirima yayo y'icayi mu Buhindi. Umwe mu bari mu myiyerekano mu 1984 yari Roger Jeffery, ubu akaba ari umwigisha muri Kaminuza ya Edinburgh mu gisata c'ivyigwa vya poritike. Yavuze ati: ""Uwurongoye iyo kompanyi ico gihe yavuze ko turi abantu bahiga isoko hose, tuja ahantu hose turondera kuronka inyungu ku banyamitahe bacu kandi avuga ata kivyerekana na kimwe ashize ahabona ko ari abakoresha beza kandi ko abantu baronkera akarusho mu bikorwa vyabo."" Agira ico avuze ko urwo rubanza rw'ubu, Prof Jeffrey yavuze ati: ""Uvyihweje neza muri rusangi, wokwemera ko kurima icayi ari igikorwa kibangamye,  kandi ntibashobora gutangura guha abakozi babo imishahara nk'iyitangwa i Buraya, ariko nemera ko bashobora gusumvya  uko biri ubu."""	https://www.bbc.com/gahuza/amakuru-56296021
politics	Tanzania: Abashingamateka bashaka ko hasabwa imbabazi ku wasohowe kubera 'ipantaro ifata cane'	"Abashingamateka b'abagore muri Tanzania basavye ko hasabwa imbabazi umushingamateka yasohowe mu nama nshigamateka kubera impantaro yiwe. Umushingamateka w'umugabo yavuze ko ingene abogore bamwe bambara biteza urubwa inama nshingamateka. Hussein Amar yavugiye mu nama nshingamateja ku wa kabiri ati: ""Nyakwubahwa mukuru w'inama nshingamateka, akarorero n'urya mushikanje yicaye i buryo bwanje yambaye ishati y'umuhondo. Raba ipantaro yaje yambaye, Nyakwubahwa mukuru w'inama nshinganateka"". Umukuru w'inama nshingamateka yaciye ategeka uwo mushingamateka w'umugore, Condester Sichwale, gusohoka. Umukuru w'inama nshingamateka Job Ndugai yamubwiye ati: ""Genda wambare neza, hanyuma ugaruke"". Yongeyo avuga ko butari ubwa mbere aronka imyidogo ku nyambaro y'abashingamateka b'abagore, aca abwira abajejwe kwubahiriza inyifato mu nama nshingamateka kwankira kwinjira uwo wese atozoba yambaye uko bibereye. Mu gihe Amar atasiguye amakemwa yabona ku nyambaro ya Sichwale, yaciye asoma amategeko yo mu nama nshingamateka yemerera abagore kwambara ama pantaro, ariko atomora ko impuzu zidategerezwa kuba zifata cane. BBC imurondeye ngo agire ico ashikirije ntiyamuronse. Umugwi urungowe n'abashingamateka Jacqueline Ngonyani na Stella Manyanya ushimika uvuga ko ivyo mugenzi wabo yakorerwe atari vyo kandi ko impuzu za Madame Sichwale ata makemwa zari zifise. Ivyashitse vyatumye kandi havugwa vyinshi ku mbuga hwaniro irya n'ino kw'isi, bamwe bavuga ko ari akandi karoreo k'ingene abagabo bashaka kugenzura ingene abagore  bambara."	https://www.bbc.com/gahuza/amakuru-57334790
health	Mu Burundi havugwa umunyu mubi mu masoko. Bisigura iki?	Ubushikirangnji bujejwe urudandazwa mu Burundi buheruka kumenyesha ko hamaze kwibonekeza mu masoko umunyu udakwije ivyangomba ku magara y'abantu. Uwo munyu ngo nta cunyunyu ca iode gikwiye ufise, ngo ukaba ushobora kugira ingaruka ku magara y'abantu. Kugira dutahure izo ngaruka, twavuganye n'umushakashati ari mu batoye isabuni ikinga imibu itera malaria, Gerard Niyondiko.	https://www.bbc.com/gahuza/amakuru-49669529
politics	Burundi: Révérien Ndikuriyo yatowe kuba umunyamabanga mukuru wa CNDD-FDD	Umukenguzamateka Reveriyano Ndikuriyo niwe yemejwe n'abanywanyi ba CNDD-FDD nk'umunyamabanga mukuru mushasha w'uyo mugambwe uri ku butegetsi mu Burundi. Ni inyuma y'ikoraniro kaminuza ridasanzwe ryabereye ku mugwa mukuru wa poritike, Gitega, ku wa Mungu 24/01/2021. Umukenguzamateka Ndikuriyo asubiriye Evariste Ndayishimiye yari ajejwe ayo mabanga kuva mu 2016 igihe haba isubirwamwo ry'inzego zirongoye uyo mugambwe. Mu butumwa yacishije ku rubuga rwiwe rwa Twitter, umushingamateka Ndikuriyo yashimiye Perezida Evariste Ndayishimiye bagendanye, hamwe n'abanywanyi b'umugambwe wiwe bamwizeye. Yiyemeje kutazobahemukira. Umukenguzamateka Reveriyano Ndikuriyo yavukiye muri komine Kayogoro y'intara ya Makamba. Reveriyano Ndikuriyo yahoze ari mu banywanyi ba CNDD-FDD igihe wari ukiri umuhari warwanya ubutegetsi mu ntambara yadutse mu Burundi inyuma y'igandagurwa rya Perezida Melchior Ndadaye mu 1993. Uyo muhari umaze gutera igikumu ku masezerano yo guhagarika intambara, umukenguzamateka Ndikuriyo yarasubijwe mu buzima busanzwe akaba yararanguye amabanga atandukanye mu gihugu. Kuva mu 2004 yabaye buramatari w'intara ya Makamba asanzwe avukamwo, gushika mu 2007 aho abereye umushingamateka gushika mu 2010. Mu 2010, yatowe kuba umukenguzamateka, amabanga yasubiye gutorerwa mu 2015 mu matora yabayemwo impari nyinshi, maze aca atorwa kuyirongora gushika mu 2020. Muri kino gihe, asanzwe arongoye ishirahamwe ry'umupira w'amaguru mu burundi, FFB kuva mu 2013.	https://www.bbc.com/gahuza/amakuru-55785549
sports	Mesut Ozil avuga ko azoguma muri Arsenal gushika amasezerano arangiye mu 2021	"Mesut Ozil, umukinyi wo hagati w'umurwi Arsenal, avuga ko azoguma muri uyo murwi ""gushika ku munota wa nyuma"" w'amasezerano yiwe ategekanijwe kurangira mu kwa gatandatu 2021. Kuva inkino za Premier League zisubiriye gutangura mu kwa gatandatu, uyo mukinyi w'imyaka 31 ubu - yigeze kuba ari mpuzamakungu w'Ubudagi -  ntiyigeze akinishwa n'umumenyereza Mikel Arteta, avuga ko ari ukubera ""ibibazo bijanye n'urukino"". Amasezerano afitaniye na Arsenal amuha umushahara w'amapawundi 350.000 ( amadorari y'abanyamerika 458,421) ku ndwi. Ozil yahakanye amakuru avuga ko uyu murwi woba uriko urondera kumwishura umushahara wose w'umwaka umwe asigaje muri ayo masezerano. Yabwiye ikinyamakuru Athletic ati: ""Nivyo ibintu vyaragoranye ariko ndakunda Arsenal. Nije nzohitamwo igihe nzogira, si abandi bantu bampitiramwo umunsi wo kugenda"". Yongerako ati: ""Nzokwitangira umurwi uko nshoboye kwose. Ibintu nk'ibi ntaco bizongira, ahubwo bimpa ingoga. Muri kahise narashoboye kwerekana ko nshobora kwivyukiranya kandi nzosubira ndavyerekane"". Ozil, umukinyi yinjiye muri Arsenal mu 2013 aguzwe muri Real Madrid ku mapawundi imiliyoni 42.4, yaramaze igihe adakina igihe uyu murwi wamenyerezwa na Unai Emery, mu nyuma arasubira mu kibuga igihe wamenyerezwa vy'imfatakibanza na Freddie Ljungberg. Igihe Arteta afatiye ibintu mu minwe mu kwa 12 kw'umwaka uheze, Ozil yarakinishijwe mu nkino zose cumi za Premier League Arsenal yakinye imbere y'uko iri higanwa rihagarikwa vy'agateganyo mu kiringo c'amezi atatu kubera coronavirus kuva mu kwa gatatu. Hagati aho, mu nkino zose 13 za Arsenal ihiganwa risubiye kwugururwa, Ozil ntiyigeze akinishwa na rimwe. Mu kwa kane Arteta n'abakinyi biwe baremeye ko bakatwa ibice 12.5%, maze Arsenal nayo itangaza ko itegura guhagarika abakozi bayo 55 kubera ibibazo vy'amafaranga vyavuye ku kiza karanda ca coronavirus. Hagati aho, Ozil wewe ntiyemeye ko umushahara wiwe ugabanywa, akavuga ko abakinyi ""bafashwe gihutihuti"". Amenyesha ko iyo ngingo ishobora kuba ari yo yatumye ataronswa amahirwe yo kwinjira mu kibuga. N'aho yubaha ingingo ya Arteta yo kutamukinisha, Ozil abona ko yari kuba yarahawe akaryo ko kwerekana ivyo ashoboye mu kibuga. Ati: ""Urashobora kudakina mu nkino cumi zose zikurikirana kubera urwaye, ariko atari kubera ko utabishoboye canke kubera ufise ingeso mbi"". Avuga kandi ko atari we wenyene yanse gukatwa umushahara, ariko ko izina ryiwe ari ryo ryabonetse gusumba."	https://www.bbc.com/gahuza/amakuru-53765586
sports	Qatar 2022: Ronaldo avugako ugucanamwo na Man U kudashobora guhungabanya Portugal	"Cristiano Ronaldo avuga ko “avugira igihe ashakiye"" kandi ko icuka kibi kiri hagati ya we na Manchester United kidashobora “guhungabanya” umurwi wiwe wa Portugal mw’ihiganwa ry’igikombe c’isi yose. Man United iriko iraraba ico amategeko avuga mu gihe iriko irondera kurangiza igihe ca Ronaldo muri uyo murwi inyuma y’ikiganiro yagiriraniye n’imboneshakure TalkTV anegura uyu murwi. Ronaldo w’imyaka 37 yavuze ko yumva “yarahemukiwe n’uyu murwi” kandi ko “ata cubahiro” agifitiye umumenyereza Erik ten Hag. Ku wa mbere Ronaldo yavuze ati: ""Mu buzima bwanje, igihe ciza ni igihe canje”. Mu kiganiro kitari citezwe yagiranye n’abanyamakuru, uyu kizigenza w’umurwi nserukiragihugu wa Portugal yavuze ati: ""Si ntegerezwa kwiyumvira ku co abandi biyumvira. Mvuga igihe nshakiye. Abakinyi baranzi neza cane kuva kera kandi barazi uwo ndi we. ""[Portugal] Ni umurwi ukomeye unyotewe kandi ufise ihangiro. Rero ndazi ko kirya [kiganiro] kidashobora guhungabanya abakinyi n’intumbero yabo”. Uyu mukinyi Ronaldo yatsindiye Ballon d’Or (Umupira w’Inzahabu) incuro zitanu azoba arongoye umurwi nserukiragihugu wa Portugal mu rukino rwayo rwa mbere mw’itsinda H ruzoyihuza na Ghana ku wa kane. Asigaranye amezi indwi yonyene mu masezerano yiwe y’umushahara w’ibihumbi 500 (500.000) vy’amapawundi ku ndwi i Old Trafford ariko Man U ishobora guhagarika amasezerano ifitaniye nawe. Ivyo vyotuma yidegemvya agashobora kwimukira mu wundi murwi muri ka kanya k’igura n’igurishwa ry’abakinyi ko mu kwa mbere. Ntarasubira gukina kubera ingwara itazwi kuva aho Man U itsindiwe na Aston Villa 3-1 ku wa 06 Munyonyo (11) akaba ari we yari kizigenza, ariko avuga ko yumva ameze neza muri iri higanwa ry’igikombe c’isi rigize gatanu kuri we. Ronaldo ati: ""Numva nkomeye, narakize, ndakora imyimenyerezo neza, kandi nditeguye gutangura ihiganwa ry’igikombe c’isi yose neza cane bishoboka. ""Numva ko uyu murwi wa Portugal ufise ubushobozi budasanzwe. Ndibaza ko vyanse bikunze dushobora gutsinda, ariko dukeneye kwibanda cane ku rukino twimirije. Rero ni ngombwa ko twibanda kuri Ghana, dutsinde hanyuma tudugire aho. ""Tuzoraba duhejeje umurwi ukomeye, ariko ndizeye ko Portugal ari wo murwi ukomeye muri rino higanwa ry’igikombe c’isi. Ariko dutegerezwa kuvyerekana mu kibuga”."	https://www.bbc.com/gahuza/articles/cxrqy2g4g6wo
sports	Inkino mpuzamakungu z’ibihe vy’imbeho 2022: ibintu bitanu bizoziranga	Izi nkino, China iziteguriye mu buryo budasanzwe. Zizobera i Pékin/Beijing mu bihe bitoroshe vya Covid, hari n’ibihugu rutura bitazozitaba uko bisanzwe, kubera ingorane z’agateka ka muntu zivugwayo.	https://www.bbc.com/gahuza/imikino-60187736
sports	Ayavugwa mu mupira w'amaguru i Buraya ku wa mbere itariki 05.04.2021: Neymar, Mbappe, Haaland, Messi, Rice, Soucek	Umukinyi w'imbere wa Brezil Neymar, 29, yagiriraniye amasezerano na Paris St-Germain gushika mu 2026 - ubu uwo mugwi wo mu Bufaransa ukaba uriko urita ku rutare mu kugiriranira amasezerano nkayo n'umukinyi w'imbere w'Ubufaransa Kylian Mbappe, 22.  (Telefoot, via AS). Umukinyi w'imbere wa Borussia Dortmund, Erling Braut Haaland ashobora gutwara uwo mugwi amapawundi imiliyoni 34 kubera uwumuhagarariye Mino Raiola na se wiwe Alf-Inge bakeneye amapawundi imiliyoni 20 za komisiyo ku masezerano yiwe. (RAC1, via Marca) Mu masezerano ya Haaland azorangira muri uyu mwaka, harimwo ko ashobora kuja mu wundi mugwi ku mapawundi imiliyoni 64, ariko ashobora kuva muri uwo mugwi mw'ici riza mu gihe Dortmund itobandanya kuvyifatamwo neza mu nkino za Bundesliga, ntimaje no mu gikombe c'imigwi yabaye iya mbere iwabo.  (Sun). Hari urukurukuru rwavuga ko Haaland, 20, ashobora kuja muri Barcelone, ariko umumenyereza w'uwo mugwi Ronald Koeman yavuze ko ingingo iyo ari yo yose yerekeye kugura abakinyi itegerezwa gufatwa na prezida Joan Laporta. (AS). Lionel Messi arindiriye kuraba imigambi ya Laporta ku mugwi Barcelone imbere y'uko afata ingingo yo kuguma muri uwo mugwi canke kuja muri PSG canke Manchester City. (Mundo Deportivo-in Spanish) Angel di Maria yavuze ko yonezerwa akinanye na Messi mu mugwi wa PSG mu gihe uwo mukinyi w'imyaka 33 yoba avuye muri Barcelone. (beIN Sports,via Goal). Umumenyereza wa Leicester, Brendan Rodgers, afise icizere co gusinyisha umukinyi wo hagati Mskoti Callum McGregor,27, wo mu mugwi wa Celtic. (Sun). Umumenyereza wa West Ham, David Moyes, yavuze ko uwo mugwi uzotega amatwi abashaka kugura abakinyi Declan Rice,22, hamwe n'umukinyi wo hagati  Tomas Soucek,26, mw'ici riza. (Mirror Manchester United na Juventus n'imigwi yerekana ko yipfuza cane kugura umukinyi w'imbere wa Barcelone umufaransa Ousmane Dembele, 23, ariko Liverpool na PSG na bo baguma bamukurikiranira hagufi. (Mundo Deportivo-in Spanish). Umukinyi wa Espagne ucas Vazquez,29, amasezerano afitaniye na Real Madrid agiye kurangira muri uyu mwaka, ashobora kwerekeza mu migwi ya Manchester United, Chelsea, AC Milan na Bayern Munich.  (ABC-in Spanish) Juventus nta bushobozi bafise bwo kuriha amapawundi imiliyoni 8.5 umugwi wa Athletico Madrid mu ntumbero yo kwongerereza amasezerano umukinyi w'imbere wa Espagne Alvaro Morata y'uwundi mwaka umwe kubera ikibazo c'ubukene bw'amahera. (AS) Umukinyi w'inyuma wa Everton na Colombia, Yerry Mina, 26, ashaka kwungururiza mw'ihiganwa ryo mu Butaliyano mw'ici riza, aho imigwi ya Inter Milan na Fiorentina imwipfuza cane. (Sun) Umumenyereza wa Manchester United Ole Gunnar Solskjaer yavuze ko umukinyi w'imbere wa Argentine Sergio Aguero, 32, adashobora kuza muri uwo mugwi inyuma yo kurangiza ikiringo ciwe mu bakeba babo ba Manchester City muri uyu mwaka. (Goal)	https://www.bbc.com/gahuza/amakuru-56639988
politics	Umukenyezi w'umushikiranganji wa mbere wa Lesotho yatawe muri yompi	Igipolisi camenyesheje ko umukenyezi Thabane  azosomerwa ivyaha yagirizwa na Sentare nkuru  kuri uyu wa gatatu. Hari haheze hafi ukwezi yarahunze, yinyegeje mu gihugu kibanyi ca Afrika y'epho, akaba yafashwe n'igipolisi  kuri uyu wa kabiri avuhe mu gisagara ca Maseru. Vyitezwe ko Maesiah Thabane amara ijoro rya mbere mw'ibohero inyuma yo guhatwa ibibazo bijanye n'urupfu rw'uwahoze ari umugore w'umukuru w'igihugu ariko  bahukanye. Umuyobozi mukuru w'igipolisi Holomo Molibeli  yabwiye BBC ko uyo mukenyezi  azokwitaba sentare nkuru ku musi wa gatatu, asomerwe  ivyaha yagirizwa ku rupfu rw'uwo mukenyezi mu 2017. Umukenyezi Lipolelo Thabane yagiranye ibibazo bijanye no kwahukana n'umushikiranganji wa mbere Thomas Thabane. Yarasiwe hafi y'urugo rwiwe  imisi ibiri gusa, imbere y'uko haba ibirori vy'ukwimika Thomas Thabane nk'umushikiranganji wa mbere. Amakuru ajanye n'ukwagiriza Maesiah Thabane  mu rupfu rw'uyo mukenyezi yari inkuru ikomeye mu kwezi guheze - aho benshi batangajwe no kubona yaciye ahunga. Ikindi catangaje ni ukubon vyasa nk'uko umugabo wiwe yari afise uruhara muri urwo rupfu rubabaje, ariko ntagire ico abivugako. Ntibiramenyekana neza nimba umkenyezi wa Thabane azosaba kurekurwa vy'agateganyo niyitaba sentare, ariko igipolisi kiza cavuze ko kitazobimwemerera, kuko cemeza ko ashobora gufata indege agahunga.	https://www.bbc.com/gahuza/51374781
entertainment	Prince Philip yari samurarwa wa Edinburgh, umugabo w’umwamikazi Elizabeth II w’Ubwongereza, yaryamiye ukuboko kw'abagabo	Prince Philip, samurarwa w’I Edinburgh akaba n’umugabo w’umwamikazi Elizabeth II w’Ubwongereza, yasandavye afise imyaka 99. Umuganwa n’umwamikazi bari bamaze imyaka 70 bubatse. Baraganye k’uwa 20 z’ukwa cumi na rimwe 1947, i Westminster Abbey, mu gisagara ca London. Kurikirana vyinshi muri iyi video ku buzima bw'uyu muhisi...	https://www.bbc.com/gahuza/amakuru-56692424
religion	Sudan y'Epfo:''Sinshaka abapatiri b'ibijuju''	"Umu Karidinari ari mu kiruhuko c'izabukuru muri Ekleziya Katorika yaneguye ubushobozi bwa bamwe mu ndongozi za Ekleziya muri Sudan y'Epfo. Kardinari   Gabriel Zubeir Wako yahoze ari musenyeri mukuru wa Khartoum yavuze ati: ''Sinshaka abapatiri b'ibijuju mw'isengero'', aho hari mu rugendo yagize mu gisagara ca Wau kiri mu buraruko bushira uburengero. Yavuze kuri uyu wa mungu ati: ''Mu minsi maze ngaha i Wau, hariho abapatiri twabonanye ndumva ko benshi batazi indinganizo n'inyigisho zo mw'isengero,  bigisha ibintu bidafashe. Bakeneye gusumvya aho bageza ubu "". Uwo mu karidinari azokwiza imyaka 80 y'amavuko mu kwezi kuza, , arubashwe kandi arazwi cane mu kuba yarashigikiye amashure. Yaratewe iteka na reta ya Sudan y'Epfo mu 2016 kubera uruhara rwiwe mu gushigikira indero y'abana bangana na miriyoni zibiri bari barateshejwe izabo n'intanbara muri Sudan y'Epfo. Yaranarungitse abapitiri kubandanya ivyigwa i Roma no muri Kenya , kugira bace impamyabushobozi za masters na doctorat. Mu bo yarungitse kubandanya ivyigwa harimwo uwamusubuiriye Musenyeri Mukuru Dr Michael Didi, ubu arongoye diyosezi ya Khartoum , n'uwurongoye diyosezi nkuru ya Juba, Dr Stephen Ameyu."	https://www.bbc.com/gahuza/55799287
politics	Pierre Buyoya na bagenziwe bavuga iki ku munyororo wo guherayo baciriwe?	"Petero Buyoya na bagenziwe baherutse kwagirwa n'icaha co kugandagura umukuru w'igihugu Melchior Ndadaye bariyamiriza urubanza rwaciwe na sentare y'u Burundi. Itangazo Bwana Buyoya wenyene yarungikiye BBC rivuga ko abafatiwe ibi bihano bavuga ko bafise uburenganzira bwo kwungururiza mu masentare yo mu gihugu canke mpuzamakungu. Sentare ntahinyuzwa mu Burundi yakatiye Bwana Buyoya - yatwaye u Burundi ubugira kabiri (1987 - 1993 na 1996 - 2003) - hamwe n'abandi bantu 15 umunyororo wo guherayo. Abandi batatu baciriwe gupfungwa imyaka 20 nayo umwe yambitswe izera. Abaciriwe urubanza bose hamwe ni 20 - benshi bahoze ari abasirikare bakuru - bane (4) muri bo ni bo basanzwe bapfunze uwundi yahora yidegemvya mu Burundi, abandi bose baba hanze. Iri tangazo rivuga ko uru rubanza rufise imvo za politiki ""na rirya rwatanguye inyuma y'indyane za politike zadutse mu 2015"". Rivuga ko urubanza rwabo ""rwatanguye mu gihe igihugu cari mu ndyane zishingiye ku kiringo ca gatatu ca Perezida Pierre Nkurunziza cari giteye kubiri n'ibwirizwashingiro"". Bavuga ko intumbero y'uru rubanza ""kwari ukurondera kwiyegereza abanyagihugu ku mvo za politike n'ubwoko, bitegurira amatora aheruka ya 2020"". Bavuga kandi ko uru rubanza rwaciwe kugira ngo ""bace imitima abanyagihugu mu gihe bwaca bibuka igandagurwa rya Perezida Melchior Ndadaye"", igikorwa cabaye uyu munsi ku wa gatatu. Uru rubanza rwarigeze gutanguzwa mu mpera za 1998, ariko hafatwa abo benshi bavuze ko bari abantu bato bato cane batari kuba ari bo bateguye igandagurwa ry'umukuru w'igihugu. Mu 2019 Leta yasohoye imitahe yo gufata abari abasirikare bakomakomeye hamwe na Bwana Pierre Buyoya, intumwa y'ishirahamwe ry'ubumwe bwa Afrika mu karere ka Sahel, ubu uba muri Mali. Aba bipfuzwa n'ubutungane ntibigeze bafatwa n'igipolisi mpuzamakungu ngo bashikirizwe u Burundi, ntibizwi neza niba icemezo gishasha ca sentare kizotuma bafatwa. Iyi sentare yategetse kandi ko bose hamwe bishura hafi imiliyaridi 103 z'amafranga y'u Burundi, ku bushake bwabo canke ku nguvu. Aba baciriwe urubanza bavuga ko kuva mu ntango batigeze bahabwa uburenganzira bwo guserukirwa na rirya basanzwe ""baba hanze kubera imvo z'umutekano wabo"". Bavuga ko abashikirizwamanza mpuzamakungu babo ""leta yabigije inyuma ibima impusha zo kwinjira mu Burundi kugira ngo bababuranire"". Itangazo ryabo rivuga ko urwo ari urubanza ruteye kubiri n'amategeko."	https://www.bbc.com/gahuza/amakuru-54627907
politics	Ibibazo ku ntererano ya France mu ntambara ya Ukraine	"By Hugh Schofield BBC News, Paris Niba Ubufaransa bushaka kuba indongozi  imbere y'ibindi bihugu vya Buraya muri iki kiringo gishasha co kwigwanako mu vya gisirikare, bigenda gute ngo intererano yabwo mu twigoro tw'intambara muri Ukarine ibe ari nto cane? Ico ni  ikibazo kitaryoshe kwishura cibazwa na bamwe mu bahinga b'imikenyuro muri ico  gihugu, aho bariko barasunika prezida Emmanuel Macron ngo afate ingingo yo kwongereza  ibigwanisho aha Ukraine. Isuzuma ku rubuga muri Pologne/Poland na Ukraine ryasanze intererano y’Ubufaransa mu bigwanisho biva hanze birungikwa muri Ukraine idashika na 2%, kure cane ya Reta Zunze Ubumwe za Amerika itanga 49%, ariko kandi inyuma ya Pologne (22%) , n'Ubudagi (9%). François Heisbourg, ashobora kuba ari mu bahinga bumvirizwa cane mu bihweza ibijanye no kwivuna agira ati: “Nari mfise inpungenge ku kwizigira ibiharuro vyerekana Ubufaransa hasi cane ku rutonde rw’ibihugu biterera”. “Niho naca ngenda aho intererano ishikira muri Pologne   kuraba ibitangwa ingene bingana, ntaravye ibiba vyemewe. “Ariko ibihaururo vyaciye bivanaho impungenge nari mfise. Ubufaransa buri kure cane hasi kuri urwo rutonde -buza ubugira icenda.” Inyishu y’abategetsi i Paris yabaye: “Ego, ariko...” Ego, ibiharuro vyerekeye imfashanyo ntibibesha, ariko hari ibindi vyo gufatirako. Ubwa mbere, abategetsi bajejwe ivyo kwivuna abansi bavuga ko igipimo nyaco c’imfashanyo ya gisirikare ari ubwiza bw’igitanzwe kurusha ubwinshi. Hari ibihugu bitanga ibirundo vy’ibigwanisho vyataye igihe. Ubufaransa bwatanze ibikoho 18 vyo mu bwoko bwa Caesar birasa vya muzinga, ivyo bikaba biri mu vyo abanya-Ukraine bavuga ko biriko birabafasha cane ku rugamba. Bongerako kandi ko, Ubufaransa co kimwe n’ibindi bihugu vy’iburengrazuba, bwagabanuye kurundarunda ibigwanisho kuva intambara yo kurabana ay'ingwe irangiye. Ama Ceasar Ubufaransa bwahaye Ukraine angana n’ica kane ca bene ivyo bigwanisho Ubufaransa buja buravana aha bujana hariya. Ntibushobora gutanga ibisumba aho butishize mu ngorane  mu bindi bice vy’isi aho bufise uruhara nko muri Sahel na Indo-Pacific. Gen Jérome Pellistrandi w’ikinyamakuru mu bijanye na gisirikare ati: “Dusa n’abari inyuma y’ibindi bihugu, ariko Ubufaransa bufise ugushaka kwo kugira uruhara ruboneka.” Izo nsiguro  si izo gufata minenerwe, nk’uko bivugwa na Heisbourg. Ikibazo n’uko kutaba ugaragara cane aho bikenewe, Ubufaransa buzohava busanga bwikuye bwonyene mu bo kwerekezako amaso. “Igihe nari Kyiv, abantu bose bari bafise urupfasoni. Sinari nzi ko abanya-Ukraine babona ko ataco tubafasha. “Ubiravye  vyari bibi kurusha aho. Jewe nabonye umenga turiko turaba nk’abataco bamaze.” Heisbourg avuga ko igikurikira coroshe. Ukraine izovugana n’ibihugu izi ko bishobora kuyiha ibigwanisho ikeneye. Ubufaransa muri iki gihe ntiburi muri ivyo. Ariko hari ikindi kibangamye ku Bufaransa. Kuba Ubufaransa busa n’ubutagaragara muri Ukraine bibangamira intumbero yabwo yo kuba indongozi mu kibazo c’ukwivuna abansi i Buraya. Hari ibihugu muri Buraya y’Ubuseruko bifise impungenge kuri prezida Macron, vyibaza ko  mu mezi ya mbere y’intambara yafashe umurongo woroshe cane ku mukuru w’Uburusiya Vladimir Putin. Ubu hari abasigaye bavuga  ko Ubufaransa n’ubu bugifise udutima tubiri ku bijanye n’uko Ukraine yotsinda iyo ntambara. Kuri Pierre Haroche,  atanga ivyigwa ku mutekano mpuzamakungu kuri kaminuza Queen Mary University of London, kuvuga ivyo ni ukurenganya Ubufaransa -kandi sico gituma urugero ruto rw’ibigwanisho bihabwa Ukraine. Ariko arahuza cane n’abavuga ko  Ubufaransa bukeneye kwongereza intererano yabwo vuba hashoboka, kugira buhumurize ibuhugu vya Buraya y’Ubuseruko nka Pologne “ko turi ku murongo umwe”. Avuga ati: “Ihangiro ry’Ubufaransa ko Uburaya bwokwikwiza ku bijanye no kwivuna rishingiye ku gukomeza inganda z’ibigwanisho biciye mu gushira uburyo hamwe mu kurondera ibikoresho. “Ariko ukeneye ko haba ugushira uburyo hamwe, utegerezwa kwereka ibindi bihugu ko ufise iyo ntumbero nyene ku vyerekeye umutekano wacu”. Dr Haroche  ahamagarira Ubufaransa kurungika ibiduga  vy’intambara 50 vyo mu bwoko bwa Leclerc. Heisbourg we yoshima ko harungikwa ibikoresho vyo mu kirere avuga ko Ukraine ikeneye kurusha ibindi. Dr Haroche avuga   ati: “Ni nka kizimyamwoto. “Iyo hadutse umuriro mu nzu y’umubanyi, ni vyiza gusumba guca wihuta kumurungikira kizimyamwoto yawe , hanyuma nturindire ko umuriro ubanza gutandukira inzu yawe""."	https://www.bbc.com/gahuza/articles/c031336llzro
sports	Intamba z'Uburundi n'Imisambi ya Uganda ni iyihe izotsinda ikaja muri CHAN 2020?	Intamba mu Rugamba z'Uburundi ziteze guhura n'Imisambi ya Uganda mu nkino z'igice ca kabiri z'uguhiganirwa kuja mu gice ca nyuma c'ihiganwa rihuza imirwi nserukirabihugu igizwe n'abakinyi bakinira iwabo (CHAN 2020) rizobera muri Kameruni. Mu rukino rwabaye ejo ku wa Mungu, Intamba zatsinze  Sudani y'Epfo ibitsindo bibiri kuri kimwe mu rukino rw'ugusubiza, mu gihe mu rukino rwa mbere rwabereye i Bujumbura ku wa 27 z'ukw'indwi zari zatsinze Sudani ibitsindo bibiri ku busa. Urwo rukino rwabereye i Kampala muri Uganda kubera ikibuga ca Sudani y'Epfo kiriko gisubirwamwo. Mu rundi rukino rwabaye muri aka karere, Tanzania yasezereye Kenya kuri za penelite. U Rwanda rwo rwaronse uburenganzira bwo kubandanya mu gice ca kabiri kuko rufise amanota meza mu mahiganwa ya CHAN y'imbere, rwakinye CHAN 2011, 2016 na 2018. Mu 2016 rwageze mu gice ca kane gishira ica nyuma. Sudani y'Epfo niyo yatanguye kwinjiza igitsindo mu ntango z'urukino, ariko Iddy Muselemu na Olivier Dusabe batsindiye Intamba ibitsindo bibiri mu gice ca kabiri c'urwo rukino. Iyo ntsinzi yatumye Uburundi busezerera Sudani y'Epfo ku bitsindo 4-1 vyose hamwe biteranijwe. Imisambi ya Uganda yo yasezereye Somalia inyuma y'ukuyitsinda ibitsindo indwi mu nkino zibiri zahuje ivyo bihugu, urukino rw'ejo rukaba rwarangiye Uganda ikubise Somalia ibitsindo bine kuri kimwe. Kahise k'Imisambi n'Intamba. Imirwi y'ibi bihugu araheruka yompi mu nkino z'igikombe ca Afurika, n'aho muri iri higanwa iba ikinisha abakinyi barimwo n'abakina hanze y'ibihugu vy'iwabo. Intamba mu Rugamba zimaze kuja muri CHAN incuro imwe, hari mu 2014 muri Afrika y'Epfo,  Imisambi ya Uganda yoyo imaze kuja muri iryo higanwa incuro zine kuva ritanguye mu mwaka wa 2009. Kuva mu 2000, mu nkino cumi zimaze guhuza ivyo bihugu muri rusangi, Uganda imaze gutsinda incuro indwi, Uburundi butsinda incuro zibiri gusa, aho hari mu 2001 na 2011, binganya mu rukino rumwe mu mwaka wa 2017. Muri iryo higanwa rya CHAN 2020, Uburundi, Sudani y'Epfo, na Uganda bihurikiye muri Zone y'uburasirazuba bwo hagati kumwe n'ibihugu vya Somalia, Ethiopia, u Rwanda, Tanzaniya, Djibouti, Sudani na Kenya. Muri aka karere, mu gice gikurikira imirwi izohura mu kwezi kw'icenda n'ukw'icumi muri ubu buryo; Uganda v Burundi, Tanzania v Sudan,  Ethiopia v Rwanda Imirwi izotsinda muri izi nkino izoca ironka uburenganzira bwo kwitaba igice ca nyuma c'ihiganwa rya CHAN 2020.	https://www.bbc.com/gahuza/imikino-49233707
politics	Burundi: Emmanuel Sinzohagera yatorewe kurongora Inama nkenguzamateka	Sinzohagera Emmanuel niwe yatowe kuri uyu wa 25/08/2020 ngo arongore inama nkenguzamateka nshasha y'u Burundi, akaba asubiriye Reverien Ndikuriyo yahora ayirongoye. Aba bakenguzamateka bashasha bari basanzwe mw'ikoraniro rya mbere ku ngoro y'inama nkenguzamateka i Gitega, kuva ku wa 20 z'uku kw'umunani, ryari rirongowe na Kurisansuma Jean Bosco, umukenguzamateka akurira abandi mu myaka, nk'uko amategeko abivuga. Mu bakenguzamateka 39 bari bahari, Bwana Sinzohagera yatowe ku majwi 38, umwe niwe atagize ico abivugako. Abakenguzamateka bemeje kandi Njebarikanuye Spes Caritas yahora ari icegera ca kabiri c'umukuru w'inama nkenguzamateka yahahora akaba ari we yatowe kuba icegera ca mbere ku majwi 38 kuri 39 batoye. Nshimirimana  Cyriaque nawe yatowe mu ntara ya Ruyigi niwe yatowe kuba icegera ca kabiri c'umukuru w'inama nkenguzamateka. Abatowe bose bava mu mugambwe CNDD-FDD. Umukenguzamateka Emmanuel Sinzohagera ni umupasitori mw'ishengero rya Methodiste Uni, akaba yatowe mu ntara ya Bujumbura. Yari asanzwe kandi ari mu barongoye umugambwe Cndd-Fdd, akaba yari umunyamabanga nshingwabikorwa ajejwe ibibazo vy'iterambere kuva mu 2016 igihe uyu mugambwe utunganya gushasha inzego zawo. Mu kurongora iyo nama nkenguzamateka, Bwana Sinzohagera asubiriye umukenguzamateka Révérien Ndikuriyo yahora ayirongoye kuva mu 2015.	https://www.bbc.com/gahuza/amakuru-53907791
health	Yakomowe n'inzoka zirenga 200 arondera umuti uvura gukomorwa	"Buri mwaka abantu barenga imiriyoni 5,4 barakomorwa n'inzoka kandi abashika 138.000 zirabahitana, mu gihe ubuvuzi bukigoye henshi kw'isi. Mu ntumbero yo kurondera umuti uvura gukomorwa n'inzoka iyo ari yo yose, umugabo yahoze ari umushoferi w'amakamyo muri Amerika yakoresheje umubiri wiwe nk'ikigeragezo co kurondera umuti. Gushika ubu, aramaze gukomorwa ku gushaka kwiwe inshuro zirenga 200 kandi aramaze no kwitera ubumara bw'inzoka mu mubiri inshuro 700. Yavuganye na BBC imbere y'isekeza mpuzamakungu ryo guhimiriza abantu ku mabi yo gukomorwa n'inzoka ryatanguye ejo itariki 19 z'ukwa cenda. Yabwiye BBC igituma ari ngirakamara gushira ubuzima bwiwe mu kaga mu gihe hari abahinga bavuga ko ari ukwigerezako kandi bitabereye ku kiremwa muntu. Ikibazo kimeze gute? Buri minota itanu hama hari ahantu kw'isi umuntu apfa yishwe no gukomorwa n'inzoka kandi abantu bane muri uwo mwanya nyene bahakura ubumuga budakira. Ariko hari abantu bariko barashira ubuzima bwabo mu kaga mw'igerageza bakorana n'ivyo bikoko bikwega inda hasi. Tim Friede, aba muri Leta Zunze Ubumwe za Amerika i Wisconsin, yafashe videwo ariko arareka n'ibigirankana inzoka z'ubumara zikamukomora, izo video agaca azishira kuri YouTube. Kubabara biza ubwo nyene Muri imwe muri izo video, nyuma yo gukomorwa vuba cane inshuro zibiri n'inzoka yitwa mamba, avuga araba kamera atanezwe amaraso ariko aratemba ku maboko yiwe. Agira ati ""Iyo ari inzoka ya 'black mamba' umubabaro uza ubwo nyene. Ni nko kuribwa n'inzuki igihumbi ica rimwe. Inzuki zishobora kuba zifise mirigarama imwe canke zibiri z'ubumara, ariko 'mamba' igukomoye rimwe ikurekuriramwo mirigarama 300 gushika ku 500."" Yabwiye BBC ibica bikurikira agira ati ""Nyuma y'aho nca ntangura kuvyimba. Mu minsi mikeyi ikurikira mba ata ntege mfise. Ndavye ukuvyimba kwanshikiye, ndashobora kugereranya ubumara inzoka yanteyemwo uko bungana. Birababaza cane"". Ni ukwigerezako kandi ntibibereye ku kiremwa muntu Ariko si bose batamarirwa iyo babonye videwo ziwe kuri YouTube nk'uko abakunzi biwe kuri urwo rubuga bibagendera. Dr Stuart Ainsworth wo mw'ishure ry'ubuvuzi bwo mu turere dushushe (School of Tropical Medicine) i Liverpool mu Bwongereza ari ati ""Ntituzi na gatoyi ivyo aba bantu baba bariko barakora."" Iryo shure akorako riri mu bindi bigo biriko biragerageza kuronka umuti mushasha uvura gukomorwa n'inzoka iyo ari yo yose. Mu bisanzwe inkingo nshasha zigeragezwa ku mbeba hamwe n'ibindi bikoko bikoreshwa muri za laboratware, hanyuma basanze ata ngorane niho igerageza ku bantu ritangura mu buryo bwitondewe cane. Dr Ainsworth yabandanije ati ""Abantu usanga bikingira bonyene kuko ata mategeko abigenga. Ariko ibi bakora birashobora no gutuma bapfa. Nta n'umwe yari akwiye kubikora."" Ariko mu gitasa c'inganda z'imiti kw'isi, nta mategeko ahari agenga ubushakashaka ku miti ivuga ubumara. Kimwe mu bigo bikorera mu Bwongereza citwa Wellcome Trust, gishaka ko hashirwa ubuhinga muri ubu bushakashatsi, kikavuga ko ""Hari uburyo bumwe bwo mu guhingura, umutekano bijanye, canke ingingo ntarengwa zigenga uko bikorwa"". Friede arahakana cane ko ivyo akora mu kwigerezako ku buzima bwiwe, abikora gusa kugira aronke abamukurikirana benshi ku mbuga hwaniro. Agira ati ""Sinabikoze kugira nsohore videwo za YouTube - nashaka gukiza ubuzima bw'abantu hamwe no kwerekana ubudasa. Nkoresha YouTube kugira gusa ndonke abaganga nkorana nabo. Kwari nko gutomboza. Ariko vyarakunze."" Mu bwoko bw'inzoka hafi 3.000, ubushika 200 gusa nibwo bufise ubumara bukomeye ku buryo bwokwica canke bukamugaza umuntu. Friede arazi neza bwinshi muri ubwo bwoko. Yaba ubwoko bwa ""cobra"", ""vipers"" canke ""mamba"", aramaze gukomorwa inshuro zirenga 200 mu myaka mirongo ibiri iheze. Aha uca wongerako inshuro zirenga 700 amazi kwitera we nyene ubumara bw'inzoka. Ubwinshi bw'ubumara inzoka ishobora gutera mu muntu canke igikoko buratandukanye. Rimwe na rimwe inzoka irashobora gukomora ntiyinjize ubumara na bukeyi, rero kubutera ni uburyo bwo gupima ubwinjira uko bungana. Friede agira ati ""Iyo udakingiwe neza ubumara bw'inzoka nka 'black mamba', bibangamira imicungararo y'imitsi yawe yo mu bwonko. Bigasigura ko mu gikiriza hawe humagatara, guhema bikagorana, amaso agahuma kandi ntushobore kuvuga, ukagwa hasi bukebuke, ukagagara."" ""Ntibishikira imitsi ijana ku bwonko, bigasigura ko ushobora kugumana ubwenge gushika upfuye."" Gukomorwa na ""cobra"" birababaza cane Friede atunze inzoka nyinshi z'ubumara mu kigo ciwe, kandi agerageza ugukomora kwazo ku mubiri wiwe. ""Ndafise cobra zo mu mazi zamuka muri Afrika. Gukomora kwayo ni ibara. Irakomeye. Vyari ibintu biteye ubwoba kwumva."" Cobra yo mu mazi ifise ubumara bubangamira imitsi ijana ku bwonko. ""Izindi cobra zifise ubumara burimwo cytotoxins butera kubora kw'igihimba, co kimwe n'ubwoko bwa 'rattle snake'. Burashobora guca urutoke canke ukuboko kwose."" Friede yibanda ku ngingo y'uko iyo winjiwe n'ubumara buke buke, ugenda uramenyereza abasoda b'umubiri, ariko ubwo buryo akoresha bwariyamirijwe cane. Uburyo busa n'ubwo - naho hakoreshwa ibikoko - bwashoboye gushikana ku muti w'ubumara umwe gusa uzwi gushika ubu. Guhingura imiti ivura ubumara biracakorwa nk'uko vyamye bikorwa kuva mu kinjana ca 19. Ubumara  bukeyi buterwa mw'ifarasi canke intama bagaca bafata abasoda b'umubiri w'ico gikoko bari mu maraso yaco. Friede arabaza ati ""Urabona hari ibi bikoko bishaka kutwica, kandi sinshaka gupfa. Rero jewe nca mba iyo farasi. Kuki tutokwingira twebwe nyene ngo ntutigire ico tuba?"" Uwo mugabo w'imyaka 51 yahoze ari umushoferi w'ikamyo si umuhinga mu kwirinda kw'umubiri, kandi ntiyigeze aja muri kaminuza. Gutinya kwicwa n'igikoko c'ubumara nico catumye atangura gukora ibi bintu bidasanzwe, ubu haraciye imyaka 20. Yatanguriye ku bitangurirwa hamwe n'ibikoko vya scorpion mu nyuma yungururiza ku nzoka. ""Sindakoresha buri nzoka y'ubumara iriho kw'isi. Nahisemwo izishobora kwica vuba cane."" Arafise inkovu nyinshi yakuye muri ubwo bushakashatsi bwiwe kandi yarahatswe gupfa ariko aragira ukwo kugerageza kwiwe. Ariko ntikimubuza kureka ngo inzoka zimukomore ata baganga bamuri impande. ""Inshuro zishika 12 vyarangoye cane gukira. Mu kugerageza kwanje mu mwaka wa mbere narinjijwe ibitaro nyuma yo gukomorwa na cobras zibiri. ""Utegerezwa guca muri iyo nzira igoye. Nta muganga canke Kaminuza kw'isi izokwigisha ibintu nk'ibi."" Ibipimo vyo kwa muganga vyatumye arushaho kwizera ko uburyo bwiwe buriko burakora. Avuga ati ""ugereranije n'abandi ndafise igitigiri kigwije na kabiri c'abasoda b'umubiri bajejwe gukingira ubumara. Ibi vyemejwe n'ibipimo vyo muri laboratware."" Haciye imyaka nk'ibiri, video zo kuri YouTube za Tim Friede zakabuye ubwenge bw'umuhinga mu kwirinda kw'umubiri, Jacob Glanville, aca aheba akazi yakora nk'umuhinga mukuru mu bumenyi ku kigo gikora imiti Pfizer, aca atanguza ikigo ciwe gikora imiti ivura ubumara. Glanville agira ati: ""Ivyo Tim yagize vyari bihambaye, ariko birabangamye ku buzima kandi nta n'umwe nobihanura."" Ico kigo kiriko kirakoresha amaraso ya Friede mu guhingura ubwoko bushasha bw'imiti ivura ubumara. Friede agira ati ""bafashe utugingo ndangamuntu twanje (DNA) n'utugingo RNA, abasoda b'umubiri banje bakoramwo ibindi bisa nkavyo (clonage). Ubu nibwo bumenyi bwo ku rwego rwo hejuru rushoboka."" Nk'uko bitangazwa n'ishirahamwe rijejwe amagaro kw'isi, OMS, buri mwaka abantu imiriyoni 5,4 bakomorwa n'inzoka. Igitigiri c'abapfa kigereranywa hagati y'81.000 n'138.000. Abandi barenga 400.000 basigarana ubumuga bigatuma batabaho neza. Ariko vyarinze gushika mu mwaka w'2017 kugira OMS yemeze ko kuribwa n'inzoka ari uburwayi butitaweho bwo mu karere gashushe ko kw'isi (tropicale). Buri mwaka itariki ya 19 z'ukwa cenda ifatwa nk'itariki yo kuzirikana ikibazo co gukomorwa n'inzoka. Igikorwa nyamukuru ni kwibanda ku bibazo bibangamiye ibice vyo hagati mu gihugu muri Aziya, Afrika hamwe n'ubumanuko bwa Amerika, bitararonswa uburyo bw'ubuvuzi bwa kijambere. Mu bihugu vyinshi, umuti uvura ubumara bw'ibikoko uboneka usanga ata kamaro ugira kubera ububiko bubi canke kubera yuko ukora ku bwoko bumwe gusa bw'inzoka, ntukore ku bundi bwoko. Mu kwezi kwa gatanu mu mwaka uheze, ikigo Wellcome Trust catangaje ishingwa ry'ikigega c'amahera imiriyoni $100, yo kurondera ubuvuzi bushasha kandi bwiza bw'ubumara bw'ibikoko. Ayandi mashirahamwe menshi ariko ararondera ukuntu yohingura imiti ivura neza kandi izimbutse. Amasezerano na Glanville azotuma Friede ahabwa amafaranga atari make nibashobora guhingura urukingo. Friede agira ati ""Ntukomorwa n'inzoka kugira uhabwe amahera. Ariko dukoze urukingo bizozana amahera menshi. Ndafise umushingwamanza kandi twaragiranye amasezerano."" Glanville afise icizere cinshi ku vyo bazoshikako. ""Ubushakashatsi bushitse kure cane - turi mu gutangura kugerageza ku mbeba."" Glanville na Friede bariyamirizwa cane n'inzego z'abahinga mu bumenyi kubera uburyo bakoresha mu bushakashatsi, ariko barihagararako cane mu bushakashatsi bwabo. Glanville agira ati ""twarihweje ibijanye n'inyifato yemewe ku muntu mu buvuzi. Twakoresheje uburyo busa n'ubukoreshwa mu nyigo zerekeye abashobora kubangamirwa cane n'ibindi bintu, nk'ugukomereka bijanye n'akazi, umugera wa SIDA n'ibindi."" Mu gihe yemera ko uburyo akoresha butoroshe kugira abandi babukurikize, Tim Friede avuga ko umwimbu uri mu kuboneka. ""Hari intumbero yinyegeje inyuma y'ubutagondwa bwanje. Nditanga nk'incungu kugira haboneke umuti uzimbutse, ushobora kuvura ubumara bw'inzoka zose."""	https://www.bbc.com/gahuza/amakuru-49758190
entertainment	"Kubera iki Esther Nish yaririmvye indirimwo ""Kavorivori""?"	Umuririmvyi w'umurundikazi azwi nka Esther Nish yaganiriye na BBC Gahuzamiryango mu kiganiro c'abakenyezi. Kiretse kuvuga ku kuntu yatanguye umuziki hamwe n'aho umushikanye ubu, yanavuze ku ndirimbo yiwe nshasha Kavorivori. Iyo ndirimbo naho irimwo amajambo asanzwe akoreshwa mu bihozo abavyeyi b'abarundikazi baririmbira abana babo, kuri we inafise insiguro yihariye.	https://www.bbc.com/gahuza/amakuru-53588580
sports	Ayavugwa mu mupira w’amaguru: Firmino, Martinelli, Van de Beek, Arthur, Toney, Iwobi, Kante	Atletico Madrid iripfuza kugura umusatirizi wa Liverpool umunyabrezili Roberto Firmino w’imyaka 31. (Todo Fichajes) Leicester City iriko irakurikiranira hagufi umukinyi wo hagati wa Manchester United umunya-Hollande Donny van de Beek w’imyaka 25. (Ekrem Konur) Liverpool nta mugambi ifise wo kukorera ku gice kivuga ivyo gushobora kugura umukinyi Arthur Melo asanzwe yaratijijwe muri uyu murwi avuye muri Juventus.  Uyu munya-Brezili akina hagati w’imyaka 26 akeneye kubagwa kubera imvune yanduye mu gihe yari mu myimenyerezo. (CBS Sports) Umusatirizi wa Brezili Gabriel Martinelli w’imyaka 21 avuga ko yipfuza gutera igikumu ku masezerano mashasha y’igihe kirekire muri Arsenal akaba ari mu biganiro ku vyerekeye umushahara w’amapaundi 50.000 ku ndwi yipfuza ko wongezwa incuro zibiri. (Times) Martinelli ashaka kuja ku rugero rumwe n’aba Gunners bahembwa imishahara minini – yabaya amapawundi 200.000 ku ndwi – imbere y’uko yiyemeza gutera igikumu ku masezerano mashasha. (Mail) Brentford iriteguye guha Ivan Toney w’imyaka 26 amasezerano mashasha kugira ngo imirwi ya Manchester United, Leeds, Newcastle na West Ham izeruke. (Mirror) Everton yatanguye ibiganiro vy’intangamarara n’umukinyi wo hagati w’umunya-nigeria Alex Iwobi w’imyaka 26, ku vyerekeye amasezerano mashasha. (Football Insider) Umufaransa akina hagati N'Golo Kante w’imyaka 31 yipfuza kuguma muri Chelsea n’aho aronderwa na Paris St-Germain. (Le10 Sport) Umukinyi wo hagati wa Chelsea umutaliyano Jorginho w’imyaka 30, ashobora kwimukira i Nou Camp kuri gusa mu ci riza inyuma y’aho umuhagarikizi wiwe abonekeye i Barcelona. (Tuttomercato) Newcastle iracipfuza umukinyi wo hagati wa Leicester umwongereza James Maddison w’imyaka 25, hamwe n’umusatirizi wa Bayer Leverkusen umufaransa Moussa Diaby w’imyaka 23. (i News) Ibiganiro hagati ya Middlesbrough hamwe na Michael Carrick kugira ayibere umumenyereza. (Football Insider) Chelsea yasubiye kuvugana n’uwahoze arongoye igisata co kwinonora imitsi muri Liverpool Michael Edwards kugira ngo afate ico kibanza muri Stamford Bridge. (90min) Tottenham iri mu biganiro na Google ku bijanye no gukoresha izina ry’ikibuga cayo. (Athletic) Romeo Beckham, umuhungu w’uwahoze ari kizigenza w’umurwi nserukiragihugu w’Ubwongereza David, ariteguye gutangura gukina mu mupira w’amaguru w’Ubwongereza mu gihe umurwi B wa Brentford uzoba ukina na Crewe mu rukino rutazoba rufise abarorerezi. (Mirror) Ihiganwa ry’igikombe c’isi yose mu mupira w’amaguru ritegekanijwe gutangura mu kwezi kuza rishobora kubamwo ibibazo kubera ikibuga c’indege gikuru ca Qatar kititeguye kwakira ingenzi nyinshi zizoba zinjira muri ico gihugu kurorera iri higanwa. (Mail) Umunyegori wa Chelsea umunyamerika Gabriel Slonina  w’imyaka 18 asanzwe yaratijijwe mu murwi Chicago Fire, azokorera imyimenyerezo i Londres mu kiringo c’indwi zibiri mu gihe bazoba bariko bihweza nimba yoshirwa burundu ku rutonde rw’abakinyi mu kwa mbere canke yosubira mw’ihiganwa MLS kugira ngo amareyo uwundi mwaka. (Football.London) Umukinyi wo ku ruhande wa PSV Eindhoven Cody Gakpo ntagishaka kuja muri Leeds n’aho yamaze kwumvikana n’uyu murwi ko yowimukiramwo mu ci riza. Manchester United, Arsenal na Real Madrid nayo nyene irashaka uyu mukinyi mpuzamakungu wa Hollande w’imyaka 23. (Mirror)	https://www.bbc.com/gahuza/articles/c2xznkx4pj0o
health	Umuntu ashaje gusumba abandi i Buraya yarokotse Covid imbere y'isabukuru y'imyaka 117	"Umubikira w'umufaransa, umunyabulaya ashaje gusumba abandi bose kuri uwo mugabane, yarokotse Covid-19, mu gihe hasigaye imisi mike ngo ahimbaze isabukuru y'imyaka 117 amaze avutse. Lucile Randon, yiswe izina ry'ikibikira rya Mama Andre mu 1944, yamenyekanye ko yanduye coronavirus ku wa 16 z'ukwa mbere ariko nta bimenyetso na bimwe yagaragaje. Yabwiye ibinyamakuru vyo muri ico gihugu ko ata n'uko yari azi ko yayanduye. Yaciye yitaramura mu nzu y'abakukuruke iri ahitwa Toulon mu bumanuko bw'Ubufaransa, ariko ubu aboneka ko yakize neza. Mama Andre, ubu akaba atabona kandi agendera kw'igare y'abamugaye, ariko yitegurira guhimbaza ivuka ryiwe ejo ku wa kane - n'aho azohimbaza uwo musi ari kumwe n'abantu bake cane, gusumba uko vyahora. Umuvugizi w'ikigo c'abakukuruke ca Sainte Catherine Labouré, David Tavella, avuga ati: ""Yaragiriwe amahirwe menshi"". Yabwiye ikinyamakuru Var Matin ati: ""Ntiyambajije ibijanye n'amagara yiwe, ahubwo yambajije ibijanye n'imibereho yiwe. Nk'akarorero, yaripfuje kumenya nimba amasaha yo gufungura no kuryama bigiye guhinduka"". ""Ntiyigeze yerekana ko atinya iyi ndwara. Ahubwo yari afitiye impungenge abandi basanzwe babana muri ico kigo"". Mamar Andre yavutse ku wa 11 z'ukwa kabiri mu 1904. Mu gihe azwi ko ari we muntu wa mbere ashaje ku mugabane wa Buraya, azwi kandi nk'umuntu agira kabiri ashaje kw'isi yose, nk'uko biri ku rutonde rw'ikigo Gerontology Research Group's (GRG) gisanzwe gikora ubushakashatsi bwo kurondera abantu bashaje kw'isi. Abajijwe n'ikinyamakuru co mu Bufaransa BFM nimba yari afise ubwoba bwo kuba yaranduye Covid, Mama Andre yishuye ati: ""Oya, nta bwoba nari mfise, kubera ntatinya gupfa"". ""Ndanezerewe no kuba kumwe na mwe, ariko nipfuza ko mba ndi ahandi hantu - kumwe na mukuru wanje, sokuru wanje na nyokuru wanje""."	https://www.bbc.com/gahuza/amakuru-56006370
sports	Kwigisha karate biciye kuri internet kubera coronavirus	Kwigisha karate biciye kuri internet kubera coronavirus. Niko amasomo menshi mu Bushinwa asigaye atangwa.	https://www.bbc.com/gahuza/51839297
sports	Umukinyi wa tennis Novak Djokovic yamaze kuva mu gihugu inyuma yo gutsindwa mu rubanza rwa visa	"Novak Djokovic yavuye muri Australia inyuma y'aho atsindiwe mu rubanza yarimwo arondera kuguma muri ico gihugu. Abacamanza banse urubanza rw'uyu mukinyi rurangiranwa wa tennis yari yuguruje inyuma y'aho reta y'ico gihugu ihagarikiye visa yiwe ku mvo zo gukingira ubuzima no gukingira umutekano kubera atari bwicandagishe. Iyo ngingo yakuye icizere c'uyu mukinyi co kurwanira igikombe ciwe yatsindiye mw'ihiganwa Australian Open. Djokovic avuga ko ababaye cane ariko yubashe ingingo ya sentare yafashwe hari hasigaye umusi umwe gusa ngo akine urukino rwiwe rwa mbere. Abakunzi biwe baguye mu gahunwe aho bari bakoraniye hanze ya sentare igihe iyi ngingo yatangazwa, mu gihe bwaca akina urukino rwa mbere rwiwe. Umugore umwe mu bafana yabwiye BBC y'uko akaruhuko kiwe ko muci kazoba impfagusa kuko uyo mukinyi w'imyaka 34 atazoba ari mw'ihuganwa rya Open. Umushikiranganji wa mbere wa AustraliaScott Morrison yakirije yompi iyi ""ngingo ikingira imbibe zacu igakingira n'abanya Australia"". Djokovic yari yuguruje uru rubanza igihe umushikiranganji abinjira n'abasohoka Alex Hawke  akoreshereje ububasha bwiwe nk'umushikiranganji mu gufuta visa y'uyu mukinyi w'umunya Serbia, avuga ko ari nka hamwe yoramuka yemerewe kwinjira mu gihugu vyoha impigi abarwanya incanco za Covid. Bwari ubwa kabiri visa yiwe ihagaritswe, inyuma y'aho ihagarikiwe ubwa mbere kubera ukutubahiriza amabwirizwa yo kurwanya covid, ingingo yahavuye ifutwa n'uwundi mucamanza. Itegeko rimwirukana mu gihugu ririmwo ingingo imubuza gusubira kugaruka muri Australia mu kiringo c'imyaka itatu, n'aho iyi ishobora kuvanwaho mu bihwe bimwe bimwe. Mu rubanza rwa sentare yashashe uno musi ku wa Mungu, ikaba yari igizwe n'abacamanza batatu, ababuranira Djokovic basiguye bavuga ko ingingo ya reta  ""itemewe kandi idafise ishingiro"", ariko biba ivy'ubusa. Iyi ngingo yo kuri uyu wa Mungu irangije impari zari zimaze imisi cumi ku bijanye na Visa ya Djokovic yo kwinjira muri Australian. Vyari vyateje uburakari mu gihugu kubona uyu mukinyi yariko agerageza kwinjira adacandazwe. Reta ibandanya ivuga ko ata muntu n'umwe ari hejuru y'amabwirizwa yashinzwe mu ntumbero yo kurwanya iki kiza. Mu gihe Djokovic ataricandagisha, yaranduye Covid-19 incuro zibiri zose, ubwa nyuma hakaba hari ku wa 16 z'ukwa cumi na kabiri guheze. Imirwi ibiri y'abaganga - umwe washizweho n'igisata kijejwe tennis muri Australia, Tennis Australia, uwundi nawo washinzwe na reta y'intara ya Victoria - yari yamucishirijemwo iramuha uburenganzira bwo kwinjira muri Australia. Ariko abajejwe gucungera imbibe z'iki gihhugu, Australian Border Force, baramuhagaritse ku wa 05 z'uku kwa mbere kubera atari akwije ibisabwa mu bijanye no kurwanya coronavirus. Mu nyuma, umucamanza  yarafuse iyi ngingo, abonye ko abajejwe gucungera imbibe batari bisunze amategeko igihe yashika, ariko reta ikaba yaciye ifata mu minwe ikibazo ku wa gatanu maze ica isubira guhagarika iyi visa. Djokovic azosubirizwa ejo ku wa mbere n'umutaliyano Salvatore Caruso aza mu kibanza ca 150 kw'isi, mu rukino rwiwe n'umunya Serbia Miomir Kecmanovic."	https://www.bbc.com/gahuza/imikino-60014753
health	Covid-19: Prezida Museveni avuga ko Uganda ishaka gukora urucanco	"Reta ya Uganda yatanguye umugambi wo gukora urucanco rwa Covid-19 nk'ibindi bihugu vyo kw'isi. Mu mwaka uheze prezida Yoweri Museveni yavuze ko abahinga ba Uganda bariko baragerageza kugira ubushakashatsi bwo gukora urucanco n'umuti uvura Covid-19, vyose bikiriko birageragezwa. Prezida Museveni yagize ati:""Ndiko ndafashanya n'abantu banje gutangura kurondera urucanco rwacu, s'ukuguma turindiriye ngo badufashe. Twaracerewe ariko ubu twatanguye kurondera urucanco rwacu ruzotangwa hose kw'isi."" Yabandanije avuga:""Tuzotangura kurugeragereza ku mbeba mu kwezi kwa gatandatu kugira turabe ko ata ngaruka rufise, hanyuma mu kwezi kw'umunani turugeragereze ku nkende, hanyuma turindire ko rwemezwa na WHO/OMS. Prezida Museveni yavuze ivyo igihe yari ahejeje gukingirwa Covid-19 n'urucanco rwa AstraZeneca ari kumwe n'umupfasoni wiwe Janet Museveni, ku kirimba c'umukuru w'igihugu i Nakasero mu gisagara ca Kampala. Museveni kandi yahamagariye abanyagihugu gusidukana n'iyonka kwicandagisha avuga ko urwo rucanco ata ngaruka rufise."	https://www.bbc.com/gahuza/amakuru-56564788
entertainment	Tiwa Savage na Burna Boy ntibazoja muri Afrika y’Epfo kubera ubwicanyi ku banyamahanga	"Umuririmvyi rurangiranwa w'umunya Nigeria, Burna Boy, yarahiye ko atazosubira guhonyoza ikirenge muri Afrika y'Epfo, eka na mugenziwe Tiwa Savage ahagarika igiteramo yari afiseyo. Mu butumwa yacishije mu rubuga rwa Twitter, Burna Boy avuga ko yaheruka muri ico gihugu mu 2017, kandi ko atazosubirayo gushika leta ya Afika y'Epfo yisubiyeko. Tiwa Sawage nawe avuga ko ibiriko biraba bikomeye kandi ko atawungukira mu kumeneka kw'amaraso. Ati ""kwica uwariwe wese w'umunyafrika bimuraba"". Igipolisi c'ico gihugu carahagaritse abantu batari bake bari muri iyo migumuko imaze iminsi mu bisagara vya Johannesburg, Pretoria n'ahandi. Abantu bashika batanu baramaze kwicwa. Umukuru w'ico gihugu, Cyril Ramaphosa, n'abandi bakuru b'ibihugu vya Afrika bariyamiriza ivyo bitero. Umukuru w'igihugu ca Nigeria, Muhammadu Buhari, yarungitse intumwa muri Afrika y'Epfo itwaye ""ubutumwa bwo kwerekana akababaro ku kuntu abanyagihugu baco bafashwe nabi"". Umuririmvyi akomoka muri Nigeria azwi cane no muri Afrika, Tiwa Savage yanditse kuri Twitter ko yiyamirije yivuye inyuma ubwicanyi ku bantu b'iwe muri Afrika y'Epfo. Ati: ""Kuri iyo mvo, sinshobora kuririmba mw'isabukuru rya DSTV ryimirije i Johannesburg ku wa 21 z'uku kwezi kw'icenda"". Tiwa azwi cane mu ndirimbo nka ""Eminado"" na ""All Over"" amenyesha ko ""kwica uwariwe wese w'umunyafrika bimuraba atarindiriye kuba umunyanigeria gusa"". Mugenzi wiwe Burna Boy nawe akomoka muri Nigeria avuga ko ubwicanyi bushingiye ku rwanko ku banyamahanga buteye kubiri n'ivyo yarwaniye. Avuga ko Afrika yashigikiye abanya Afrika y'Epfo igihe bariko barwanya intwaro karyanishamiryango y'abazungu ya Apartheid kuva mu myaka ya 1960  gushika mu 1994 irangira. Burna Boy yanditse ati: ""Ndatahura ko abanya Afrika y'Epfo bataye umutwe kubera imyaka bamaze bacurwa bufuni na buhoro, ku buryo basigaye bafata nk'abansi abantu babafashije mu gihe bariko bacurwa bufuni na buhoro, ahubwo  bagashimagiza ababahohoteye"". Yongeyeko y'uko hari abanya Afrika y'Epfo ""bameze neza, bafise ivyiyumviro birashe, n'aho atari benshi"". Ishavu ryavuye kuri iyo migumuko ryatumye ishami rimwe ry'ikigo c'ubudandaji ca Afrika Afrika y'Epfo, Shoprite, giterwa kikanyagwa urukombamazi muri gisagara ca Lagos."	https://www.bbc.com/gahuza/49576957
politics	Donald Trump arashaka kuvana Sudan ku rutonde rw'ibihugu bishigikiye iterabwoba	"Umukuru wa Leta Zunze Ubumwe za Amerika Donald Trump avuga ko Sudani ishobora gukurwa ku rutonde rw'ibihugu bishigikiye iterabwoba mu gihe iki gihugu coramuka kirishe indishi y'akababaro ingana n'imiliyoni 335 z'amadorari  ku bakozweko n'ibitero vy'iterabwoba kuri Amerika n'imiryango yabo. Umushikiranganji wa mbere wa Sudani Abdalla Hamdok avuga ko aya mafaranga yamaze kurihwa ariko ko Amerika itarashobora gushoka ivyemeza. Sudani iri ku rutonde rw'ibihugu bishigikiye iterabwoba kuva mu 1993, igihe uwari umukuru w'umuhari w'iterabwoba al-Qaeda, Osama bin Laden yaba muri ico gihugu ku butumire bwa leta. Iyi ndishi y'akababaro ivugwa na Bwana Trump yerekeye ibitero vy'iterabwoba vyabaye ku biro vy'ubuserukizi bwa Amerika muri Afrika vyakozwe na al-Qaeda mu 1998. Ibitero vyakozwe i Nairobi muri Kenya hamwe n'i Dar-es-Salaam muri Tanzania vyahitanye abantu 220, iyi ndishi igategerezwa guhabwa ""abahuye n'ibitero vy'iterabwoba kuri Amerika n'imiryango yabo"", nk'uko Trump abivuga. Imigenderanire hagati ya Amerika na Sudani yarateye imbere kuva uwahoze arongoye iki gihugu Omar al-Bashir akuwe ku butegetsi inyuma y'imyiyerekano y'abanyagihugu yo mu mwaka uheze. Omar al-Bashir yarongoye ico gihugu mu kiringo c'imyaka 30. Mu gihe Sudani yokurwa ku rutonde rw'ibihugu bifasha iterabwoba, yoba ari inkuru nziza kuri kino gihugu, aho imfungurwa, igitoro n'imiti bibandanya bikena kandi bikagurwa ibitagenda. Mu butumwa yacishije ku rubuga rwa Twitter, Donald Trump yanditse ati: ""Inkuru nziza cane ! Leta nshasha ya Sudani, imaze gutera intambwe nini, yemeye kwishura imiliyoni 335 z'amadolari y'abahuye n'ivyago vy'iterabwoba kuri Amerika n'imiryango yabo"". ""Mu gihe aya mafaranga yotangwa, noca nkura Sudani ku rutonde rw'ibihugu bifashe mu mugono iterabwoba. Hanyuma, UBUTUNGANE ku banyamerika ni intambwe NINI kuri Sudani!"". Umukuru w'igihugu wa Leta Zunze Ubumwe za Amerika arafise ububasha bwo gukura igihugu ku rutonde rw'ibihugu bishigikiye iterabwoba. Inama nshingamateka ifise ikiringo c'iminsi 45 kugira iyiburizemwo. Sudani ni igihugu kigira kane muri kino gihe - inyuma ya Irani, Koreya y'Uburaruko na Syria - kuri uru rutonde rw'ibi bihugu bifasha iterabwoba kw'isi. Haciye akanya gato yanditse ubwo butumwa, Bwana Hamdok yaciye amenyesha ko ayo mafaranga yatanzwe, nk'uko bivugwa n'imboneshakure ya leta ya Sudani. Kuriha ayo marafanra ""nico ca nyuma gisabwa"" kugira ngo Sudani ikurwe ku rutonde rw'ivyo bihugu bishigikiye iterabwoba. Bwana Hamdok avuga ko Sudani irindiranye igishika ubutumwa bahabwa n'abategetsi ba Amerika. Kuba iki gihugu cari kuri runo rutonde vyaragize ingaruka mbi cane. Kw'igenekerezo rya 07 z'ukwezi kw'umunani mu 1998, amakamyo yari yuzuye ibibombe yaturikiye hafi umwanya umwe ku biro vy'ubuserukizi bwa Amerika i Nairobi n'i Dar es Salaam. Abantu barenga 200 barapfuye ku mugwa mukuru wa Kenya, hamwe n'abandi  bashika 11 i Dar es Salaam, igisagara gikuru ca Tanzania. Abaharurwa mu bihumbi nabo barakomerekeye muri ivyo bitero. Abenshi muri bo bari abasivire."	https://www.bbc.com/gahuza/amakuru-54630572
health	Uganda yabuze umuntu wa mbere ahitanywe n'ikiza ca Covid-19	"Ubushikiranganji bujejwe amagara bwemeje ko uwo yahitanywe na Covid-19 ari umugore w'imyaka 39 wo mu karere ka Namasindwa hafi y'urubibe na Kenya, nyuma yo gupima ikiza ciwe. Ariko abajejwe amagara bavuze ko naho urubibe rudakingiye, nta cerekana yuko yoba yaragiye muri Kenya, igihugu kirimwo abanduye benshi kurusha Uganda. Uwo mugore yari umufasha w'abaganga ku bitaro, akaba yashikanywe kwa muganga itariki 15 z'uku kwezi kw'indwi arembejwe n'umusonga, aca acikana haciye iminsi umunani. Ubushikirangani bujejwe amagara muri Uganda buvuga ko abantu mirongo itatu bashobora kuba baregeranye n'uwo mugore bashizwe mu kato, bakaba bakiriko bararondera n'abandi boba baramushitse hafi. Uganda yaratanguye intambwe zo gukurako amategeko ya ""guma muhira"" mu kwezi kwa gatanu kandi kuwa gatatu yaremereye abadandaza mu bice vyinshi bituwe cane vya Kampala, gusubira kwugurura. Gushika ubu muri Uganda haramaze kuboneka abantu 1079 banduye Covid-19."	https://www.bbc.com/gahuza/amakuru-53518141
sports	Mesut Ozil na Sead Kolasinac ntibazokina igihe Newcastle yizoba akira Arsenal kubera ikibazo c’umutekano	"Mesut Ozil na Sead Kolasinac ntibari ku rutonde rw'abakinyi ba Arsenal bazoja guhura na Newcastle ejo ku munsi wa Mungu kubera ""ibibazo vy'umutekano wabo"". Abo bakinyi bompi baherutse guterwa n'akarwi nk'inkozi z'ikibi zahatswe kunyuruza amamodoka yabo, mu ndwi zibiri ziheze, mu buraruko bw'igisagara ca Londres. Arsenal ivuga ko yashikirije igipolisi ico kibazo kandi ""ko ibandanya ifata mu mugongo abo bakinyi n'imiryango yabo"". Iti: ""Umutekano w'abakinyi n'imiryango yabo, nico gikorwa kiza imbere ya vyose"". ""Twafashe iyi ngingo inyuma y'aho tuvuganiye nabo hamwe n'ababaserukira"". ""Twibaza ko vuba bwango tuzoba turi kumwe nabo mu murwi"". Igipolisi kivuga ko kiriko kirakora amatohoza ku vyabaye. Mw'itangazo casohoye, kivuga ko kiriko ""kivugana na Arsenal kandi ko kizokora amatohoza ku bukozi bw'ikibi bwose bwashikirijwe"". Hampande y'ivyo, ihiganwa ry'Ubwongerezwa Premier League ryaraye ritanguye icese, aho umurwi wa Liverpool waraye ukosoye umurwi wa Norwich. Hampande ya kizigenza wa Norwich Grant Hanley yiyinjije igitsindo ca mbere ca Liverpool ku munota w'indwi, Mohamed Salah, Virgil van Dijk, na Divock Origi babandanije bereka uwo murwi winjiye muri Premier League uvuye mu cicaro ca kabiri ko ibintu bitoroshe mu Bwongereza. Liverpool yarangije igikorwa mu gice ca mbere gusa, cagiye kurangira ifise ibitsindo bine ku busa bw'umurwi Norwich, n'aho yabandanije isatira ariko biranka ko ironka ikindi. Norwich yoyo yarinanase iraronka igitsindo kimwe rudende ku munota wa 64, urukino rurangira ari bine vya Liverpool kuri kimwe ca Norwich. Uno munsi ku wa gatandatu, hategekanijwe inkino zitandatu ziza gutangura isaha indwi n'igice ku masaha y'Uburundi n'u Rwanda, ku rukino ruza guhuza West Ham United iza kwakira Manchester City yatsindiye ihiganwa ry'umwaka uheze. Ejo ku wa Mungu, hampande ya Arsenal irindiriwe n'igishika cinshi kugira yerekane inguvu zayo aho zigera mu gihe izoramuka yakirwa na Newcastle, urundi rukino rurindiriwe cane ruzohuza Manchester United na Chelsea i Old Trafford isaha cumi n'imwe n'igice (17h30) mu masaha y'Uburundi nu Rwanda."	https://www.bbc.com/gahuza/imikino-49303671
entertainment	DR Congo: Umuririmvyikazi rurangiranwa Tshiala Muana  yasandavye ku myaka 64	"Umuririmvyi akongera akaba n'umutamvyi rurangiranwa wa Congo Tshala Muana yasandavye ku myaka 64, nk'uko bivugwa n’uwumufasha akongera akaba n’umugenzi wiwe, Claude Mashala. Inkuru y’urupfu rwiwe yasohorewe ku rubuga rwa Facebook rwa Claude Mashala, aho yanditse avuga ati: «Mu gatondo ka kare, Imana rugira vyose yafashe ingingo yo guhamagara Tshala Muana. ""Imana ihabwe icubahiro ku bihe vyiza Tshala Muana yaduhaye kuri ino si. Igire n’amahoro Mamu». Mu kwa gatandatu 2020, haradutse igihuha cavuga ngo yapfuye, ariko ntivyari vyo, yari arajwe mu bitaro kubera indwara y’imitsi ifatira mu bwonko. Élisabeth Tshala Muana Muidikay (yavutse ku wa 13 Rusama [5] 1958), asanzwe azwi kw’izina rya Tshala Muana yari umunyamuziki azwi cane muri Repubulika y’intwaro Rusangi ya Congo, yandika indirimbo akongera agatamba. Afatwa nk’ “Umwamikazi wa Mutuashi"", umudiho w’umuziki n’intambo vyo mu ntara ya Kasai asanzwe avukamwo, iri hagati mu gihugu. Akunzwe kwitwa ""Mamu National”, ni ukuvuga nyina w’igihugu. Azwi cane ku ndirimbo zitari nke nka ""Karibu Yangu"", « Malu », «  Tshianza », « Tshibola »  n’izindi nyinshi. Yarazungurutse mu bihugu bitari bike, atsindira ubushimwe butari buke haba mu gihugu, ku rwego rw’umugabane canke ku rwego mpuzamakungu, akaba yashoboye gusohora inkurikirane (albums) zirenga 20. Umuziki wiwe urumvikana mw’ireresi y’umuziki izwi cane yo mu 1987 muri Congo  La Vie est Belle na Aya of Yop City. Yari azwi ko ashigikiye uwahoze ari umukuru w’ico gihugu Joseph Kabila n’umugambwe wiwe - Parti du peuple pour la reconstruction et la démocratie (PPRD). Mu 2020 yarahagaritswe na reta ya Perezida Félix Tshisekedi bikavugwa ko hari kubera indirimbo yiwe ""Ingratitude"" yavugwa ko yanegura umutegetsi atavuzwemwo izina."	https://www.bbc.com/gahuza/articles/cjq741z2nl7o
health	Uganda - Covid-19: Abantu babiri bahagaritswe kuko batanze incanco za magendu	Abantu babiri badandaza magendu bafatiwe muri Uganda bagirizwa gutanga icanco za Covid-19 za magendu. Uwundi umwe aracaronderwa. Bivugwa ko abo bantu babiri bari bamaze gutera izo ncanco abantu 800 bakora muri kompanyi yigenga, yari yasabiye incanco abakozi bayo. Igisata kijejwe gukurikirana ivyo amagara y'abantu mu biro vy'umukuru w'igihugu kivuga ko caronse inkuru ivuye ku bategetsi bo hasi ko abo bagabo babiri baguma batembera mu micungararo ya Kampala, bavuga ko ari abakozi bo mu buvuzi bo muri bimwe mu bitaro bisanzwe vyo muri ico gisagara. Dr Warren Namara wo muri ico gisata avuga ko hataramenyekana neza ibiri muri urwo rucanco bateye abantu, ariko ico gisata ngo kiriko kiragira amatohoza ku birugize. Guterwa urucanco rwa Covid-19 muri Uganda ni ku buntu, zikaba zishobora kuboneka mu bigo vya reta n'ivyigenga bijejwe gucandaga. Abantu barenga 856.000 baramaze gucandagwa. Uganda ihanganye n'umufunda wa kabiri w'ikiza ca Coronavirus, aho abantu benshi baguma bandukirwa hakaba hari n'abamaze gupfa.	https://www.bbc.com/gahuza/amakuru-57666326
sports	Thomas Tuchel avuga ko hari igipfungu muri Chelsea kubera igitero ca Russia kuri Ukraine	"Umumenyereza wa Chelsea Thomas Tuchel avuga ko ""hari igipfungu cinshi ku kungene ibintu bimeze mu murwi wacu"" inyuma y'aho Uburusiya butereye Ukraine. Uyu murwi uzwi nka The Blues wegukira umutunzi ruhebwa w'umurusiya Roman Abramovich, umushingamateka wo mu mugambwe w'Abakozi mu Bwongereza akaba yavuze ko reta ikwiye gufata amatungo yiwe. Tuchel yavuze ibi mu kiganiro n'abanyamakuru yagize imbere y'urukino rwa nyuma rw'igikombe ca Carabao Cup aho umurwi wiwe uzotana mu mitwe na Liverpool ku kibuga ca Wembley ku wa Mungu. Tuchel. ati: ""Ntiduhave twibaza ko iki atari ikibazo. ""Ibintu muri rusangi [muri Ukraine] kuri jewe n'abo dukorana, mbere no kuri bose i Cobham (ikibuga Chelsea isanzwe ikorerako imyimenyerezo), abakinyi, bimeze nabi cane. ""Nta n'umwe yari yiteze ibi bintu. Ni ibintu bigoye gutahura, nk'uko nabivuze biradutesheje umutwe, biratubujije umunezero wacu mu rugendo rwose twakoze gushika kuri finale. ""Kandi bidushira mu mazi abira, ariko bikaba ibindi bintu ku bantu bose n'imiryango yose muri kino gihe begwa n'iki kibazo kudusumvya. ""Igikenewe gusumba ibindi, ni uko twifatanije nabo kandi tubipfuriza amahirwe. ""Hanyuma kandi hari igipfungu cinshi ku bijanye n'ingene ibintu bimeze mu murwi wacu no mu Bwongereza, ariko ku kintu nk'iki, numva ntakwiye kukivugako vyinshi"". Abramovich ni umwe mu batunzi ruhebwa mu Burusiya kandi azwi ko ari incuti ya hafi cane ya Perezida Vladimir Putin w'Uburusiya. Umushingamateka wo mu mugambwe w'abakozi Chris Bryant yabwiye abashingamateka ko hari urwandiko yaronse ruva mu bushikiranganji bw'intwaro yo hagati ruvuga ko Abramovich adakwiye kwemererwa kuba mu Bwongereza. Downing Street  ishobora kuba itanezwe n'ivyavuzwe kuri Abramovich mu nama nshingamateka. Tuchel ati: ""Turabizi, kumbure dufise kuba ata makuru menshi dufise kuri vyo nk'uko kumbure mufise kuba muvyibaza"". ""Ariko nibaza ko ari uburenganzira bw'umurwi, abakozi, na jewe nyene ndimwo, bwo kutagira uruhande twegamiye muri poritike, tugakora inkino gusa kandi tukibanda ku nkino gusa. ""Si uko dushaka kwinyegeza, ni ikintu kiboneka, ibintu ntibimeze neza na gato, aho ntagushidikanya. Ni uko. ""Kuri benshi, hari haciye igihe kirekire ata muntu yiyumvira intambara i Bulaya. ""Reka turindire. Ariko ingaruka yoyo ntishobora kubura. ""Ariko reka twihangane gato kandi turindire ingingo zizofatwa, hanyuma rero kumbure tuzoheza tuvyige tumenye n'ingene tuvyitwaramwo""."	https://www.bbc.com/gahuza/imikino-60536331
politics	Ukraine-Russia: Ukraine iriko iratera intambwe ku rugamba iyiha icizere	I﻿gisirikare ca Ukraine cemeza ko gihagaze neza ku rugamba mu ntumbero yo kwisubiza uturere cambuwe n'Uburusiya. A﻿riko ayo makuru nta buryo bwigenga BBC ifise bwo kuyemeza mu gihe abanyamakuru batemerewe gushika ku rwasiro rw'urugamba.	https://www.bbc.com/gahuza/articles/cg31rpvw43do
health	Icegeranyo ku rwego rw'isi kivuga yuko amamiriyoni y'abantu bicwa n'ubwandu budakorwako n'imiti	"Mu 2019, abantu barenga umuliyoni n'ibihumbi 200 bahitanywe n'ubwandu buterwa n'udukoko twa bacterie tutagikorwako n'imiti ya antibiotics, nk'uko biri mu cigwa kinini kimaze gukorwa gushika ubu. Abo bantu barenze abahitanwa na malaria canke SIDA ku mwaka. Icegeranyo kivuga yuko ibihugu bikenye ari vyo vyakozweko gusumvya, ngo ariko ikibazo c'udukoko turinda imiti gihanze amagara ya buri wese. Kwongera ubu bwa vuba amafaranga mu guhingura imiti mishasha hamwe no gukoresha iyihasanzweho mu buryo bubereye, nivyo bihanurwa gukorwa kugira twese twikingire. Gukoresha ku buryo bw'umurengera imiti ya antibiotics muri iyi myaka ya vuba mu kuvura ubwandu buto vyatumye iyo miti ata kamaro igira ku bwandu bukomeye. Abantu bariko barahitanwa n'ubwandu busanzwe bwahora buvurwa, bitewe n'uko udukoko tubutera twashitse aho turinda iyo miti. Abajejwe ivy'amagara mu Bwongereza baheruka gugabisha yuko ikibazo c'udukoko turinda imiti (antimicrobial resistance [AMR]) ari ikiza cinyegeje gishobora kuzokwiserura nyuma ya Covid-19, kiretse imiti ya antibiotic itanzwe mu buryo bubereye. Ingereranyo y'abahitanywe na AMR kw'isi, yatangajwe mu kinyamakuru the Lancet, yafatiye ku mwihwezo wavuye mu bihugu 204 wakozwe n'abashakashatsi mpuzamakungu, barongowe na Kamunuza ya Washington muri Amerika. Baharuye ko abantu bashika imiriyon zitanu bapfuye mu 2019 bahitanywe n'indwara AMR yagizemwo uruhara - bakiyongera ku muriyoni 1,2 y'impfu zatewe na AMR ubwayo. Uyo mwaka nyene, bivugwa ko SIDA yahitanye abantu 860.000, malariya nayo 640.000. Benshi mu bapfuye kubera AMR bahitanywe n'ubwandu bw'imbere mw'ihemero, nk'umusonga, hamwe n'ubwandu bw'imihora y'amaraso, ishobora gutuma umuntu agira umuriro w'umurengera (septic). Ikindi kibazo kizwi nka MRSA (methicillin-resistant Staphylococcus aureus) carahitanye benshi kurusha, mu gihe agakoko wa E. coli, hamwe n'utundi dukoko twinshi, natwo twagize uruha mu kurinda imiti kwa cane. Hifashishijwe amakuru yakuwe ku barwayi abitswe mu bitaro, ivyigwa hamwe n'ayandi masoko y'amakuru, abashakasha bavuga yuko abana ari bo babangamiwe cane, mu gihe urupfu rumwe muri zitanu zitewe na AMR rushika mu bana bari munsi y'imyaka itanu. Impfu zitewe na AMR zigereranywa ko ari: Deaths from AMR were estimated to be: Impfu zivuye kudakora kwa antibiotic vyari vyitezwe kuba: Prof Chris Murray, wo mu kigo kijejwe ibiharuro mu vy'amagara n'ubugenduzi kuri Kaminuza ya Washington, yavuze ko ibiharuro bishasha vyerekana isura y'ukuri y'ikibazo c'udukoko turinda imiti kw'isi kandi ko ari imburi yuko hakwiye kugira igikorwa vuba ""nitwaba dushaka gutsinda urugamba rw'udukoko turinda imiti"". Abandi bahinga bavuga ko gukurikrana urugero rw'ukurinda imiti mu bihugu bitandukanye n'uturere ari nkenerwa. Muganga Ramanan Laxminarayan, wo mu kigo Centre for Disease Dynamics, Economics and Policy, i Washington, yavuze ko amahera atangwa ku rwego rw'isi yo guhangana n'ikibazo ca AMR akeneye kwongerwa gushika ku rugero rw'ayakoreshwa ku zindi ndwara. Yagize ati ""Ubwa mbere na mbere amahera akwiye gushirwa mu gukinga ubwandu, hakarabwa ko antibiotic zihari zikoreshwa neza kandi mu buryo bubereye, hamwe no gushira ku masoko antibiotics nshasha"". Muganga Laxminarayan yongeye ati henshi kw'isi hari ikibazo co kubona imiti ya antibiotic izimbutse kanyi ivura neza - kandi ivyo bikwiye gufatwa nkama n'abarongozi mu vy'amagara hamwe n'abanyepolitike aho ari ho hose."	https://www.bbc.com/gahuza/60072806
politics	DR Congo: M23 yasubije igisagara ca Kibumba	Umukuru w’ingabo z’akarere  ka Afrika y’Ubuseruko ziri muri Congo yahamagariye abanyagihugu gusubira mu ngo zabo mu karere ka Kibumba avuga ko ubu gatekanye. General Major Jeff Nyagah, wo mu ngabo za Kenya ziri muri ubwo butumwa, yabivuze ubwo umugwi witwaje ibigwanisho wa M23 wari usubije ico gisagara ca Kibumba kiri ku 20km uvuye ku murwa mukuru w’intara ya Nord Kivu, Goma. Ako karere kari kw’ibarabara rikomeye rija Goma. Nk'uko biri mw'itangazo w’itangazo M23 yaraye isohoye rikaba ryagiye ahabona kuri uno wa gatanu, ni ingingo yo gusubiza Kibumba  yafashwe inyuma y’imibonano hagati ya M23  n’abaserukira ingabo z’akarere ka Afrika y’Ubuseruko (EACRF) be n’abaserukira umurwi w’ingabo zishinzwe kugenzura imipaka (Mécanisme Ad hoc de Vérification) washinzwe n’inama mpuzamakungu ku karere k’ibiyaga binini, CIRGL/ICGLR, ku magenekerezo ya 12 na 22 Kigarama (12) uno mwaka. Iri tangazo rivuga riti: “N’aho ibirindiro vyacu biguma biterwa, be n’ubwicanyi bukorerwa abantu bacu, bugakorwa n’urunani rwa reta, M23 irashigikiye utwigoro tw’akarere, ikaba yemeye kurekura ibirindiro vyayo vya Kibumba bikaja mu minwe ya EACRF”. General Major Nyagah yavuze ko mu gihe igikorwa co muri  ako karere ka Congo kitoroshe, ingabo z’akarere zizobandanya kukirangura n’ubwira n’ukwubahiriza amategeko mpuzamakugu y’abantu bari mu kaga. Amashirahamwe afasha avuga ko  intambara hagati ya M23 na reta ya Congo  yatumye nibura abantu beranga inusu y’umuriyoni bata izabo kuva mu kwezi kwa gatatu. Ku wa kane , icegeranyo ca ONU cashoboye kumenyekana kitarasohoka icese  cavuze ko reta y’Urwanda  iha imfashanyo abagwanyi ba M23. Uretse ONU, Reta Zunze Ubumwe za Amerika, Ubufaransa n'Ububirigi navyo biragiriza Urwanda gushigikira M23, ivyo reta y'ico gihugu yagumye ihakana. Ico cegeranyo kivuga kandi ko ingabo za Congo zunze urunani n’iyindi migwi yitwaje ibigwanisho  mu kurwanya M23. Ico cegeranyo gishikiriza kandi amakenga ko bitero bishingiye ku moko bitota abavuga ikinyarwanda bo mu buseruko bwa Congo bakekwa kuba bashigikiye M23. Kibumba ni kamwe mu turere twari dusanzwe tugenzurwa na M23 mu ntara ya Kivu ya Ruguru. Inyuma yo kwigarurira igisagara ca Bunagana ku rubibe na Uganda muri Ruheshi(6) iturutse mu birindiro vya Tchanzu na Runyoni hafi y'ikirunga ca Sabyinyo, ahazwi nk'ivyahoze ari ibirindiro vyayo bikuru vya kera, M23 yagiye yigarurira uturere tutari duke mu ntambara yakurikiye hagati y’abarwanyi bayo n’ingabo za Congo. Ubu, igenzura igice kinini ca teritwari ya Rutshuru n’ibice vy’iya Masisi mu ntara ya Kivu ya Ruguru. Mu ntango z’uku kwezi, umuvugizi wayo yasohoye itangazo ryamenyesha ko wari witeguye “guhagarika ibikorwa no gusubira inyuma” nk’uko bisabwa n’aba bakuru b’ibihigu vy’akarere.Mu gihe itangaje ko igiye kuva i Kibumba. M23 ntivuga igihe utu tundi turere yigaruriye tuzosubizwa.	https://www.bbc.com/gahuza/articles/crgvn3jm654o
health	Burundi - UK: Hashobora kwifashishwa itegeko ry'ingere ku yindi ku kibazo ca Covid	"Uburundi buragabisha ko bushobora gusubiriza mu ndumane Ubwongereza mu gihe ico gihugu kitokwisubirako ku ngingo cafashe yo kubuza abantu bava mu Burundi kuja mu Bwongereza kubera Covid. Ivyo biri ku rubuga rwa Twitter rw'ubushikiranganji bw'imigenderanire y'Uburundi n'amakungu. Ubwo bushikiranganji bwandika ko Uburundi ari kimwe mu bihugu biriko biritwara neza mu kugwanya Covid -19 kw'isi, ko butumva rero ico bashingiyeko mu gufatirwa ibihano. Itariki 29 z'ukwezi kwa mbere, umushikiranganji ashinzwe gutwara abantu n'ibintu mu Bwongereza, Grant Shapps, yatangaje kuri Twitter ko abafise ubwenegihugu bw'Ubwongereza ari bo bonyene bemerewe kwinjira muri ico gihugu bafise urupapuro rwerekana ko batanduye, kandi bagaca bugaranwa mu kiringo c'imisi icumi. Uburundi, Urwanda na Reta zunze ubumwe z'Abarabu vyashizwe ku rutonde ""rutukura"" rw'ibihugu, ingenzi zibivuyemwo canke zabiciyemwo, zitemerewe kuja mu Bwongereza. Iyo ngingo ifise intumbero yo guhagarika ikwirakwizwa ry'ubwoko bwa coronavirus bwa mbere muri Afrika y'Epfo, yashizwe mu ngiro ku musi wa gatanu isaha icenda ku masaha yo mu Burundi no mu Rwanda. Ubwongereza ntibwasiguye nimba muri ivyo bihugu bitatu hamaze kugera ubwo bwoko bushasha bwa coronavirus. Mu karere ubwo bwoko bwa coronavirus bukaba bumaze kuboneka mu gihugu ca Kenya gusa."	https://www.bbc.com/gahuza/amakuru-55920836
politics	Intambara ya Ethiopia ishobora kugira ingaruka mu karere kose	"Intwazangabo irongoye ingabo za Reta Zunze Ubumwe za Amerika mu karere k'ihembe rya Afrika avuga ko ibiriko biraba muri Ethiopia bishobora kugira ingaruka mbi ku mutekano ma karere kose. Mu kiganiro yagiranye na BBC, Jenerali William Zana yibutsa ko Ethiopia  ifise ingabo mu gihugu kibanyi ca Somalia zagiye gushigikira reta. Ati: ""Mu gihe Ethiopia igize ibibazo um gihugu, ibi bisigura ko ingabo ziri muri Somalia zica zitahukanwa, ibi navyo bikagira ingaruka ku bindi bihugu bitanu vyo um karere ka Afrika y'Ubuseruko, hanyuma no muri Somalia naho ugasanga imirwi y'intagondwa iciye ironka akaryo ko kwisuganya kugira ihungabanye umutekano"". Nayo ku bijanye n'uko umugwa mukuru wa Ethiopia Addis Abeba, ushobora kwigarurirwa n'inyeshamba za TPLF, Jenerali Zana avuga ko ibi bishobora gutuma iki gihugu cinjira mu makuba atagira izina. Avuga ko ingabo za Amerika ziri muri Djibuti ziteguye guhungisha abanyagihugu ba Amerika mu gihe ibintu vyoyangara. Arerekana kandi impungenge z'uko Misiri nayo ishobora gutegura ikikogrwa ca gisirikare kugira isambure rwa rugomero rutura rwa Ethiopia  Grand Renaissance Dam, mu gihe ibintu bibandanya biyangara mu bijanye n'umutekano muri Ethiopia. Mu gihe inyeshamba za Tigray zisugereje umugwa mukuru Addis Abeba, ibihugu bimwe vyamaze gusaba abanyagihugu bavyo gukura akarenge. Ishirahamwe mpuzamakungu ONU riragabisha ko igihugu gishobora kwinjira mu ntambara mu gihugu cose mu gihe ugutana mu mitwe hagati y'ingabo za Reta n'inyeshamba za TPLF zitohagarara."	https://www.bbc.com/gahuza/amakuru-59258012
sports	Ayavugwa mu mupira w'amaguru: Mourinho, Aguero, Messi, Cavani, Pulisic, Giroud, Sancho, Konsa, Henry	"Umukuru w'umurwi Tottenham, Daniel Levy avuga ko yipfuza kurindira gushika iri higanwa ry'uyu mwaka rirangire imbere y'ugufata ingingo ku bijanye na Jose Mourinho ko yobandanya amenyereza uyu murwi canke agasubirizwa. (ESPN) Umusatirizi wa Argentina Sergio Aguero w'imyaka  32 avuga ko atazi nimba uyu mwaka uzoba ari wo wa nyuma akiniye  Manchester City. (Times) Umusatirizi wa Barcelona  n'umurwi nserukiragihugu wa Argentina Lionel Messi w'imyaka 33 ntarafata ingingo y'umurwi azokinira mu mwaka uza mu gihe n'abamuserukira ata murwi n'umwe baratangura kuvugana.  (ESPN) Umumenyereza wa Manchester United, Ole Gunnar Solskjaer yemeje ko agiye kugiriranira ibiganiro n'umusatirizi wa Uruguay Edinson Cavani afise imyaka  34 ubu, mu ntumbero yo kuraba ingene amasezerano uyu mukinyi afitaniye n'uyu murwi yokwongerezwa ikindi kiringo. (Sky Sports) Umumenyereza wa Chelsea, Thomas Tuchel aripfuza ko umukinyi w'umunyamerika akina ku ruhande, Christian Pulisic w'imyaka 22  aguma muri Stamford Bridge, ariko akavuga ko ata ngingo irafatwa. (London Evening Standard) Tuchel avuga ko ""hakiri kare cane"" gufata ingingo ku bijanye na kazoza k'umukinyi Olivier Giroud, umusatirizi w'umufaransa w'imyaka 34 mu gihe yinjiye mu mezi ya nyuma y'amasezerano yiwe afitaniye na Chelsea. (Mirror) Umunyegori wa Chelsea, umunya Esupanye Kepa Arrizabalaga w'imyaka 26 avuga ko atigeze yipfuza kuva muri uyu murwi kandi ko ata bwoba afise kubona atarashobora kuba nomero ya mbere mu gusamira uyu murwi.  (Star) Borussia Dortmund iripfuza kugurisha mu ci riza umukinyi w'imbere w'umwongereza Jadon Sancho w'imyaka  20 maze ikagumana umusatirizi Erling Braut Haaland w'imyaka 20 ava muri Norvege. (Bild - in German) Umumenyereza wa Aston Villa, Dean Smith aramirira kure amakuru avuga ko umukinyi w'inyuma w'umwongereza Ezri Ngoyo Konsa w'imyaka 23 yoba ariko aronderwa na Liverpool hamwe na Tottenham. (Birmingham Mail) Umunyegori wa AC Milan, umutaliyano Gianluigi Donnarumma w'imyaka 21 yipfuza kuba umunyegori wa mbere kw'isi ahembwa umushahara munini.  Amasezerano yiwe n'uyu murwi azorangira mu mpera z'ihiganwa ry'uno mwaka, kandi imirwi PSG na Chelsea iriko iramurondera. (90min) Uwahoze ari umukinyi rurangiranwa wa Arsenal Thierry Henry yoba ari hafi yo kuba umumenyereza mushasha wa Bournemouth inyuma y'aho uyu murwi wo mu cicaro ca kabiri uherewe uruhusha rwo gutangura ibiganiro n'umurwi asanzwe amenyereza muri kino gihe, Montreal Impact, wo muri Canada. (TalkSport) Uwigeze gutsindira ihiganwa ryo kwoga ubu akaba ari umushikiranganji w'inkino w'Ubufaransa, Roxana Maracineanu atakambira umusatirizi w'umufaransa Kylian Mbappe ubu afise imyaka 22 ko yoguma mu murwi Paris St-Germain, ni mu gihe hari amakuru avuga ko ariko aronderwa na Real Madrid. (AS) Umuhungu w'imyaka 13 w'uwahoze ari umukinyi w'inyuma wa Everton N'Ubwongereza, Phil Jagielka, yagiriraniye amasezerano n'umurwi wa Liverpool, abakeba b'uyu murwi wahoze ukinamwo se wiwe.(Mail) Umumenyereza waEverton Carlo Ancelotti arizeye ko azogura abakinyi beza mu myaka ibiri iri imbere ata buryo bwinshi cane akoresheje. (Liverpool Echo)"	https://www.bbc.com/gahuza/imikino-56137930
politics	Aba-Taliban n'abagore: Umunyeshure wa kaminuza ya Kabul mu bwoba bwa kazoza	"I Kabul, aya  mango abanyeshure ba kaminuza bategerezwa kuba bariko baritegurira gutangura igice/igihembwe gishasha. Ariko  ubu hari benshi bariko barata ikintu cose kigaragaza ingene babayeho muri  kahise mu guhe aba Taliban bariko barakizura hanze. Ku munyeshure umwe - umugore , akaba n'uwo mu bwoko bw'inkehwa buburabuzwa bw'aba-Hazara, abo muri bwo muri iyi myaka bahuye n'amabi yo kunyuruzwa no kwicwa n'aba Taliban - abo bagabo bari hanze bateye impungenge gusumba. Ngaha abwira BBC ingene ivyo yarota gushikako vyasubiriwe n'ubwoba bwo kuhakura agatwe mu minsi mike gusa. Ni ibintu ntabona amajambo nobivugamwo, ntabeshe. Ibintu vyose, vyose narota gushikako, ivyo nakoreye vyose. Agateka kanje, ukwiyumva kwanje, naho no kubaho kwanje nk'umukobwa, ubuzima bwanje - vyose birageramiwe. Ninde azi umwanya uzohaca kugira baze gusaka inzu ku nzu kugira batware abakobwa - kumbure banabasambanye ku nguvu. Nshobora no guhitamwo kwiyahura niyo baza mu nzu iwacu. Namye mvugana na bagenzanje, ivyo nivyo twese, twese, dutegekanya gukora. Urupfu ni rwiza gusumba gutwarwo nabo. Twese dufise ubwoba kandi dufise ubwoba gushika no mu musokoro w'amagufa. Nta n'amezi abiri aheze,  nta kindi niyumvira  atari urupapuro rwanje rw'umutsindo. Nariko ndategekanya ingene nzokwigira ibibazo vyimirije, ico gukora, ico kureka, nkora ikirangaminsi, ngerageza kuraba ko ibintu vyose vyokorwa neza. Abantu batandukanye batanguye kugira ubwoba igihe aba Taliban bariko barafata intara, ariko jewe n'abandi ntitwigeze twibaza ko vyoshitse bagafata Kabul. Ubuzima bwanje bwari busanzwe kugeza aho bafatiye Mazar-i-Sharif (igisagara kinini mu buraruko bushira uburengero bwa Kabul, cari gisanzwe kiterekwa aba Taliban). Hanyuma bashika Kabul. Harumvikanye amasasu hanyuma tuja twumva ngo aba Taliban bakwiye  mu bice vyose vy'igisagara. Kuva ico gihe, nta na kimwe casubiye kuba uko cahora. Abandi bose bo mu muryango wanje bagumye muhira. Imangazini zose zarugawe, ibiciro vyaguma biduga kw'isaha kw'isaha, n'urugero rwo kuvunja amafaranga rwaguma ruhindagurika vuba. Naciye nturira impapuro zanje zose zo kuri kaminuza. Naraturiye impapuro zanje zose zerekana amanota naronse. Nabikoreye kw'ibaraza. Nari mfise ibitabo vyinshi, ibitabo vyiza cane, nariko ndasoma. Vyose narabinyegeje. Narivanye ku mbuga hwaniro zose nariko. Nabwiwe ko vyari kumbera ikibazo kuba mfise ivyo nanditse canke nashize kuri izo mbuga canke kubandanya uri kuri zo. Aba Taliban bashobora kuba baraba ivyo twashizeko bakadutora. Facebook niyo yari ingorane ikomeye kuko nayijako cane. Nari mfise ivyo nari naranditse kera mvuga ko aba Taliban ataco bari kugira, ko nari kwihagararako imbere yabo, ko batashobora guhagarika uburenganzira bwanje bwo kwiga, ko batashobora kunyugaranira i muhira.Nabise abakora iterabwoba. Ivyo nari nanditse vyarabatyoza, nta nkeka. None vyose babikoze mu minsi mike gusa. Vyandengeye, biranteye ubwoba, birambabaje. Aba Taliban bamenyesheje ko abagore bokwambara mu buryo bw'ingene vyamye bikorwa kuva kera kandi bakambara hijab. Abantu bambara burka na hijab kubera ugutinya. Narumvise aho mu mashure amwe ya kaminuza usanga hari igitambara (rideau) hagati y'abanyeshure b'abahungu n'abakobwa. Imiryango imwe imwe ntireka abana bayo b'abakobwa ngo baje kw'ishure.  Kubera abantu bose bazi ko aba Taliban gushika ubu batarerekana isura yabo y'ukuri, ariko akaba ata nkeka ko bazoyerekana, abantu bashaka rero kwirinda ingorane niyo vyashika. Nararavye ikiganiro c'aba Taliban n'abamenyeshamakuru (ku wa kabiri -aho bemeye uburenganzira bw'abagore). Barabesha, ndazi neza ko babesha. Narasohotse  ku wa kabiri ndi kumwe na data tugiye kurondera umuti. Vyose vyari vyugaye. Nategerejwe kwambara hijab ifuka hose, hari n'abambara burka, n'abakobwa bafise hagati y'imyaka 13 na 14.Nta na hamwe bihuriye n'uko vyahora. Umenga igisagara carimutse. Aba Taliban bariko baratembera mu micungararo. Barakuraba  niyo woba wambaye hijab ikwiye hose - nk'uko umenga nturi  umuntu asanzwe, nk'uko umenga nibo baganza ubuzima bwawe, nk'uko umenga uru umucafu wo guta. Uko niko bakuraba mw'ibarabara. Igihe nari nciga, niyumvira gushika ku bintu vyinshi, imigambi n'intego z'ubuzima. Ubu none nibaza ko nzotegerezwa kuva muri iki gihugu , kuko ndi umu-Hezara. Muri kahise barateye amashure y'abakobwa b'aba-Hazara, bica amajana. Urumva nta nkeka bazotwica, kumbure badusambanye ku nguvu, batwice. Nk'umukobwa nkongera kandi mu  bwoko bw'inkehwa, nta kibanza mfise mu gihugu canje. Bose mu muryango wanje bafise ubwoba. Tuguma tugerageza kuva umunsi wa mbere aba Taliban binjira kugira turabe ingene twova muri iki gihugu, biciye mu mategeko canke bidaciye mu mategeko. Ikibuga c'indege cuzuyeko abantu benshi, nta bibanza bisigaye vyo guhungisha abantu, kandi ibihugu biriko biranka kutwakira, kandi abantu bose, bose baguma baraba nk'uko umengo nta kiriko kiraba. Ikintu gikuru  nosaba ama reta y'ibihugu vyo hanze n'uko bitokwemera aba Talaban nka reta ya Afghanistan. Kuko babikoze, tuzoba dupfuye, kumbure turi hasi kurusha abapfuye, ninde yobimenya. Ariko ikimbabaza cane kuruta kubona igisagara canje nkunda n'umutima wanje wose gifatwa - aha si ukuvuga ko ntwawe n'ikibabarwe - ariko ikimbaza gusumba n'uko amakungu ari mu gacerere. Abantu bose bibereye mu gacerere. Abo bantu bose ataco banezwe, bigira nk'uko umenga abanya-Afghanistan si abantu. Ivyo rero birambaza cane  ku mutima. Baravuga ngo , ""Ubuntu ku bantu bose"". Ariko nibaza ko ivyo bwikiye kuvugwa gutya, ""Ubuntu kuri bose, kiretse abanya-Afghanistan"".  Ariko sinigeze nibaza ko vyoshitse ngaha. Biravuna umutima kubona mu minsi mike gusa, ibintu vyose narota gushikako, ibintu vyose nibaza ko noronse, vyose vyayonze. BBC ntivuga izina ry'umugore nyene iyi  nkuru ku mvo z'umutekano wiwe"	https://www.bbc.com/gahuza/amakuru-58281727
politics	Haiti: umupfakazi Martine Moïse asizwe n'umukuru w'igihugu yashoboye kuvuga ubwa mbere	"Uyu mupfakazi asizwe n'umukuru w'igihugu ca Haiti arasigura ingene vyagenze igihe abicanyi ""batabagura"" umugabo wiwe n'amasasu bamaze kwinjira mu nzu yabo mw'ijoro. Martine Moïse avuga ko ico gitero cabaye mu kanya gato, ku buryo umugabo wiwe Jovenel atashoboye no ""kuvuga ijambo rimwe rudende"". Perezida Moïse yishwe ku wa 07 z'uku kw'indwi n'abacangero b'abanyamahanga 28. Umupfasoni Martine Moïse na we nyene yarakomeretse muri ico gitero, aca asimbanwa i Miami muri Florida kuvurwa. Ejo ku wa gatandatu, yashoboye kwifata ijwi yacishije ku rubuga rwa Twitter, aho yaniyemeje kubandanya igikorwa ciwe. Abantu batari bake bemeje ko koko ari umupfasoni w'umukuru w'igihugu. Asigura ingene ibintu vyagenze igihe abo bicanyi bagandagura umugabo wiwe, Martine Moïse muri iryo jwi avuga ati: ""Mu kanya isase, abo bacangero biteye inzu yanje baca bamijagira amasasu umugabo wanje"". Abandanya ati: ""Iri shano nta zina rifise kuko utegerezwa kuba umwicanyi ruhebwa kugira wice umukuru w'igihugu nka Jovenel Moïse, utanamuhaye n'akaryo na gato ngo avuge n'ijambo na rimwe gusa"". Avuga ko umugabo wiwe yishwe ku mvo za poritike - cane cane, akavuga amatora ya kamarampaka ku mpinduka z'ibwirizwashingiro ryari guha  umukuru w'igihugu ububasha busumbirije. Abo bantu atavuze, yavuze ko ""bashaka kuzimanganya indoto z'umukuru w'igihugu"". Yongerako ati: ""Nishwe n'amarira, ni vyo, ariko ntidushobora kureka ngo igihugu cacu kibure iyo kiva n'iyo kija"". ""Ntidushobora kureka amaraso ya Perezida Jovenel Moïse, umugabo wanje, umukuru w'igihugu cacu dukunda cane kandi na we yadukunda, ngo asesekere ubusa"". Perezida Moïse w'imyaka  53 yari umukuru w'iki gihugu ca mbere gikenye ku mugabane wa Amerika kuva mu 2017.  Ubutegetsi bwiwe ntibwari bworohewe kuko yahanganye n'ibirego vyo kurya ruswa kandi mu ntango z'uwu mwaka igihugu caranzwe n'imyiyerekano ikomeye ku mugwa mukuru no mu bindi bisagara. Amatora y'abashingamateka yari ategekanijwe mu kw'icumi 2019 ariko impari zatumye yunguruzwa, vyumvikana ko ubutegetsi bwa Moïse bwari bushingiye ku mategeko wenyene yasohora (décrets). Yategekanya gutumako amatora ya kamarampaka mu kw'icenda uno mwaka yo kwemeza canke guhakana impinduka z'ibwirizwashingiro. Mu kwa kabiri igihe abatavuga rumwe n'ubutegetsi bwiwe bamusabiye gutanga imihoho, Moïse yavuze ko haburijwemwo integuro y'abashatse kumugandagura banatembagaze na reta yiwe. Gushika ubu abateguye ico gitero co ku wa gatatu n'intumbero yabo ntibaramenyekana. Hari ibibazo abantu bibaza ariko bitararonka inyishu, harimwo ukungene abo bicanyi bashoboye kwinjira mu muhana wiwe. Mu ndwi iza, abari bajejwe kumukingira ubuzima bazorengutswa kugira ngo bisigure. Umwe mu banyaporitike bakomeye batavuga rumwe n'ubutegetsi afise amakenga ku bivugwa. Steven Benoit  yahoze ari umukenguzamateka wa Haiti yabwiye iradiyo yo muri ico gihugu Magik9 ku wa gatanu ko atari ""abanya Colombia bamwishe"", ariko nta vyemezo yatanze. Igiporisi ca Haiti kivuga ko abenshi muri abo bacangero ari abanya Colombia, mu gihe babiri ari abanyamerika bakomoka muri Haiti. 17 mu bari bagize ako kagwi barafatiwe ku mugwa mukuru Port-au-Prince inyuma yo kurasana. Batatu mu bikekwa barishwe, mu gihe abandi umunani bakiriko barahigwa. Reta ya Colombia yemeye gufasha Haiti mu matohoza yayo. Umukuru w'igiporisi ca Colombia Jenerali Jorge Luis Vargas, avuga ko abahoze ari abasirikare 17 ba Colombia bikekwa ko babigizemwo uruhara. Ubunyamabanga bwa Amerika buvuga ko budashobora kwemeza nimba hari umwenegihugu wa Amerika yahagaritswe. Ariko, ibinyamakuru vya Amerika na Canada bivuga ko umwe muri babiri bafise ubwenegihugu bubiri, James Solages w'imyaka 35, yamuka muri Florida kandi ko yahoze ajejwe umutekano ku biro vy'ubuserukizi bwa Canada muri Haiti. Umucamanza ariko arakora amatohoza yabwiye ibinyamakuru ko Solages hamwe n'uyo wundi munyamerika azwi kw'izina rya Joseph Vincent, bavuze ko bari muri ico gihugu nk'abakarimani b'abo bacangero. Umucamanza Clément Noël yabwiye ikinyamakuru Le Nouvelliste ati: ""Intumbero kwari uguhagarika Perezida Jovenel Moïse... ntikwari ukumwica"". Ibwirizwashingiro rivuga ko Inama Nshingamateka yategerezwa gutora uwundi mukuru w'igihugu. Ariko haracari impari ku matora yategerezwa kuba mu kw'icumi 2019. Impinduka kw'ibwirizwashingiro - izo bose badahurizako - zivuga ko umushikiranganji wa mbere ari we yaca ashikirizwa amabanga. Hagati aho, Haiti isanzwe ifise umushikiranganji wa mbere mfatakibanza, Claude Joseph, hamwe n'uwari aherutse kugenwa, Ariel Henry, ariko akaba atari bwarahire. Aba bompi bavuga ko ari bo barongoye igihugu. Ku wa gatanu, hari umurwi w'imigambwe wateye igikumu ku cemezo gitangaza umukuru w'igihugu mushasha  - Joseph Lambert - hanyuma Henry ace amubera umushikiranganji wa mbere. Ibihe igihugu kirimwo ntivyorohereza iki gihugu gutorera umuti ingorane za poritike n''z'ubutunzi zihanze Haiti."	https://www.bbc.com/gahuza/amakuru-57794081
politics	Uwahoze ari umuhuza w'Abarundi Sheikh Mohamed Rukara yaryamiye ukuboko kw'abagabo	"Umushingamateka Sheikh Mohamed Rukara yahoze ari umuhuza w'Abarundi yaraye aryamiye ukuboko kw'abagabo. Uyo mu nyapolitike yahoze ari umunywanyi akomeye w'umugambwe CNDD-FDD yapfiriye i Bruxelles mu gihugu c'u Bubirigi. Aciye ku rubuga rwiwe rwa Twitter, umukuru w'igihugu Petero Nkurunziza abuva ko Abarundi bazokwama iragi ry'urukundo n'ubumwe ""vyamye bimuranga. Urupfu rwiwe ruravugwa cane ku mbuga hwaniro cane cane Twitter, aho abatari bake bamenyesha ko bababaye, banashimagiza ivyo yakoze. Selemani Bonke ati: ""…ndamwibuka igihe yavuga ati 'Ujinga ni mzigo' (bivuga mu Kirundi ngo ubujuju ni umuzigo)"". Bwana Rukara yavutse mu mwaka wa 1955, akaba yari mu banywanyi bakomeye b'umugambwe uri ku butegetsi CNDD-FDD, yigeze kuba no mu nama y'inararibonye zawo. Azwi ko yize amashure mu gihugu ca Arabia Saoudite, akaba yarabaye mu bihugu vya Costa Rica hamwe na Tanzania. Yaranakoze kw'iradiyo y'igihugu, aho yashikiriza amakuru mu rurimi rw'igi Swahili akaba ariwe yashinze radiyo na televiziyo Salama. Umuhisi Rukara yatowe mu mwaka wa 2010 kuba umuhuza w'Abarundi, ico gihe akaba yari umusenateri, aho yaciye atangura ayo mabanga mu ntango za 2011. Igikorwa ciwe nticari coroshe. Mu kwezi kwa gatanu 2012, amaze umwaka umwe urenga atanguye amabanga, yatangaje ko hari akarwi k'abantu bashaka kumugandagura, aho umuvugizi wiwe ico gihe, Jerome Ndiho, yavuze ko kari akarwi k'abiba ikigega c'igihugu. Umuhisi Rukara yagiye kurangiza amabanga yiwe nk'umuhuza w'Abarundi mu kwezi kwa cumi na rimwe umwaka wa 2016, akaba yasubiriwe na Edouard Nduwimana yahoze ari umushikiranganji w'intwaro yo hagati mu gihugu."	https://www.bbc.com/gahuza/amakuru-50613787
politics	Ethiopia : Indyane z’amoko zahitanye abantu barenga 200 mu ntara ya Oromia	Abantu barenga 200 nibo bishwe mu ntambara z'amoko mu burengero bwa Ethiopia. Umurwi w'igihugu ujejwe agateka ka zina muntu muri Ethiopia uvuga ko inyeshamba z'umuhari Oromo Liberation Army (OLA) zishe abantu hafi 150. Abategetsi b'akarere babwiye BBC ko abarwanyi bo mu moko y'aba Oromo n'aba Amhara batanye mu mitwe mu kiringo c'imisi ibiri mu ndwi iheze mu karere ka East Wollega ko mu ntara ya Oromia. Umwe mu babibonye yabwiye BBC ko babonye ibiziga mu ruzi ruri hafi mu nyuma bigahambwa. East Wollega irarwiriyemwo abanyagihugu bo mu bwoko bw'aba Amhara kandi ikaba ifise isi y'akanovera yamye iteza indyane hagati y'aya moko abiri. Umurwi w'igihugu ujejwe agateka ka zina muntu muri Ethiopia uvuga ko ico gitero cari gishingiye ku moko, ukagiriza umuhari OLA ko ari wo wateje izi ndyane. Uwu murwi umenyesha ko abo mu bwoko bw'aba Amhara nabo baciye bihora, bakica abantu hafi 60. Abategetsi babwiye BBC ko abarwanyi b'aba Oromo n'aba Amhara ari bo bakoze ivyo bitero muri ako karere. Bivugwa ko abantu batari bake bataye izabo amazu atari make nayo nyene agasamburwa. Umuhari OLA uvuga ko urondera ubwigenge bw'abanyagihugu b'aba Oromo, urahakana ko ata basivire wishe, ukavuga ko wowo wariko urakingira abanyagihugu kugira ntibaterwe n'abarwanyi bitwaje ibirwanisho. Bivugwa ko intambara zibandanya mu karere ka East Wollega mu gihe ingabo za reta ziriko ziragerageza gusubiza ibintu mu buryo. Umuhari OLA ukorera cane cane mu burengero bwa Oromia, aho abajejwe agateka ka zina muntu bagiriza inyeshamba zawo ko muri kahise bamye batera abasivire. Mu ntango z'uku kwezi, uwu muhari waratangaje ko wishize hamwe n'umuhari Tigray People's Liberation Front (TPLF) uri mu ntambara na reta mu buraruko bw'igihugu, ivyateje impungenge ko intambara ishobora gukwira igihugu cose. Kuva mu 2018,  indyane z'amoko zagiye ziyongera muri Ethiopia - izatumye abantu barenga imiriyoni zibiri bata izabo.	https://www.bbc.com/gahuza/amakuru-58352897
health	Kigali n'uturere umunani birasubira muri guma-muhira kubera ukwiyongera kwa Covid-19	Ibiro vy'umushikiranganji wa mbere w'u Rwanda bivuga ko ibikorwa nka vyose mu muji wa Kigali no muri district umunani bihagaritswe mu ntumbere yo gukumira ikiza ca Covid-19 kibandanya ciyongera mu gihugu n'ahandi mu makungu. Izo district ziyongera ku muji wa Kigali ni Burera, Gicumbi, Kamonyi, Musanze, Nyagatare, Rubavu, Rutsiro na Rwamagana. Iryo tangazo rivuga ko kuva ku tariki ya 01/07/2021 bibujijwe kuva muhira kuva isaha cumi na zibiri z'umugoroba gushika isaha cumi zo mu gitondo. Amashure, amasengero, hamwe na vyinshi mu biro birugawe (abakozi bazokorera muhira) kiretse abatanga serivisi za nkenerwa cane, nayo imanza zibera muhira canke ukundi guhurira hamwe birabujijwe. Mu rwego rw'indero iri tangazo rivuga yuko amashure yose yugawe, hakazofatwa ingingo zihariye kubategerezwa gukora ikiza mu kwezi kw'indwi 2021, aho bazomenyeshwa ikizokorwa n'ubushikiranganji bujejwe indero. Ibibanza vy'uburiro navyo birugaye, abakeneye ivyo kurya bivuye muri ivyo bibanza bakazoshobora kubigura babitahana muhira. Ingenzi zishika canke ziva ku kibuga c'indege ca Kigali zizoja zerekana ibipimo vyo kutandura (negatif) vyafashwe mu masaha 72 imbere y'uko zifata urugendo. Ibindi bibujijwe n'imanza z'ubukwe, zaba izo gukwa canke gusezerana ku kagari co kimwe n'ibikorwa vyo kwinonora imitsi mu mazu yabihariwe azwi nka gym. Ariko kwinonora imitsi umuntu ari ukwiwe hamwe n'inkino zidasaba kwegerana bizobandanya hakurikijwe amategeko yo kwirinda. Kuja ku kiriyo hazoja hemererwa abantu 10 gusa ica rimwe, nayo kuja ku maziko hazoja haremererwa abantu batarenga 30. Izi ngingo zafashwe mu muji wa Kigali no muri zo district umunani, zizosubira kwihwezwa nyuma y'indwi zibiri bivanye n'ukuntu abajejwe ivy'amagara bazoba babona uko ibintu vyifashe. Kwiyunguruza uva muri district uja muyindi birabujijwe, kiretse umuntu agiye kwivuza canke hari ibindi vya nkenerwa cane kandi vyihutirwa agiyemwo. Inama ziremewe, ariko aho abantu bahurira hazokwemererwa kwakira gusa 30% vy'abashobora kuhakwira, kandi abazokwitaba bose bazotegerezwa kwerekana ibipimo vyo kutandura vyafashwe mu masaha 72 imbere y'iyo nama. Guhurira hamwe mu kwinezereza harimwo n'imanza z'ubwoko bwose birabujijwe, yaba mu bibanza bihurwamwo ba benshi canke muhira. Ubukwe n'izindi manza zose navyo birabujijwe. Uburiro n'ubunywero butadandaza inzoga bwemerewe kwakira abantu batarenga 50% vy'abashobora kwakirwa kandi bwugare isaha cumi n'imwe z'umugoroba, nayo ububare bwobwo burabujijwe. Ibibanza biberamwo amasengesho vyubahirije amategeko yo kwirinda biremerewe kwugurura ariko bikakira abantu batarenga 30% vy'abo bishobora kwakira. Izi ngingo zizotegerezwa gukurikizwa ikiringo c'indwi zibiri. Iryo tangazo rihera ryibutsa abanyagihugu yuko bategerezwa kwubahiriza amabwiriza yo kwirida arimwo kutegerana, kwambara agafukamunwa hamwe no gukaraba intoke, abatazovyubahiriza bakazofatirwa ibihano. Igihe cose hagiye haraba ingingo zo guma-muhira mu Rwanda, abanyagihugu batari bake baravyidogeye, cane cane abatunzwe n'ubuzi bwa minsi yose, bafungura ari uko bavuye muhira. Bamwe mu batavuga rumwe na leta y'u Rwanda bagiye bariyamiriza izi ngingo bakavuga yuko leta izifata itabanje kuraba ineza y'abantu bato bato batagira uko bifashe, bakavuga ko ibikora yigana ibikorwa n'ibihugu bikize. Ariko abajejwe amagara mu Rwanda bavuga yuko ingingo za guma-muhira bazifata ku neza y'igihugu n'abanyagihugu. Bavuga kandi yuko abakorwako cane na guma-muhira baronswa imfashanyo, kandi ko iyo ngingo iba ikenewe mu gukumira iki kiza kibangamiye isi. Ingingo zikaze zagiye zirafatwa ku batubahirije amategeko y'umukwabu canke yo kwikingira nko kwambara agafukamunwa, zirimwo kubafungira mu bibanza nka za stade hamwe no kubaca amande.	https://www.bbc.com/gahuza/amakuru-57657580
politics	Israel - Palestina: Abapfa biyongereye, Israel yishe intwazangabo ikomeye muri Gaza	"Israel yishe uwundi mutegetsi mukuru w’inyeshamba zo mu muhari w’abarwanyi ba Palestina, bazwi nka Palestinian Islamic Jihad, mu gihe ibitigiri vy’abagwa muri ibi bitero vy’indege muri Gaza. Abana batandatu hamwe n’abarwanyi batari bake ba PIJ  - harimwo intwazangabo Khaled Mansour na Tayseer Jabari – bari mu banya-Palestina 32 bavugwa ko bamaze kwicwa. Ibisasu vya muzinga hafi 600 nivyo bimaze guterwa muri Israel kuva ku wa gatanu, nk’uko bivugwa n’umutegetsi bwa Israel. Israel ivuga ko ibi bitero vyaje inyuma “y’uko yari itewe” n’uyo murwi. Iyi niyo mishamirano ikomeye hagati ya Israel na Gaza, haraciye umwaka urenga. Intambara yamaze imisi 11  mu kwa gatanu kw’umwaka uheze wa 2021 yahitanye abanya-Palestina barenga 200 n’abanya-Israel bababa cumi imbere y’uko bashika ku masezerano yo guhagarika intambara. Igisirikare ca Israel kiragabisha ko iki gikorwa ca gisirikare – cataziriwe Breaking Dawn – gishobora kumara iyinga ryose. Uno musi ku wa Mungu, ibisasu vya muzinga vy’abanya-Palestina vyarasiwe mu karere ka Gaza vyaguye mu gisagara ca Jerusalem ubwa mbere kuva kuri ya ntambara yo mu 2021. Ibi bitero  bibaye inyuma y’aho Israel yiciye umutegetsi wo ku rwego rwo hejuru wa PIJ Khaled Mansour mu gitero c’indege cakozwe ku nzu iri mw’ikambi y’impuzi iri ahitwa Rafah mu bumanuko bwa Gaza. Iyi ntwazangabo yari imaze guhakwa kwicwa n’igisirikare ca Israel incuro zitanu, kikaba kimwagiriza gutegura ibitero vy’abarwanyi hanze y’akarere ka Gaza. Hampande y’ibitero vy’indege kuri Gaza, aho Israel ivuga ko mu bibanza yiziziye harimwo inzira yo mu kuzimu ikoreshwa na PIJ, abahagarikwa babandanya bahagarikwa mu karere ka Cisjordanie/ West Bank kigaruriwe na Israel. Abanywanyi ba PIJ batari bake bamaze guhagarikwa nk’uko bivugwa na Israel. Umushikiranganji ajejwe amagara y’abantu muri Gaza avuga ko ""igitero ca Israel"" cishe abanya-Palestina, gikomeretsa abanda barenga 200. Israel yagiriza abarwanyi ba PIJ ko ari bo bihekuye  mu kwihenda bakica bamwe muri abo bapfuye – ikavuga ko ejo ku wa gatandatu igisasu ca muzinga ciyatse uyo muhari kikica abana batari bake i Jabalia, mu karere ka Gaza. BBC ntiyashoboye guhinyuza yo nyene ubwayo ibi bivugwa. Ariko gushika ubu, Hamas, umuhari mukuru muri ako karere – ukaba usangiye ivyiyumviro n’umuhari Islamic Jihad mbere ukaba ukunze gukorana ibikorwa nawo – isa n’uko ata bisasu vya muzinga biriko biraraswa biva mu bubiko bwayo bunini. Ni naco gituma ata makuru avuga ko Israel yoba iriko irakora ibi bitero vy’indege kuri Hamas. Mw’ijoro ryo ku wa gatanu,  Hamas yasohoye amatangazo akomeye ivuga ko “imirwi yo kwirwanako” yishize hamwe. Ariko kubera irongoye Gaza ifise ibintu vyayo ibanza kwitondera, ibi bigashobora gutuma itinjira muri iyi mishamirano. Ibiharuro vya Hamas bishobora guhinduka, nk’akarorero mu gihe igitigiri c’abasivire bapfiriye muri Gaza cokwongerekana. Mu gihe yoramuka ifashe ingingo yo kwinjira muri iyi ntambara, aho rero ibintu bishobora guca bikomera gusumba. Ejo ku wa gatandatu, ikigo ca Gaka kimwe rudende gisanzwe gitanga umuyagankuba carugaye kubera kitigeze kironka n’ima rimwe ry’igitor, nk’uko bivugwa n’umuvugizi w’ikigo kijejwe umuyagankuba. Ibiro vy’umunyamabanga wa Amerika ajejwe imigenderanire asaba impande zompi kwifata – bikavuga ko bishigikiye ko Israel ifise uburenganzira bwo kwirwanako, mu gihe ariko bivuga ko bitewe impungenge n’abasivire bashobora kugwa mu mporero, nk’uko vyandikwa n’itirorokanirizo ry’amakuru Reuters. Mu cizere ko ishobora kuzibira iyindi mishamirano, Misiri nayo nyene yafashe umugambi wo kuja hagati y’izi mpande zibiri, mbere bikavugwa ko yoba yarungitse intumwa muri Israel ejo ku wa gatandatu kubanguranya. Iyi mishamirano ibaye inyuma gato y’aho Israel ihagarikiye Bassem Saadi avugwa ko arongoye  PIJ muri Cisjordanie, mw’ijoro ryo ku wa mbere. Yahagaritswe ari mu karere ka Jenin mu rukurikirane rwo guhagarika abikekwa inyuma y’ibitero vyakozwe n’abarabu ba Israel na Palestina vyahitanye abanya-Israel 17 n’abanya Ukraine babiri. Babiri mu bakoze ivyo bitero bavuye mu karere ka Jenin. PIJ, umwe mu mihari y’abarwanyi biyitirira Islam ikomeye irwanira muri Gaza, ishigikiwe na Irani kandi icicaro cayo kiri ku mugwa mukuru wa Syria, Damas/Damascus. Irakora ibitero bitari bike, harimwo ibisasu vya muzinga biterwa Israel. Mu kwa cumi na rimwe 2019, Israel na PIJ  vyaratanye mu mitwe mu kiringo c’imisi itanu inyuma y’aho Israel yiciye intwazangabo ya PIJ ivuga ko yariko arategura igitero. Imishamirano yahitanye abanya-Palestina 34 n’abandi 111 bakomeretse, abanya-Israel 63 nabo bikaba vyabaye ngombwa ko bajanwa kwa muganga. Israel yavuze ko 25 mu banya-Palestina bishwe bari abarwanyi, harimwo n’abatewe bariko barategura kurungika ibisasu vya muzinga."	https://www.bbc.com/gahuza/articles/c51vpl0jkr0o
health	US: Ibitaro vyanse gutera umutima umurwayi aticandagishije Covid	"Ibitaro vy'i Boston muri Reta Zunze Ubumwe za Amerika vyanse kwakira umurwanyi akeneye guterwa uwundi mutima, nibura igice cawo, kubera aticandagishije covid-19. DJ Ferguson w'imyaka 31, ageze habi, akaba akeneye guterwa umutima mushasha, ariko ibitaro Brigham and Women's Hospital muri reta ya Massachusetts vyamukuye ku rutonde, nk'uko bivugwa na se wiwe, David. Avuga ko urucanco rwa Covid ruteye kubiri n'ivyo umuhungu wiwe ""yemera"". Ibi bitaro bivuga ko bikurikiza amategeko. Mw'itangazo, ibitaro Brigham and Women's Hospital vyabwiye BBC biti: ""Kubera ibihimba vy'umubiri bisanzwe bihari ari bike, dukora uko dushoboye kwose kugira ngo umurwayi aterwa igihimba kanaka aronke amahirwe ashoboka yo kubandanya abaho"". Umuvugizi amenyesha ko ibi bitaro ""bisaba icemeza ko umuntu yacandazwe hamwe n'amakuru y'imibereho ku bashizwe ku rutonde rwo guterwa ibindi bihimba kugira ngo ibikorwa vyo kumukora bigende neza be no kugira umurwayi ashobore kugira amahirwe yo kubandanya abaho inyuma yo kumutera igihimba kanaka, kubera ubudahangarwa bw'umubiri wiwe buba bwononekaye cane"". Iri tangazo ry'ibi bitaro ryitondewe cane rishobora kuba rivuga ko mu kwima umuntu uburenganzira bw'ukuvurwa hari n'ibindi vyisungwa hejuru y'uko atacandazwe, ariko nta nsiguro ritanga, rikavuga ko ari ibanga ry'umurwayi. Ibi bitaro vyongerako y'uko hafi abantu 100.000 bari ku rutonde rw'abarindiriye guterwa ibindi bihimba vy'umubiri batazoshobora kubironswa muri ino myaka itanu kubera ata bikwiye bihari. Uyu mugabo Ferguson ari mu bitaro kuva ku wa 26 Munyonyo (Ugushyingo mu kinyarwanda), 2021, akaba arwaye indwara y'umutima yo mu muryango (héréditaire/hereditary) ituma amahaha yiwe yuzura amaraso n'amazi, nk'uko bivugwa n'isekeza ryo kwegeranya imfashanyo GoFundMe. Iri sekeza ryo kwegeranya imfashanyo rivuga ko Ferguson afise amakenga ko umutima wiwe ushobora guterwa n'ubushe - ingaruka ishobora kuva ku rucanco rwa coronavirus ikigo ca Amerika kijejwe gukinga indwara, Centers for Disease Control and Prevention (CDC), gishimangira ko idakunze kwibonekeza kandi ari iyo umwanya muto - kandi ko bishobora kumugirira ingaruka mbi kubera umutima wiwe ata nguvu ufise. Ikigo CDC gitera akamo abakeneye guterwa ibihimba vy'umubiri hamwe n'ababegereye kwicandagisha. Muganga Arthur Caplan, arongoye igisata kijejwe ibijanye n'inyifato mu vyo ubuganga (medical ethics) kw'ishure NYU Grossman School of Medicine, yabwiye imboneshakure CBS News ko iyo umuntu ahejeje guterwa igihimba ico ari co cose c'umubiri ubudahangarwa bwiwe buba bwahagaze ku buryo n'ibicurane vyonyene bishobora kumuhitana. Dr Caplan ati: ""Nta bihimba vy'umubiri bikwiye dufise, rero ntidushobora kubiha umuntu ata mahirwe menshi afise yo kubaho mu gihe abandi biteje urucanco bobo baba bafise amahirwe menshi yo kubaho inyuma yo gukorwa"". Ferguson, se w'abana babiri n'uwa gatatu akaba ari mu nzira, aguma kuri ivyo bitaro, nk'uko bivugwa n'abakunzi biwe. Umuryango wiwe uvuga ko ari magara make ku buryo adashobora kwungururizwa ku bindi bitaro kandi ko ""n'umwanya uriko uramujana"". David Ferguson ati: ""Umuhungu wanje ariko arirwanako uko ashoboye kwose, ni umushingantahe afise ivyo yemera, kandi ibi nivyo bituma ndamwubaha gusumba"". ""Ni umubiri wiwe. Ahitamwo ico ashatse"". Si bwo bwa mbere muri izi ndwi za vuba Umunyamerika atacandazwe ahura n'inzitizi ku bijanye n'ubuvuzi. Mu ntango z'uku kwezi, umugore wo muri Minnesota yaritwariye ibitaro vy'akarere inyuma y'aho abaganga bageragereje gukura umugabo wiwe muri vya vyuma bifasha abarwayi guhema yari amazemwo amezi abiri. Abanyamerika barenga 63% baramaze kuronswa incanco zibiri hanyuma abababa 40% nabo bakaba bamaze kuronswa urwa gatatu."	https://www.bbc.com/gahuza/amakuru-60136923
politics	UK: Johnson azobandanya politike yiwe yo kujana abimukira mu Rwanda	"Umuvugizi w'umushikiranganji wa mbere w'Ubwongereza Boris Johnson yavuze ko reta ifise umugambi wo kubandanya politike zumvikanyweko harimwo kurungika abimukira mu Rwanda. Ico kiganiro ku bamenyeshamakuru cabereye ku biro iwe kibaye inyuma y'aho Johnson atangiye imihoho mu mabanga yo kurongora umugambwe w'aba Conservateurs, ariko akazoguma mu mabanga y'umushikiranganji wambere gushika hatowe uwundi aramutswa ayo mabanga. Ivyo bishobora kudafata amezi menshi kubera Johnson ashobora kutazokoresha umwanya asigaranye nk'umushikiranganji wa mbere mu ""kugira ico ahinduye mu ntumbero ya politike yiwe"". Ni muri iyo ntumbero umuvugizi wiwe yavuze ko politike yo gutwara abimukira mu Rwanda, yamenyeshejwe  na reta mu kwezi kwa kane, ishobora kubandanya. Ifise intumbero yo gufata bamwe mu bimukira bajabutse Manche binjira mu Bwongereza kujanwa mu gihugu c'Urwanda gusabirayo ubuhungiro, hakubusabira mu Bwongereza. Ariko gushika ubu nta n'umwe ararungikwa mu Rwanda ava mu Bwongereza. Indege yategerezwa kujana abo bimukira yarasibijwe imbere y'uko ihaguruka mu kwezi guheze, bivuye ku ngingo yo ku munota wa nyuma ya sentare ya Buraya ijejwe agateka ka zina muntu. Sentare nkuru mu Bwongereza vyitezwe ko yumviriza urubanza muri uku kwezi, rwerekeye politike yo kwirukana abasaba ubuhungiro bidakurikije amategeko. Igitangazamakuru PA casubiyemwo uwo muvugizi aho yagize ati: ""Umwumvikano ntubuza canke ngo ubere intambamyi reta yo kurondera gushira mu bikorwa iyo politike harimwo no gusigura iyo ngingo muri sentare nk'uko bisabwa."" Uwo muvugizi yongeyeko ko vyashoboka ko indege igenda imbere y'urubanza ruba."	https://www.bbc.com/gahuza/articles/cp03rym3681o
entertainment	China: Uwakoze urukino rwa video 'Game of Thrones' yishwe ahawe ishano	"Igipolisi ca Shanghai kivuga ko umugwizatunga w'umushinwa yapfuye kuri Noheli yahawe ishano. Lin Qi w'imyaka 39 yari arongoye akaba n'umunyamabanga mukuru wa kompanyi ikora inkino zo kuri video Yoozoo izwi cane ku rukino rwa Game of Thrones: Winter is Coming. Itangazo ry'igipolisi ca Shanghai ritunga agatoke uwo bakorana na Lin - azwi kw'izina rimwe gusa rya Xu- ko ari we yikekwa. Lin yoba yarafise ubutunzi bwa miriyaridi 6.8 z'ama Yuan (imiliyoni 980 z'ama pawundi) nk'uko bivugwa n'ikigo ca Hurun China Rich List. Kuri uyu wa gatanu, abakozi benshi hamwe n'abahoze bakora muri kompanyi Yoozoo bakoraniye hanze y'ibiro vyayo mu kumugandarira. Uwo mugwizatunga yari rurangiranwa kw'isoko ry'ubushinwa rigurisha inkino za video akaba yari yanatanguye urudandazwa rwo gusohora filime. Yashinze Yoozoo mu 2009, arongora neza iyo kompanyi mu gihe hariko haraba impinduka nyinshi ziganisha ku nkino zo kuri telephone ngendanwa. N'iyo kompanyi yasohoye itangazo ribabaje ku rubuga rwayo rwa Weibo Microblog. Rivuga riti:""Turikebanuye ugiye ukiri muto. Tuzokwama turi kumwe. Tuzogumana ubwitonzi, tubandanye kwemera ubugwaneza kandi tuzokwamirira kure ikintu cose kibi."" Abantu ibihumbi n'ibihumbi bagize ico bavuze kuri urwo rwandiko, rwarabwe n'abantu incuro zirenga imiliyoni 290 kuri Weibo."	https://www.bbc.com/gahuza/amakuru-55466759
politics	Sudan: Reta ivuga ko yaburijemwo itembagazwa ry'ubutegetsi	"Ikinyamakuru cegamiye reta ya Sudani gitangaza ko muri kano gatondo ko ku wa kabiri hari abashatse kugerageza gutembagaza ubutegetsi bw'ico gihugu bagateshwa, ariko nticatangaje abo ari bo. Iki kinyamakuru kiti: ""Habayeho kugerageza gutembagaza ubutegetsi, abanyagihugu bategerezwa guhaguruka bakabirwanya"". Umuvugizi wa reta Mohamed Al Faki Suleiman avuga ko abikekwa muri iki gikorwa bategerezwa kubazwa. Amakuru ava muri Sudani avuga ko abashatse gutembagaza ubu butegetsi bagerageje kwifatira ibibanza bikuru bikuru, harimwo iradiyo, ariko bagateshwa. Amareresi yahanahanywe ku mbuga hwaniro avugwa ko ari ayo ku mugwa mukuru Khartoum yerekana abasirikare bari mu biduga vya burende mu mabarabara, bamwe bereka imiduga inzira itegerezwa gufata. Umutegetsi wo mu nama nkuru irongoye igihugu yabwiye itororokanirizo ry'amakuru Reuters ko bamaze gufata ibintu mu minwe. Hari imigumuko muri Khartoum, bikaba vyari vyitezwe ko kuri uyu wa kabiri haba imyiyerekano, igisirikare kikaba cahashitse kugira gikomeze umutekano. Sudani ubu isanzwe irongowe n'umushikiranganji wa mbere Abdalla Hamdok ahagarariye reta mfatakibanza yashinzwe inyuma y'aho ubutegetsi bwa Omar al-Bashir butembagarijwe mu kwa kane 2019. Bashir yabogojwe inyuma y'imyiyerekano yari imaze amezi atari make yo kumwiyamiriza, ubu akaba akiri imbere ya sentare ku ruhara rwiwe muri coup d'Etat yamushikanye ku butegetsi mu 1989. Iyi myiyerekano yatanguye hiyamirizwa iduzwa ry'ibiciro vy'umukate n'igitoro, ikaba yagiye kuvamwo iyo kwiyamiriza uyu mukuru w'igihugu, abagore n'urwaruka bakaba barayigizemwo uruhara  rudasanzwe."	https://www.bbc.com/gahuza/amakuru-58636819
health	Mastodynie: Menya ivy'iki kibazo gitera kubabara kw'amabere	Muri iki kiganiro Bazamuganga, Dr Gaspard Ntahonkiriye, arasigukira ikibazo co kuvyimba no kubabara amabere ku bagore, bizwi nka mastodynie mu gifaransa canke mastodynia mu congereza.	https://www.bbc.com/gahuza/amakuru-60956939
health	Ikigo CDC gisaba Abanyamerika kwirinda gusoma inkoko kubera akaranda ka salmonella	"Ikigo ca Amerika kijejwe amagara y'abantu (Centers for Disease Control and Prevention, CDC) gisaba abanyagihugu kwirinda gusomana n'inkoko kubera ikiza karanda ca salmonella. Ikigo CDC n'abajejwe amagara y'abantu bariko barakora amatohoza ku kiza karanda ca salmonella inyuma y'aho abantu 163 bamenyekaniye ko banduye iyi ndwara mu mareta 43. Bandukiwe inyuma y'aho bakorakoreye inkoko boroye. Iki kigo kivuga kiti: ""Ntimusomane canke ngo mwiyegereze izi nyoni, kubera ibi bishobora gutuma imigera ikwinjira mu kanwa ugaca wandura"". Kigabisha ko inkoko n'imbata zishobora gukwiragiza imigera ya salmonella n'aho woba ubona ko zisa neza kandi zikomeye, kandi ni ibintu vyoroshe kuri iyi migera gukwirakwira aho zisanzwe ziba zikanatemberera. Uwu mugera utuma umuntu ameneka umutwe, agacibwamwo, akaribwa mu nda mbere akanadahwa. Abenshi iyo bayanduye barakira ata n'imiti barinze gufata, ariko iyo umuntu yasinzikaye cane ashobora n'ukuhasiga ubuzima. Nk'uko bivugwa n'ikigo CDC, ica gatatu c'abantu bamaze kuyandura ni abana bari musi y'imyaka itanu. Kuva hagati mu kwa kabiri, abashika 34 ni bo bamaze kujanwa mu bitaro, ariko ntawurahitanwa n'iyi ndwara. Ikigo CDC gihanura abantu gukaraba iyo bakorakoranye n'izo nkoko, hanyuma bongere babuze abana kuzegera. Bivugwa ko umugera wa salmonella - ushobora kuboneka mu nyama mbisi canke zidatetse neza, mu magi canke mu zindi mfungurwa - wandukira abantu hafi imiliyoni 1.35 muri Amerika buri mwaka, hamwe na 420 bahitanwa nawo."	https://www.bbc.com/gahuza/amakuru-57237734
politics	Afghanistan: Igituma aba Taliban bariko barafata igihugu ku muvuduko udasanzwe	"Umuvuduko aba Taliban bariko mu kwifatira uturere muri Afghanistan uratangaza abantu batari bake - mu gihe imigwa mikuru y'intara igenda yigarurirwa nk'uwinjira mu nzu iwe. Abarwanyi baboneka ko bafise inguvu, mu gihe reta ya Afghanistan igerageza kwita ku rutare ngo igumane ubutegetsi. Muri ino ndwi. inkuru yavuye mu gisata kijejwe igendereza ca Amerika yerekana ko umugwa mukuru Kabul ushobora guterwa mu ndwi nkeya ziri imbere, nayo reta yoyo igashobora gusenyuka mu misi itarenga 90. None ni ukubera iki ibintu binyarutse ukuraho? Reta Zunze Ubumwe za Amerika n'ibihugu bigenzi vyayo vyo mw'ishirahamwe OTAN/NATO - harimwo n'Ubwongereza - vyari bimaze imyaka 20 yose vyigisha ingabo za Afghanistan, vyongera biziha ibikoresho. Abajenerali batari bake b'abanyamerika n'abongereza bahora bivugira ko bashinze igisirikare ca Afghanistan gikomeye kandi gishoboye. Ibi bikaba muri kino gihe bisa n'uko yari amajambo gusa. Reta ya Afghanistan mu bisanzwe yategerezwa kuba ari yo ifise ibintu mu minwe uravye ibitigiri binini vy'ingabo ifise. Uravye ku mpapuro, inzego zijejwe umutekano za Afghanistan zigera ku  300.000. Aha harimwo igisirikare ca Afghanistan, ingabo zirwanira mu kirere hamwe n'igiporisi. Ariko mu vy'ukuri, igihugu camye gifise ingorane zo gushika ku ntego zaco mu bijanye no  kwinjiza abasirikare. Igisirikare ca Afghanistan  gifise kahise kabi karanzwe n'abapfa ku bwinshi, abahunga urugamba n'ibiturire - aho hari intwazangabo zimwe zimwe zidaterwa isoni no gusaba imishahara y'abasirikare batahari. - bazwi nka ""soldats fantômes/ghost soldiers"". Mu cegeranyo aherutse gushikiriza inama nshingamateka na nkenguzamateka ya Amerika, uwujejwe gukurikirana ibikorwa vyo gusanura Afghanistan (Special Inspector General for Afghanistan, SIGAR) yarerekanye ""amakenga akomeye ku ngaruka mbi cane z'igiturire...hamwe n'igitigiri kidatomoye c'ingabo nyezina"". Jack Watling wo mu kigo Royal United Services Institute (RUSI), avuga ko igisirikare ca Afghanistan kitigeze kimenya igitigiri nyezina c'abasirikare gifise. Hambavu y'ibi, avuga ko hamye hari ingorane yo kubungabunga ibikoresho na morale. Akenshi abasirikare bakunze kurungikwa mu turere basanzwe badakomokamwo batanafisemwo imiryango n'incuti. Iki kiboneka nka kimwe mu bishobora kuba bituma bihuta guta ibirindiro vyabo batanarwanye. Biranagoye no kumenya inguvu z'aba Taliban. Igisata ca Amerika kijejwe kurwanya iterabwoba, US Combating Terrorism Center, kiri kw'ishure rya gisirikare rya West Point, kivuga ko aba barwanyi boba bangana na 60.000. Hiyongereyeko n'iyindi mirwi y'abarwanyi n'ababashigikiye, iki gitigiri gishobora kuba kirenga 200.000. Ariko Dr Mike Martin yahoze ari intwazangabo y'umwongereza avuga ururimi rw'igi Pashto akaba yarakurikiranye intambara yo mu ntara ya Helmand akanavyandika no mu gitabo ciwe yise An Intimate War, aragabisha abafata aba Taliban nk'umurwi umwe rudende. Ahubwo avuga ko ""aba Taliban ari nk'ihuriro ry'imirwi itandukanye yigenga - kandi igira ivyo ihurirako mu gihe kanaka"". Avuga ko na reta ya Afghanistan nayo nyene ifise ingorane z'imirwi irondera inyungu zayo. Akahise kagenda gahindagurika karerekana ingene imiryango, imirwi y'amoko mbere n'abategetsi ba reta bagiye baba mahindagu - akenshi barondera ko boba baramaze na kabiri. Hanyuma kandi, reta ya Afghanistan yategerezwa kuba ifise akarusho gasumbirije mu bijanye n'amafaranga hamwe n'ibirwanisho. Yararonse amamiriyaridi n'amamiriyaridi y'amadorari yo kuriha imishahara y'abasirikare no kugura ibikoresho - ahanini bahabwa na Amerika. Mu cegeranyo cayo co mu kw'indwi 2021, SIGAR  ivuga ko imiriyaridi zirenga 88 z'amadorari y'abanyamerika zakoreshejwe mu bijanye n'umutekano wa Afghanistan. Ariko mu buryo buteye impungenge congera ko kiti: ""Ivyo kumenya nimba ayo mafaranga yakoreshwa neza bizovana n'ingene bavyifashemwo ku rugamba"". Igisirikare ca Afghanistan kirwanira mu kirere categerezwa kuvyifatamwo neza ku rugamba. Ariko camye mu ngorane zo kubungabunga no kugendesha izi ndege zingana na 211 (ikibazo kigenda gikomera mu gihe aba Taliban batera n'ibigirankana abadereva bazo). Nta n'ubwo gishobora no kuronsa ivyankenerwa intwazangabo ziri ku rubuga rw'intambara. Ari co gituma vyabaye ngombwa ko igisirikare ca Amerika kirwanira mu kirere kiza gufasha mu bisagara nka Lashkar Gah catewe n'abarwanyi b'aba Taliban. Aba  Taliban bakunze kuronka amahera bakura mu rucuruzwa rw'ibiyayuramutwe, ariko kandi bararonka n'izindi mfashanyo ziva hanze - ahanini muri Pakistan. Ubuheruka, aba Taliban barafashe ibirwanisho n'ibindi bikoresho bavyatse  ingabo za Afghanistan - bimwe muri vyo bikaba ari ivyatanzwe na Amerika - harimwo n'ibimodoka Humvees vya burende (blindés), ibikoresho bifasha kubona mw'ijoro, inkoho zikomakomeye hamwe na vya muzinga. Afghanistan yari isanzwe yuzuye ibirwanisho inyuma y'intambara yayihuje n'icahoze ari Repubulika Zunze Ubumwe y'aba Soviet (URSS), kandi aba Taliban barerekanye ko bashobora gutsinda igisirikare gikomeye cane n'aho boba bakoresha ibirwanisho bishaje. Iyumvire ingene inganda zatikiye mu ngabo za Amerika n'iz'Ubwongereza bakoresheje ya mabombe ategwa mu kuzimu ( Improvised Explosive Device, IED). Iki, gifatanye n'ingene bazi akarere, caratumye bavyifatamwo neza. N'aho aba Taliban bamye baboneka ko batari hamwe, biraboneka ko muri izi ntambara bafise integuro itomoye. Ben Barry yahoze ari intwazangabo mu gisirikare c'Ubwongereza avuga ko aba Taliban bashobora kuba bashika ku vyo bashikako giturumbuka, ariko akongerako ati: ""Mu gihe wogira uti utegure ibijanye n'isekeza, vyogorana cane kuronka ikintu ciza kirenze kuri ibi"". Yerekana ingene ibitero vy'aba Taliban vyibanze mu buraruko no mu burengero, hakwihutira intara zahoze ari ibirindiro vyabo vyo mu bumanuko, aho bagenda bigarurira imigwa mikuru y'intara imwe ku yindi. Aba Taliban barigaruriye imihora mikuru mikuru ijana mu bihugu vyo hanze, ibi bigatuma banyuruza amafaranga menshi ava mu makori yari kwegeranywa na reta isanzwe iri mu bukene bw'amafaranga. Barongereje akariro kandi mu kwica abategetsi bakuru bakuru, abaharanira agateka ka muntu n'abanyamakuru. Bukebuke bagenda bafuta bimwe mu vyashitsweko muri ino myaka 20 iheze. Nayo ku bijanye n'integuro ya reta - aha ntivyoroshe gusigura. Ivyo kwisubiza uturere twigaruriwe n'aba Taliban bigenda biba nk'umugani. Barry avuga ko bisa n'uko hari integuro yo gukingira ibisagara bikuru bikuru. Ariko kugeza ryari? Igitigiri c'ingabo zidasanzwe za Afghanistan ni gito cane, hafi 10.000 kandi zinyanyagijwe irya n'ino. Aba Taliban kandi baboneka ko bariko baratsinda intambara ya propagande n'iy'amajambo. Barry avuga ko inguvu zabo ku rugamba zatumye morale yabo iduga kandi bibatuma bumva ko bategerezwa gukorera hamwe. Ariko ku rundi ruhande ntibimeze uko, reta ya Afghanistan igenda isubira inyuma nk'ibirenge, baterana amajambo, birukana intwazangabo z'abajenerali. Ibintu bimeze nabi cane kuri reta ya Afghanistan. Ariko Jack Watling wa RUSI avuga ko n'aho atari heza na gato ku gisirikare ca Afghanistan, ""poritike ishobora gusubiza ibintu mu buryo"". Mu gihe reta yoshobora kwigarurira abarongoye amoko, abona ko reta ishobora kugira amahirwe yo kwihagararako. Ibi kandi niko Mike Martin abibona, akabona ko kubona uwahoze ari umukuru w'abarwanyi Abdul Rashid Dostum agaruka mu gisagara ca Mazar-i-Sharif kigira kane c'igihugu, ari ikintu gikomeye cane. Yanatanguye n'ibiganiro. Iyi ntambara yo mu ci mu misi irarangira mu gihe urushana ruzoba rutanguye muri Afghanistan - iki gihe kikaba kitorosha ibintu ku barwanyi. Biracashoboka ko Afghanistan ishika mu mpera z'umwaka icihagazeko, ikagumana Kabul n'ibisagara bikuru bikuru bimwe bimwe. Vyongeye, mu gihe aba Taliban boramuka bacanyemwo, ibintu bishobora kubahindukana bikaba nabi. Ariko ubu, bisa n'uko utwigoro twa Amerika na OTAN two kugarukana amahoro, umutekano n'ituze muri Afghanistan twabaye impfagusa, nk'uko vyagendeye aba Soviet imbere yabo."	https://www.bbc.com/gahuza/amakuru-58200399
health	Umuntu wa kane agendana umugera wa SIDA biboneka ko yawukize	"Umugabo asanzwe agendana umugera wa VIH utera SIDA kuva mu myaka ya 1980 aboneka ko yakize, akaba abaye uwa kane gusa, nk’uko bivugwa n’abaganga. Yatewe umusokoro wo mw’igufa ariko aravurwa indwara ya kanseri yo mu maraso yo mu bwoko bwa leukaemia, awuhawe n’umugiraneza asanzwe adafatwa n’umugera. Uyu mugabo w’imyaka 66 atashatse ko izina ryiwe rimenyekana, yarahagaritse gufata imiti yari amaze imyaka irenga 30 afata, yo gupfupfahaza VIH. Avuga ko afise “umunezero utagira urugero” kubona ata mugera agifise mu mubiri. Uyu mugabo azwi nk’umurwayi w’“Igisagara c’Umwizero” (City of Hope) inyuma y’ibitaro yariko aravurirwamwo vya Duarte mu ntara ya California. Abenshi mu bagenzi biwe bahitanywe na SIDA  imbere y’uko imiti yo gupfupfahaza itangura guhabwa abarwayi mu ntumbero yo kubafasha kubandanya babaho ubuzuma busanzwe. Umugera HIV/VIH (Virus de l'Immunodéficience Humaine), wica abasoda b’umubiri bigatuma umuntu arwara indwara ya SIDA kuko umubiri ntuba ugishoboye kurwanya umugera. Mw’itangazo, uyu mugabo avuga ati: ""Igihe bantora umugera mu 1988, co kimwe n’abandi, nibajije ko nciriwe urwo gupfa. ""Sinigeze nibaza ko noshoboye kubandanya mbaho gushika aho mbona umusi ntazoba ngifise umugera”. Ariko, ntiyakize ngo ni uko yavuwe umugera wa VIH, ahubwo vyarahuriranye kuko yariko aravurwa kanseri yo mu maraso yo mu bwoko bwa leukaemia yari yanduye afise imyaka 63. Abaganga bamukurikirana ico gihe bafashe ingingo ko yoterwa umusokoro mu ntumbero yo gusubiriza uturemangingo tw’amaraso twari dufise kanseri. Rero yagize amahirwe asanga umugiraneza yemeye kumuha utu turemangingo ari mu murwi wa ba bantu batandura umugera wa VIH. Umugera winjirira mu turemangingo twera (globules blancs/ white blood cells) tw’amaraso uciye mu muhora utaboneka n’amaso, indemamubiri (proteine) izwi nka CCR5. Hagati aho, hariho abantu, harimwo n’uyu mugiraneza yamuhaye utu turemangingo, bafise iyi CCR5 igenda ihindagurika ikazibira uwu muhora, bigatuma umugera udashobora kwinjira. Uyu murwayi 'w’Igisagara c’Umwizero' yarakurikiraniwe hagufi inyuma yo guterwa utu turemangino, haragera igihe umugera utakiboneka mu mubiri. Amaze amezi arenga 17 ata mugera umurimwo. Dr Jana Dickter, umuganga avura indwara ziterwa n’imigera kw’ico Gisagara c’Umwizero, avuga ati: ""Wari umunezero kuri twebwe kumubwira ko umugera wa SIDA utakiri muri we kandi ko bitari bikenewe ko abandanya afata imiti yo gupfupfahaza yari amaze imyaka irenga 30 afata”. Ikintu nk’iki cabaye ubwa mbere mu 2011 igihe Timothy Ray Brown – azwi nk’umurwayi w’i Berlin – aba umuntu wa mbere kw’isi yakize umugera wa SIDA. Mu myaka itatu iheze, hamaze kuba abandi bantu batatu bakira muri ubu buryo. Uyu murwayi w’Igisagara c’Umwizero ni we muntu wa mbere afise imyaka myinshi avuwe muri ubu buryo akongera akaba n’uwa mbere amaze igihe kirekire agendana VIH ashoboye gukira. Hagati aho, guterwa imisokoro ntibisigura ko bigiye guhindura ibintu mu kuvura imiriyoni 38 z’abantu bagendana SIDA muri kino gihe. Dr Dickter avuga ati: ""Ni uburyo bugoye cane kandi bushobora kugira ingaruka mbi zikomeye. Rero si inzira nyayo yo kuvura abantu bose bagendana SIDA”. Hagati aho, abashakashatsi bariko bararondera ingene bokwibanda kuri uwu muhora w’indemamubiri CCR5 mu gutera uturemangino nk’imwe mu nzira yo kuvura umugera. Ubu buryo bwarashikirijwe mu nama yerekeye SIDA yabaye mu 2022 i Montreal muri Canada. Avuga ku vyavuye muri ubu bushakashatsi Prof Sharon Lewin aherutse gutorwa ngo arongore ishirahamwe mpuzamakungu ryishinze kurwanya umugera wa SIDA, International Aids Society, avuga ati: ""Umuti uracari kananirabahinga mu bushakashatsi kuri SIDA”. Avuga ko “imbere y’aha habaye abantu bake bakize” bagatanga “icizere kibandanya ku bantu bagendana umugera wa SIDA,  ndetse inaha umwizero abahinga”."	https://www.bbc.com/gahuza/articles/c4n9m671e8mo
politics	ONU ivuga ko abantu 117 bishwe mu ndyane hagati y’aba Lendu n’aba Hema muri Kongo	Icegeranyo c'intangamarara c'ishirahamwe mpuzamakungu ONU cemeza ko ubwicanyi mu gihugu ca Republika y'Intwaro Rusangi ya Kongo bumaze guhitana abantu 117 mu ntara ya Ituri. Abenshi mu bapfuye ni abo mu bwoko bw'aba Hema batunzwe cane cane n'ubworozi bw'inka, mu gihe abakoze ivyo bitero ari abo mu bwoko bw'aba Lendu batunzwe ahanini n'uburimyi. Iyo mirwi ibiri yo muri iyo ntara ya Ituri izwi ko yamye ishamirana kuva kera, ariko ico cegeranyo ca ONU kimenyesha ko hashobora kuba hariyongereyeko n'izindi mvo zishingiye kuri politike be no ku butunzi. Ico cegeranyo kivuga ko abo bantu baguye mu bitero vyabaye hagati y'amagenekerezo ya 10 na 13 z'uku kwa gatandatu muri iyo ntara iri mu buraruko bushira ubuseruko bw'ico gihugu. Umurwi w'abashakashatsi bakoze ico cegeranyo bamenyesha ko bamwe muri bishwe baciwe amazosi, kandi ko harimwo abagore n'abana. Mu gihe amazu n'ivyarimwo vyaturiwe, ishirahamwe ONU rivuga ko uravye ingene ivyo bitero vyari bikaze, vyaboneka ko abakoze ivyo bitero bari bafise intumbero yo kwomora abantu ntibasubire kugaruka mu zabo. Igisirikare ca Kongo kimenyesha ko umurwi wakoze ico gitero urongowe n'uwitwa Ngudjolo, kikavuka ko cafashe ikirindiro cawo inyuma y'intambara ikaze. Buramatari w'intara ya Ituri, Jean Bamanisa,  yabwiye BBC ko abajejwe umutekano babandanya bakora amatohoza kandi ko ababikoze bazorengutswa imbere y'ubucamanza. Kuva mu mwaka uheze, abantu barenga ibihumbi 300 baramaze guhunga kubera izo ndyane zo muri iyo ntara ya Ituri, bakaba baba mu makambi y'abateshejwe izabo be no mu ncuti ku mugwa mukuru w'iyo ntara, Bunia, hamwe no mu micungararo yaho. Muri ico gihugu kandi havugwa amakuru y'intambara zibera mu mitumba ya Minembwe mu ntara ya Kivu y'Ubumanuko. Mu gihe  hari ibihuha vyavuga ko hoba hari abasirikare b'u Rwanda bariko barwanira ku butaka bwa Kongo, umunyamakuru wa BBC, Gaius Kowene, akorera muri ico gihugu amenyesha ko abenshi mubo bavuganye bahakana ayo makuru. Amakuru atangwa n'inzego zitandukanye, haba mu baserukira ishirahamwe ONU, mu mashirahamwe adaharanira inyungu za politike, mu bamenyeshamakuru bakorera muri ako karere, mi gisirikare c'u Rwanda, eka mbere no mu gisirikare n'inzego zijejwe igendereza muri ico gihugu ca Kongo, yose avuga ko ayo makuru ari ibihuha.	https://www.bbc.com/gahuza/48815908
business	Umugwizatunga Rujugiro ashima icemezo ca sentare kuri UTC ngo ariko ntibikwiye	"Umugwizatunga w'Umunyarwanda Tribert Rujugiro avuga ko ashima icemezo ca sentare y'akarere ka Afrika y'Ubuseruko ku vyerekeye inyubako yagurishijwe na leta y'u Rwanda. Ariko uwo mugwizatunga atakiba mu Rwanda kubera kutumvikana na leta y'ico gihugu, avuga ko kumuha amafaranga atari vyo yashaka kuko adashaka kugurisha. Iyo nyubako ivugwa ni inyubako izwi nka Union Trade Centre (UTC) iri mu muji wa Kigali iberamwo ibikorwa vy'ubudandaji, izi zizwi mu Congereza nka Shopping Mall. Sentare y'Ubutungane ya Afrika y'Ubuseruko yafashe icemezo c'uko Bwana Rujugiro ahabwa amafaranga iyo nyubako yagurishijwe akanahabwa ayo yari imaze kwinjiza igihe yari imaze ikora kuva yagurishwa. Ariko we avuga ko naho ashima ingingo ya sentare, ivyo adashobora kuvyemera kuko agaciro k'iyo nyubako ari kanini cane ugereranije n'ayo yoba ahawe. Yagize ati: ""Umwanzuro narawushimye kuko weretse amakungu ko rirya tegeko bakoresheje na birya vyo kugurisha bitajanye n'amategeko. ""... ngirango umuntu wese azi guharura, inzu yinjiza $1,500,000 ku mwaka, yobona agaciro kayo. Kandi amafaranga bayigurishije ni $6,800,000"". Mu 2017 ikigo kijejwe amakoli mu Rwanda cafashe ingingo yo kugurisha inyubako UTC ya Bwana Rujugiro kimwagiraza ko agiheraniye amakoli. Ikigo Kigali Investment Company ni co cegukanye iyo nyubakwa cemeye gutanga amahera arusha ay'abandi (6,877,150,000). Ku vyerekeye kumwagiriza kutariha iryo koli, Bwana Rujugiro avuga ko sentare yabisiguye neza. Yagize ati: ""Bwa mbere iyo nzu bari bayifise (urwego rushinzwe amakoli) kuva mu 2013. Iryo deni ry'ikoli bavuga ko mfise barizanye mu 2017, bamaranye inzu imyaka ine. ""Noneho waraba amafaranga bafashe yagera ku miriyoni $5 zirenga. Kandi itegeko bagendeyeko ryavuga ko amafaranga yose avuye mu nzu bafashe, 50% bizoja bija muri Banki Nkuru akazohabwa nyene umutungo igihe yoboneka. ""Urumva yuko nibaba bari bafise $2.800.000, ideni rikaba ryari $1.100.000, kuki batafashe muri ayo ngo barihe?"" Abajijwe niba azokwunguruza ku ngingo ya sentare mu gihe we avuga ko adashaka kugurisha inzu yiwe, yavuze ko yabihaye abashingwamanza biwe nihafatwa ingingo akazoyitangaza. BBC yagerageje kuvugana n'uruhande rwa leta y'u Rwanda ariko batubwira ko ata co bashobora kuvuga kuri ico kibazo."	https://www.bbc.com/gahuza/amakuru-55136514
business	Boeing na Airbus zigabisha US ku ngorane zishobora guterwa na 5G	"Abakuru b'ikompanyi zibiri za mbere rutura mu gukora indege basavye reta ya Amerika gutevya gutangura gukoresha ubuhinga bushasha bw'ama terefone bwa 5G. Mw'ikete, abategetsi ba Boeing na Airbus bagabisha ko ubwo buhinga bushobora kugira ""ingaruka mbi ku bikorwa vy'indege."" Amakenga yari amaze gushikirizwa ko ubuhinga bwa 5G bushobora guhungabanya ivyuma vy'ubuhinga bwa electronic vyo mu ndege. Ibihangange vya telecoms (ubuhinga bwo gutumatumanako)  muri Amerika AT&T na Verizon  vyitezwe gutanguza ikoreshwa rya 5G itariki 5 za Nzero (ukwezi kwa  mbere). Abakuru ba Boeing na Airbus Dave Calhoun na Jeffrey Knittel, mw'ikete barungikiye hamwe uwujejwe gutwara abantu n'ibintu muri reta ya Amerika Pete Buttigieg, bamubwiye bati: ""Uguhungabanya kwa 5G gushobora kugira ingaruka mbi ku bushobozi bw'indege bwo gukora mu mutekano"". Iryo kete ryishingiye ku bushakashatsi bwakozwe n'umugwi w'ubucuruzi Airlines for Amerika rwatoye ko iyo amategeko y'urwego rwa Amerika rujejwe indege (FAA)  aba yagiye mu ngiro mu 2019, hafi ingendo 345.000 z'indege z'ingenzi  na 5.400 zitwara imizigo ziba zaracerewe, zarahinduriwe inzira canke zitabaye zikiba. Igisata c'indege n'urwego rwa Amerika rw'indege (FAA) barashikirije amakenga ko 5G ishobora guhungabanya ivyuma  vyo mu ndege nk'amaradiyo y'ibipimo vy'aho indege igeze mu kirere. Itangazo rya Airbus rivuga ko ""Airbus na Boeing bakoranye n'abandi bafise uruhara mu gisata c'indege muri Amerika kugira batahure ihungabana rishobora guterwa na 5G ku vyuma bifata ibipimo vy'aho indege igeze mu kirere (altmeters)"". ""Iinteguro y'ingene ingorane zishoboka zoba nke cane ku ndege yarashikirijwe igisata ca Amerika kijejwe gutwara abantu n'ibintu kugira yigwe."" Uku kwezi, urwego FAA rwaragabishije ko uguhungabanya ibindi vyuma guturutse kuri 5G gushobora gutuma indege zihushishwa inzira, ruvuga ko ruzotanga amakuru menshi imbere y'uko ubwo buhinga butangura gukoreshwa itariki 5 Nzero. Muri Munyonyo (ukwezi kwa 11), kompanyi za AT&T na Verizon  zarasibije gutanguza urudandazwa rwa 5G ikiringo c'ukwexzi gushika itariki 5 Nzero zica zifata ingingo zo kwiyubara zo kugabanya ko haba ihungabanya. Amakompanyi yo mu gisata c'indege avuga ko izo ngingo zidahagije, Boeing na Airbus zikavuga ko zaciye zitanga integuro yazo yo kugabanya imishwarara iturutse ku bikoresho vyo gutumatumanako imbere no mu micungararo y'ibibuga vy'indege no mu bindi bibanza nkoramutima. Ku ndwi iheze, umukuru wa United Airlines Scott Kirby yavuze ko ingingo za FAA zerekeye 5G zizobuza ikoreshwa z'ibipimo z'aho indege igeze mu kirere ku bibuga bishika 40 mu vya mbere binini muri Amerika. Kompanyi ya Amerika y'ubuhinga budaciye mu ntsinga CTIA ivuga ko 5G ata ngorane n'imwe iteye akagiriza igisata c'indege gutera ubwoba no kwerekana ukutariko uko ibintu  bimeze. Umukuru wa CTIA  Meredith Attwell Baker yavuze mu kwezi guheze ati: ""Kuducereza bizogira ingaruka mbi ikomeye. Kurindira uwundi mwaka bizotuma habura miriyaridi 500 z'amadorari mw'izamuka ry'ubutunzi, mu gihe igihugu cacu kiriko kirivyukiranya  congera ciyubaka inyuma y'ingaruka za Covid""."	https://www.bbc.com/gahuza/amakuru-59744794
sports	Umunonotsi wa BBC w'umwaka muri Afrika: Tatjana Schoenmaker	Tatjana Schoenmaker ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59601927
entertainment	Umukinyi w'amareresi rurangiranwa Chadwick Boseman yapfuye yishwe na kanseri	"Umukinyi w'amareresi (filime) rurangiranwa w'umunyamerika Chadwick Boseman, azwi cane mw'ireresi Black Pantheryapfuye ahitanywe na kanseri nk'uko bimenyeshwa n'umuryango wiwe. Uyu mukinyi w'imyaka 43 yapfiriye muhira iwe i Los Angeles, umuryango wiwe umuhagatiye. Boseman ntiyigeze avuga ku mugaragaro hejuru ibijanye n'indwara yiwe. Mw'itangazo umuryango wasohoye, wavuze uti: ""Mu rugamba rudasanzwe, Chadwick yari yarwanye uko ashoboye, kandi arashobora no gukina amareresi mwakunze cane"". ""Kuva kuri Marshall gushika kuri Da 5 Bloods, August Wilson's Ma Rainey's Black Bottom hamwe n'ayandi - aya yose yayakinye arwaye, abagwa, afata n'imiti. Iteka ridasanzwe mu mwuga wiwe rikaba ryabaye igihe arokora Umwami T'Challa mw'ireresi Black Panther"". Boseman yatanguye kumenyekana igihe asubiramwo abantu babayeho- nk'umukinyi akomeye wa baseball Jackie Robinson mu gikino '42' co mu 2013, hamwe n'umucuraranzi James Brown muri Get Get Up 2014. Hagati aho, ikintu kizokwibukwa cane kuri we ni uko yabaye umukinyi mukuru mw'ireresi ikomeye cane Black Panther. Boseman arazwi kandi mw'ireresi yakinye nk'umukuru w'igihugu ca Wakanda, igihugu ngereranyo ca Afrika gifise ubuhinga bw'akataraboneka kw'isi. Uretse ko iyo reresi yashimwe cane gusumba amareresi yandi kw'isi mu kwinjiza amadolari arenga imiliyari 1,3 z'amadolari y'Amerika, iyi reresi yabonetse cane nk'intambwe ndangamuco ikomeye irimwo abirabure benshi kandi irongowe n'umwirabure, Ryan Coogler. Mu mwaka uheze, Boseman yavuze ko iyi reresi yahinduye insiguro yo kwitwa ""umusore, umuntu w'impano n'ukwitwa umwirabure"". Black Panther niyo reresi ikomeye yabaye iya mbere ku mashusho meza muri Oscars. Yagize kandi uruhara mu zindi reresi, Captain America: Civil War, Avengers: Infinity War na Avengers: Endgame. Iri tangazo riza kubabaza abantu benshi kuko Boseman atigeze avugira ku mugaragaro ibijanye n'indwara yiwe kuva igihe apimwa mu 2016 agasanga ararwaye. Hagati aho, abafana bagiye gutangura kugira amakenga ku buzima bwiwe muri uyu mwaka inyuma y;aho atanguye kugabanuka ibiro. Ubutumwa bw'icubahiro bwatanguye kwisuka mu kwibuka iyi nyenyeri, harimwo umukinyi Mark Ruffalo hamwe n'umuyobozi Jordan Peele, banditse ku rubuga rwa Twitter bati ""uru ni uruhombo rukomeye""."	https://www.bbc.com/gahuza/amakuru-53956545
entertainment	Iragi rya Bob Marley ryatewe iteka n’umwuzukuru wiwe mu giteramo i Birmingham	"Ibiserukuru bitatu vy’umuryango wa Bob Marley baza kuba bari mu giteramo co kuri uno wa kabiri mu gisagara ca Birmingham mu Bwongereza -  imyaka 50 inyuma y’igiteramo ca mbere uyu muririmvyi yagiriye muri ico gisagara. Umwuzukuru wiwe Skip Marley araza kuririmba muri kino giteramo kiza kuba gihagarariwe n’uwari umugore akongera akanafasha kuririmba uyu yahoze ari umunyamuziki rurangiranwa, Rita, ari kumwe n’umukobwa wiwe Cedella. Iki giteramo kiza kuba kigizwe n’indirimbo ziwe zisubirwamwo mu murwi w’abaririmvyi  Chineke! Orchestra  baza kuba bari kumwe na Skip n’abandi. Trevor Nelson niwe aremesha iki giteramo – kizocishwa kuri BBC hanyuma. Iki giteramo kiri mu bikorwa bitegekanijwe na BBC vyo guhimbaza imyaka 60 igihugu ca Jamaica  - ari co gihugu ciwe c’amavukiro - kimaze cikukiye, hamwe kandi no mu birori vyo gutanguza inkino za Commonwealth 2022 zitegekanijwe kubera i Birmingham. Skip Marley ati: ""Nditeguye kuririmbana na Chineke! Mu gutera iteka umuziki wa Sokuru. “Kuririmba mu giteramo co mu Bwongereza aho umuziki wa sokuru usanzwe ukundwa cane rwose biza kuba ari ibintu bidasanzwe”. Skip Marley ni umunyamuziki w’imyaka 26 yavukiye muri Jamaica, nyina wiwe ni Cedella Marley umunyamuziki akomeye kandi yatsindiye  udushimwe dutatu twa Grammys awards akaba ari umukobwa wa Bob Marley. Haraciye imyaka 41 Bob Marley asandavye yishwe na kansei i Miami muri Reta Zujnze Ubumwe za Amerika, ku myaka 36."	https://www.bbc.com/gahuza/articles/cqvggq8zeq2o
sports	Zambia yahagaritse urukino rwa kivandimwe na Afrika y’Epfo kubera ibitero ku banyamahanga	Ishirahamwe ry'umupira w'amaguru rya Zambia (FAZ) ryahagaritse urukino rwa kivandimwe rwoyihuje na Afrika y'Epfo kuri uyu wa gatandatu ku mugwa mukuru Lusaka. Iyo ngingo ifashwe inyuma y'ibitero vyakozwe ku banyamahanga mu gihugu ca Afrika y'Epfo. Abanyagihugu ba Zambia baciye ku mbuga hwaniro barasavye ko iryo shirahamwe FAZ rihagarika urukino hagati ya Chipolopolo na Bafana Bafana nk'ukwerekana akababaro. Umukuru wa FAZ Adrian Kashala yemeje iyo ngingo, yongera ko y'uko urwo rukino rwungururijwe ku rindi genekerezo ritamenyekanye, inyuma y'aho babonaniye n'ishirahamwe ry'umupira w'amaguru muri Afrika y'Epfo, SAFA. Muri uwo mwanya nyene, leta ya Zambia yahanuye abadereva b'amakamyo ko bohagarika ingendo zabo muri Afrika y'Epfo gushika umutekano ugarutse muri ico gihugu. Umushikiranganji w'ukwunguruza abantu n'ibintu, Mutotwe Kafwaya, yasavye abadereva basanzwe bari muri Afrika y'Epfo ko bobika amamodoka yabo ahantu hatekanye gushika umutekano ugarutse. Ivyo bitero ku banyamahanga vyasubiye kwiyongera vyatumye amaduka y'abanyamahanga asahurwa urukombamazi, amamodoka araturirwa, eka n'amakamyo yagendeshwa n'abanyamahanga araterwa. Eka n'ishirahamwe rijejwe iterambere rihuza ibihugu vyo mu karere ka Afrika y'Ubumanuko, SADC, ririyamiriza ivyo bitero. Aciye ku rubuga rwa Twitter, umunyamabanga nshingwabikorwa w'iryo shirahamwe,  Stergomena Tax, avuga ko SADC iteye ivyatsi ubwo bukozi bw'ikibi butagira izina bukorerwa abanyamahanga muri Afrika y'Epfo, agasaba ko ico kibazo cotorerwa inyishu irama.	https://www.bbc.com/gahuza/49577732
sports	Ayavugwa mu mupira w'amaguru: Lukaku, Bernardo, Pogba, Coutinho, Messi, Kounde	"Inter Milan yiteze ko Chelsea isubira kurondera umusatirizi w'umubirigi Romelu Lukaku w'imyaka 28 yongereje amahera ishaka gutanga, igapfuma ishikana imiriyoni zababa 153 z'amadorari y'abanyamerika, inyuma y'aho yankiye imiriyoni 118 z'amadorari kwongerako ukuminyi w'inyuma wa Espagne Marcos Alonso w'imyaka 30. (Mail) Mu gihe Jack Grealish yitezwe cane muri Manchester City, bishobora gutuma Bernardo Silva agenda, mu gihe Barcelona na Atletico Madrid yipfuza uyu mukinyi wo hagati w'umunya Portugal w'imyaka 26.  (Mundo Deportivo - in Spanish) Aston Villa yitezwe kubandanya irondera umukinyi wo hagati wa Norwich, umwongereza Todd Cantwell w'imyaka 23 mu gihe Grealish yoramuka yimukiye muri Manchester City ku miriyoni 139 z'amadorari y'abanyamerika.  (Sky Sports) Atalanta yiteze kugiriranira ibiganiro na Chelsea mu mpera z'iyi ndwi kugira bumvikane ku musatirizi w'umwongereza Tammy Abraham w'imyaka 23. (Gianluca di Marzo) Paul Pogba azotangura umwaka w'inkino wimirije mu murwi Manchester United ariko akaba yiteze gufata ingingo kuri kazoza kiwe imbere y'uko ikiringo c'igura n'igurishwa ry'abakinyi kirangira, mu gihe PSG ikirondera uyu mukinyi wo hagati w'umufaransa w'imyaka 28. (Telegraph - subscription required) Tottenham irashaka kugura umukinyi wo hagati muri rino ci, aho umwongereza Noni Madueke w'imyaka 21 akina muri PSV Eindhoven hamwe n'umunya Danemark akina ku ruhande Mikkel Damsgaard w'imyaka 21 akina muri Sampdoria, bari ku rutonde rw'abaronderwa. (Standard) Umusatirizi wa Barcelona, umunya Brésil Philippe Coutinho w'imyaka 28, ari mu bakinyi baronderwa na Tottenham mu gihe yoramuka igurishije umusatirizi wayo Harry Kane w'imyaka 28. (Mundo Deportivo - in Spanish) Lionel Messi yiteze gutera igikumu ku masezerano mashasha na Barcelona mu mpera z'iyi ndwi. Amasezerano yari afitaniye n'uwu murwi yarangiye mu kwezi guheze, ariko uyu musatirizi wa Argentina w'imyaka 34 asa n'uwemeye ayandi masezerano mashasha y'imyaka itanu, ariko umushakara wiwe ukagabanuka gushika ku bice 50%.  (Sky Sports) Leicester City yanse amafaranga atangwa na Arsenal ikongerako n'umukinyi mu rugamba rwo kurondera umwongereza akina hagati James Maddison w'imyaka 24. Aba Foxes bavugwa ko badashaka abakinyi batangwa n'abo ba Gunners mu kubaguranya n'uyu mukinyi.  (Football Insider) Urugamba rwa Chelsea rwo kurondera umukinyi w'inyuma wa Sevilla Jules Kounde rwakwamye kubera mugenziwe w'umufaransa Kurt Zouma w'imyaka 26 bari biteze kugurisha kugira ngo ahe ikibanza uyu mukinyi w'imyaka 22, yanse kwimukira muri West Ham. (Guardian) Newcastle ivuga ko yipfuza kwakira umwongereza akina hagati Oliver Skipp w'imyaka 20 avuye muri Tottenham nk'intizo.  (Mail) Sheffield United iriteze ko Liverpool ishobora kuyitiza umukinyi w'inyuma w'umwongereza Ben Davies w'imyaka 25, mu gihe atarigera akinira uyu murwi kuva aguzwe avuye muri Preston mu kwa mbere.  (Goal) Umukinyi wo ku ruhande wa Liverpool, umuswisi Xherdan Shaqiri w'imyaka 29 araronderwa n'umurwi wo muri Serie A,  Lazio, inyuma y'aho abwiriye abarongoye Anfield ko yipfuza gusezera uwo murwi wo muri Premier League. (Corriere dello Sport - in Italian) Umumenyereza wa Crystal Palace Patrick Vieira avuga ko yagiriraniye ""ikiganiro ciza"" n'umusatirizi wa Côte d'Ivoire Wilfried Zaha w'imyaka 28, kandi ko yizeye ko azobandanya akinira aba ba Eagles. (Sky Sports) Palace iriko irarondera ko Arsenal yoyitiza umusatirizi Reiss Nelson w'imyaka 21, kandi bikaboneka ko aba ba Gunners bashobora kumutanga kubera bigaragara ko ashobora gukinishwa gake cane mu mwaka w'inkino wimirije. (Sky Sports) Abaserukizi b'umukinyi wo hagati wa Atletico Madrid Saul Niguez bariko baragerageza kurondera ko yokwimukira muri Liverpool, ariko Anfield ntibona ko uyu mukinyi wa Espagne w'imyaka 26 yoba ashaka kwimukira muri uyu murwi.  (CaughtOffside) Southampton iri hafi yo kugura umusatirizi w'umwongereza Adam Armstrong w'imyaka 24 asanzwe akina muri Blackburn Rovers inyuma y'aho uwo murwi ugurishirije umusatirizi w'umwongereza Danny Ings w'imyaka 29 muri Aston Villa. (Football League World) Umukinyi wo hagati, umudagi Joshua Kimmich w'imyaka 26 yemeye amasezerano mashasha y'imyaka itanu n'umurwi  wiwe wa Bayern Munich watahukanye ihiganwa ry'Ubudagi Bundesliga.(Bild, via 90 Min)"	https://www.bbc.com/gahuza/imikino-58099449
health	Covid-19: 'Natakaje akazi kanje kubera nticandagishije'	"Danielle Thornton yari mu kibanza basanzwe barindiriramwo abanyeshure arindiriye abana biwe igihe amenya ko ategerezwa guhitamwo ingingo ishobora guhindura ubuzima bwiwe: kwicandagisha canke gutakaza akazi kiwe amazemwo imyaka hafi icenda muri banki ya Citigroup. We n'umugabo wiwe bari bamaze amezi atari make bakurikirana ingene abakoresha bashiraho amategeko yo kwicandagisha, akaba yari azi neza ko umuryango wiwe ushobora guhura n'iki kibazo. Niho rero mu butumwa bwa email yaronse kuri terefone yiwe, yagiye abibona. Ati: ""Twaragize ibiganiro vyinshi, vyinshi kuri iki kibazo, ariko twafashe ingingo ntabanduka ko uburenganzira bwacu ari bwo buri hejuru gusumba amafaranga"". Danielle ni umwe mu bihumbi n'ibihumbi muri Amerika bahisemwo gutakaza akazi kabo hakwiteza incanco za covid-19. Ariko ni inkehwa. Abakoresha hafi bose barafashe izi ngingo - hafi ica gatatu c'amakompanyi manini manini mu gihugu hamwe na 15% z'amakompanyi matomato - avuga ko benshi mu bakozi babo bayakurikije. Muri Citi, yoyo isanzwe yarihanganiye abafise imvo zishingiye ku magara n'idini, abakozi bayo barenga 99% barakurikije ibisabwa n'iyo banki ifise abakozi bangana na 65.000. Abahinga bavuga ko izi ncanco ata ngorane zifise kandi ko ari yo nzira yonyene yo kurwanya ubwandu, ariko ingingo zitegeka abantu kwicandagisha - ziboneka nk'inzira yo guhatira kwiteza izi ncanco ku banyamerika bangana na 25% bataricandagisha - ziriko zirarwanywa bikomeye mu gihugu cose, aho abatari bake babona ko  ziriko zihonyanga ubwigenge bwabo. Muri kuno kwezi, sentare nkuru y'igihugu yarahagaritse ingingo ya Perezida Joe Biden yategeka ko ubuzi bwose buhuriramwo n'imiburiburi abantu ijana ababukoramwo bategerezwa kwicandagisha canke bakambara udupfukamunwa hanyuma bakama bipimisha buri ndwi ku mafaranga yabo. Abacamanza bo muri iyo sentare nkuru y'igihugu bavuze ko iyi ngingo ari ""ihonyangwa rikomeye"" ry'imibereho y'imiriyoni n'imiriyoni z'abakozi - maze bahagarika icizere c'uko hashobora kuba ingingo nk'izi mu gihugu cose zitegekanywa mu bihugu bimwe bimwe nk'Ubudagi. N'aho amasentare ya Amerika yagiye yemerera amareta n'amakompanyi gufata ingingo nk'izi ku giti cayo, abazirwanya baracari benshi cane. Abakozi hafi 55% barashigikiye ingingo zifatwa n'abakoresha babo zibategeka kwicandagisha, ariko abarenga ica gatatu babandanya baziyamiriza, nk'uko vyerekanwa n'icigwa cakozwe n'ikigo Gallup mu kwa cumi na kabiri. Mu gisagara ca New York mu ci riheze, ibihumbi n'ibihumbi baragiye mu myiyerekano biyamiriza ingingo z'abarongoye intara zitegeka abakozi bo mu gisata c'ubuvuzi, abigisha hamwe n'abakozi ba reta kwicandagisha. Iyi ngingo yafashwe igashika no mu gisata c'abigenga kuva ico gihe, yatumye abakozi bo muri ico gisagara baja mu karuhuko igihe yatangura gushirwa mu ngiro, mu gihe ibitaro vyo muri iyo ntara yose vyirukanye abakozi. Donna Schmidt aba mu karere ka Long Island akaba yari amaze imyaka 30 akora nk'umuforoma afasha abibarutse ariko akaba yarahagaritse akazi kiwe kubera amategeko yo kwicandagisha avuga ati: ""Si nemera ko reta ari yo ifise uburenganzira bwo gutegeka ku bintu biri hagati ya kiremwamuntu n'umuremyi wabo"". Uyu mupfasoni w'imyaka 52 avuga ko yakunda akazi kiwe ariko akaba aterekwa incanco ku mvo z'idini n'uburenganzira bwo kwihitiramwo ico ashatse we nyene ubwiwe. Ubu ariko yigira uwuharanira agateka ka zina muntu, akaba ariko ategura ishirahamwe New Yorkers Against Medical Mandates rihurikiyemwo abantu bangana na 26.000. Avuga ati: ""Nta guhigitanya kwabayeho. Ivyabaye biteye agahinda. Ni ukuri nditaho abarwayi banje, rero kwumva ikigo ca reta kimbwira kiti: 'nta kibanza ugifise hano' - ni ibintu bitoroshe. Danielle, yari asanzwe akorera muhira i  Missouri muri banki Citigroup, avuga ko atari umunyaporitike kandi ko atari ""umuntu arwanya incanco"". Ariko uyu mukenyezi, nyina w'abana bane mbere yanduye Covid umwaka uheze imbere y'uko incanco zikwira hose, ntiyashatse guterwa urucanco, nk'uko we nyene abivuga, ""rusa n'urutarwanya uwu mugera"". Umusi wa nyuma aherukirako gutonda hari ku wa 14 z'uku kwa mbere. Avuga ko ari igihamana yagize kuba ata kibazo c'amafaranga yagize inyuma yo guhagarika akazi kiwe ata migambi yari afise yo kurondera akandi kazi ubu. Nta n'uko yigeze yiruhisha aja kurondera ko yogirirwa ubuntu ku mvo z'idini canke z'amagara. Ati: ""Nategerezwa kuronswa uburenganzira bwo kwihitiramwo, ariko gusa abantu biyumvira kwinshi...ni ihinduka rikomeye ku muryango wacu"". Amakompanyi yafashe izi ngingo zo kwicandagisha yemeza ko aya mategeko ari yo yafashije kwumvisha abakozi kwicandagisha. Mw'ihinguriro ry'imfungurwa Tyson Foods, abakozi bababa 60.000 - canke 40% b'abakozi baryo - baricandagishije inyuma y'aho rishingiye iyi ngino mu kwa munani, rivuga ko ""ari co kintu nyaco conyene dushobora gukora kugira dukingire abakozi bacu"". Mw'ikompanyi y'indege United Airlines, umuyobozi nshingwabikorwa Scott Kirby avuga ko ingingo zafashwe na kompanyi yiwe zagabanije igitigiri c'abakozi baja mu bitaro, akavuga ko n'imiburiburi umuntu umwe buri ndwi yapfa imbere y'uko bafata izi ngingo. Mu rwandiko yandikiye abakozi, yanditse ati: ""N'aho nzi ko hari abantu gushika ubu batemera poritike yacu, United iriko irerekana ko gutegeka abantu kwicandagisha ari co kintu nyaco co gukora kuko urucanco rwararokoye ubuzima"". Hampande y'inyungu mu bijanye n'amagara, amakompanyi afise ayandi mategeko atoroshe ashingiye ku kazi n'amafaranga. Amafaranga yo kwivuza, akenshi usanga igice kimwe kirihwa n'umukoresha, ari hejuru ku bantu baticandagishije, kandi bisanga mu gihamana kibi co gutakza akazi kubera uburwayi. Emily Dickens, umukuru w'igisata kijejwe ibibazo vya reta mw'ishirahamwe rishinzwe abakozi, Society for Human Resource Management, ryakoze icigwa rigasanga 75% y'abo ryabajije batari kwicandagisha canke ngo bame baja kwipimisha buri  ndwi iyo ritaba itegeko rya reta, avuga ko amakompanyi afise impungenge ku ngaruka z'izi ngingo zitegeka abantu kwicandagisha hamwe n'ikena ry'abakozi muri iki gihugu gisanzwe gifise akahise gashingiye kw'isoko rikomeye ry'abakozi. Muri rusangi, Abanyamerika bagera kuri 63% baramaze kwuzuza incanco, ugereranije na 84% mu Bwongereza (kuva ku myaka 12 kuduga) bamaze kwiteza incanco zibiri."	https://www.bbc.com/gahuza/amakuru-60123334
politics	Burundi - Rwanda: Umushikiranganji wo kwivuna abansi yashikanye ubutumwa bwa Kagame kuri Ndayishimiye	"Intumwa zidasanzwe z'Urwanda zirongowe n'umushikiranganji w'ico gihugu ajejwe kwivuna abansi ziri mu rugendo mu gihugu c'Uburundi, nk'uko umuvugizi wa prezida w'Uburundi abivuga. Maj Gen Albert Murasira n'abo bagendanye kuri uyu wa Kabiri bakiriwe n'umukuru w'Uburundi Evariste Ndayishimiye i Gitega, umurwa mukuru. Mw'itangazo rigufi cane umubonano urangiye, Evelyne Butoyi, umuvugizi wa prezida Evariste Ndayishimiye, yabwiye abemenyeshamakuru ko izo ntumwa zari zizanye ubutumwa prezida w'Urwanda Paul Kagame arungikiye mugenziwe w'Uburundi. Kuva prezida Evariste Ndayishimiye ashitse ku butegetsi mu 2020, hari utwigoro tw'uko Uburundi n'Urwanda bisubira kugira imigenderanire nmyiza inyuma yo gutituka cane kuva mu 2015. Mw'itangazo rigufi cane umubonano urangiye , Evelyne Butoyi , umuvugizi wa prezida Evariste Ndayishimiye, yabwiye abemenyeshamakuru ko izo ntumwa zari zizaniye ubutumwa bwa prezida w'Urwanda Paul Kagame arungikiye mugenziwe w'Uburundi. Si ubwa mbere intumwa z'Urwanda zigendeye Uburundi. Mu kwezi kw'indwi mu mwaka uheze, umushikiranganji wa mbere w'Urwanda, Edouard Ngirente niwe yaserukiye Urwanda  mu kwifatanya n'abarundi mu guhimbaza imyaka 59 yari iheze igihugu cabo kironse intahe yo kwikukira. 'Ihwa ritarashinguka' N'Uburundi bumaze kurungika akatari gake intumwa mu Rwanda. Mu minsi hariyo izirongowe n'umushikiranganji w'Uburundi ajejwe  ubutungane. Rwanda - Burundi: Ba minisitiri b'ubutabera bahuriye i Kigali ""Ni nk'igitangaza abarundi babonye"" - Evariste Ndayishimiye Imbere yiwe hari hagiyeyo izirongowe n'umushikiranganji w'Uburundi ajejwe ishirahamwe ry'ibihugu vya Afrika y'Ubuseruko, ECA,  zakirwa n'umukuru w'igihugu c'Urwanda, Paul Kagame. Ariko gushika ubu reta y'Uburundi iguma ivuga ko hakiri ikitarakorwa kugira imigederanire hagati y'ivyo bihugu imere neza uko vyahora. Reta y'Uburundi isaba reta y'Urwada kuyirungikira abo irondera bahungiye hakurya y'Akanyaru  inyuma y'uruhara boba baragize mu kugeregeza gutembagaza ubutegetsi mu kwezi kwa gatanu mu 2015. Zaba iz'Urwanda zigendera Uburundi, canke iz'Uburundi zigendera Urwanda, nta ntumwa na zimwe ziremeza ko iryo hwa risigaye muri iyo migenderanire rigiye gushinguka. Inyuma y'umubonano na prezida Evariste Ndayishimiye  muri uru rundi rugendo rw'intumwa z'Urwanda mu Burundi, umuvugizi w'umukuru  w'igihugu , Evelyne Butoyi, yavuze ko izo ntumwa zaganiriye   ""ibijanye n'imigenderanire hagati y'ivyo bihugu uko ari bibiri"". Yongeyeko ati: ""Murazi ko ivyo bihugu vyompi uko ari bibiri biriko birakora kugira imigenderanire isubire kugenda neza, ku neza y'Abarundi n'Abanyarwanda, ku neza y'ibihugu vyacu uko ari bibiri."""	https://www.bbc.com/gahuza/amakuru-60749698
health	Uganda - Covid19: Ibiro vy'inama nshingamateka vyugawe indwi zibiri kugira bipompwe	Inama nshingamateka ya Uganda yahagaritse ibikorwa vyayo mu kiringo c'indwi zibiri mu gihe ico gihugu gihanganye n'umupfunda ugira kabiri ca Covid - 19. Mu ndwi iheze, abategetsi bavuze ko abantu barenga 100 bo mu nama nshingamateka basanze bafise coronavirus. Itangazo rivuga ko ingingo yo kwugara iyo nyubakwa izoja mu ngiro kuva kw'itariki 28 ukwezi kwa gatandatu gushika igenekerezo rya 11 z'ukwezi kwa 11 kugira habe ibikorwa vyo gupompa iyo nyubakwa. Umuyobozi ajejwe igikorwa co kumenyesha amakuru mu nama nshingamateka, Chris Obore, yavuze ko iyo ngingo yafashwe mu ntumbero yo gukumira ko ico kibanza ciganzamwo ico kiza. Urwo rwego rwaratunganije ibikorwa bikomakomeye bine kuva mu kwezi kwa gatanu, harimwo gutora mahera reta ikoresha, itorwa ry'umukuru w'inama nshingamateka hamwe n'ijambo ryashikirijwe igihugu cose. Uganda ihanganye n'igitero kigira kabiri ca Coronavirus, catumye prezida Yoweri Museveni afata ingingo zo gusubira kwiyugarana mu ntango z'uku kwezi. Hagize imisi higaragaza igitigiri kinini c'abandura iyo ngwara mu tundi duce twa Afrika y'ubuseruko. Mu ntara ya Kisumu iri mu burengero bwa Kenya, ibice 23 kw'ijana vy'abapimwe mu ndwi iheze basanze baranduye iyo ngwara.	https://www.bbc.com/gahuza/amakuru-57581414
sports	Umupira w'amaguru muri Ghana wahagaritswe vy'imfatakibanza kubera coronavirus	Inkino z'umupira w'amaguru muri Ghana zahagaritswe mu bice zari zigezemwo vyose inyuma y'isohoka ry'itegeko rya leta Ishirahamwe ry'umupira w'amaguru muri Ghana ryafashe iyo ngingo ku musi w'Imana, inyuma yaho umukuru w'ico gihugu Nana Akufo-Addo, ategekeye ko hahagarikwa mugihe mfatakibanza amahwaniro y'abantu benshi, harimwo itunganywa ry'imikino. Urwandiko rwasohotse rumenyesha ko hakurikijwe intumbero zatanzwe n'umukuru w'igihugu. Ishirahamwe rijewe  umupira w'amaguru muri Ghana ryahagaritse mu kiringo mfatakibanza amahiganwa yose kandi iyo ngingo yatanguye kuja mu ngiro ubwo nyene gushika habaye irindi tegeko. Iri shirahamwe ryari rifise icizere  ko rishobora kubandanya imikino, hakabandanya hisungwa impanuro z'abayozi b'igisata c'amagara y'abantu, ariko itangazo rya leta ryamenyesheje ko ritabishigikiye. Igihugu ca Ghana cakurikiye ibindi bihugu vyinshi mu guhagarika vy'imfatakibanza umupira w'amaguru. Ishirahamwe ry'umupira w'amaguru muri Afrika, CAF, ryari mu gihugu ca Kameruni mu mpera z'indwi kugira ryihweze ibijanye na kazoza k'ihiganwa ry'igikombe ca Afrika, riziga gukinwa guhera mu  kwezi kwa 4. Icegeranyo ca komisiyo kizoshikirizwa vuba CAF	https://www.bbc.com/gahuza/imikino-51912436
business	East Africa: Miriyoni 28 bashobora kugeramirwa n'inzara ikabije - Oxfam	"Abantu bashika miriyoni 28 muri Afrika y'ubuseruko barashobora kugeramirwa n'inzara ikomeye cane kubera iduga ry'ibiciro bitumwe n'intambara yo muri Ukraine hamwe n'ikena ry'imvura muri uku kwezi kwa gatatu, nk'uko ishirahamwe ry'abagiraneza Oxfam rigabisha. Kenya, Somalia na Ethiopia vyugarijwe n'ikena ry'imvura rya mbere rikaze mu myaka 40, aho ni mu gihe Sudan y'Epfo yo ihanzwe n'imyuzure, nk'uko Oxfam ibandanya ivuga. Iryo shirahamwe ryerekana kandi ico ryita ugusamazwa kw'amakungu n'ingwano yo muri Ukraine, ituma hatitabwaho ikibazo c'ikena  ry'ivyo kurya mu karere ka Afrika y'ubuseruko. Itangazo rigenewe ibinyamakuru rivuga ko utwigoro mpuzamakungu two guhangana n'ico kibazo dufise uburyo budahagije na gato kuko ku miriyaridi 6 z'ama dorari ONU ikeneye mu 2022 kugira igarukire ku bari mu kaga muri Ethiopia,  Somalia na Sudan y'Epfo, 3% yonyene niyo amaze kuboneka. Madame Gabriela Bucher, umuyobozi nshingwabikorwa mpuzamakungu wa Oxfam yagabishije avuga ati: ""Ibice vya Ethiopia, Kenya, Somalia, Sudan y'Epfo n'ahandi vyimirije guhura n'akaga. N'aho imvura yogwa muri uku kwezi, kwivyukiranya bizoba nk'ibidashoboka kiretse hari igikozwe  ubu nyene."" Abandanya ati: ""Ingaruka z'ingwano yo muri Ukraine kw'ihererekanywa ry'indya kw'isi zizoshika mu bice vyose vy'isi, ariko abasanzwe bari bakenye n'abafise intege  nke nibo zizosesereza cane kuruta abandi kandi  vyihuse kuruta."" Ibihugu vya Afrika y'ubuseruko bivana  90% y'ingano bikenera muri Ukraine n'Uburusiya, nk'uko itangazo ribandanya rivuga. ""Kubera uruzuba,  indogobwa zacu zarapfuye, izo dusigaranye nazo ziragoyagoya ku buryo zidashobora gukwega intunduguru  z'imizigo"", ivyo bivugwa na Ahmed Mohamud Omar, umurimyi  wo muri county ya Wajiir muri Kenya. ""Nguma nibaza ico umuryango wanje uzorya, aho ico bazorya ejo kizova,  niba ejo nzoronka indobo canke ibido y'amazi."""	https://www.bbc.com/gahuza/60837292
politics	Burundi: Kugira umunsi w'akaruhuko itariki Pierre Nkurunziza yashengeye vyakiriwe gute?	"Abarundi babona ugutandukanye icemezo c'inama nshingamateka y'u Burundi yemeje ko umusi mukuru uhariwe kuzirikana,  gukunda no gukundisha  igihugu uhuzwa n'umunsi uwari prezida Pierre Nkurunziza yashengeye. Inama nshingamateka kuwa kane yatoye kuri 76,9% - amajwi 87 avyemera, 26 abihakana  - ko buri tariki ya 8 ukwezi kwa gatandatu uzohora uba umunsi w'Imboneza mu kuzirikana, gukunda no gukundisha igihugu. Uwa mbere yatewe iryo teka rwo kuba  iyo mboneza ni uwahoze ari umukuru w'igihugu Pierre Nkurunziza. Uwo munsi uhuriranye n'umunsi uwo yatwaye Uburundi imyaka 15 yashengereyeko mu 2020. Igihe iryo tegeko ryemezwa mu 2020, uwo munsi wari washizwe mu kwezi kw'indwi, ibirori vyawo bigahagarikikwa n'iyo mboneza nyene. Ubu rero iyo mboneza itakiriho, umushikiranganji w'ubutungane yasiguriye inama nshingamateka ko vyari ngombwa ko hagira ibihindurwa muri iryo tegeko. Ibi vyemejwe bitegerezwa guca mu nama nkenguzamateka - aho vyitezwe ko bizoshigikirwa kuko umugambwe uri ku butegetsi uhafise ubwiganze, imbere yo guterwako igikumu n'umukuru w'igihugu. Ku rubuga rwa Facebook rwa BBC Gahuza, iyo nkuru ni imwe mu zatanzweko ivyiyumviro vyinshi kandi bitandukanye mu zatangajwe muri uku kwezi. Mu kwezi kwa mbere 2020 iyo nteguro y'ingingo yo guha iteka Pierre Nkurunziza - yari akiri ku butegetsi - yashikanwa mu nama nshingamateka, yateje impari zikomeye. Abashingamateka bo mu mugambwe uri ku butegetsi CNDD-FDD barashigikiye cane iyo nteguro, abo ku ruhande rutavuga rumwe nawo barayirwanije. Inyuma y'ivyemejwe n'inama nshingamateka kuwa kane, ibi ni ivyo bamwe bamwe bavuze ku rubuga rwacu rwa Facebook: Remy Muheto Sinibazako abikwiye uravye ibintu yakoze nko gukingira ikibaba umurwi w'imbonerakure,guhimiriza iyicwa ry'abatavuga rumwe na leta yiwe,mukuvuga ngo,bazohera nk'ifu y'imijira.ngo mujeri aba police bazirase...... Bénigne Niyonzima Ni igiki yakoze karuhariwe gituma ahabwa iryoteka kirenze kuba umukuru w'igihugu? Ndaziko muza kuntera amabuye ariko imbere yuko muyantera munyishure. Elie Niyonkuru Bénigne Niyonzima  yateje imbere igihugu, akuraho amacakubiri y'intara n'amoko, mbere no mumyaka itanu yanyuma harerekana ko igihugu gishobora kubaho atamfashanyo y'abazungu kironse, kikitegurira amatora atawo hanze abayemwo, ivyo kera wari nk'umugani. Etc amatora atawo hanze abayemwo, ivyo kera wari nk'umugani. Etc Bénigne Niyonzima Elie Niyonkuru urakoze kunyishura ariko ivyo umbwiye igihe mperuka i Burundi ntavyo nabonye. Ntibagirirwa Etienne Nahora nibaza igituma twagumye mu gacerere mukuterekana ko uwu muntu wacu atari asanzwe . Uburundi kuva bw kabaho bwaribwaronke umukuru w'igihugu nk'uyu ??!! Mais vaut mieux tard que jamais !! James Muligande Iryo teka mwarimuhaye kubera yishe abatutsi ,akabacinyiza ,mugabo Imana nayo ntiyemeye ko aribamwo ngo ari vive ari muzima ,kuko atari arkwiye ,iramutwara . Iyo arenga kahise agatunganiriza abarundi bose, yari kuba abikwiye,ku Mana Nta mwana n'ikinono . Ahubwo nimurihe Ndayishimiye niwe numva avuga ubumwe bw'Abarundi . Chriss John Naruhuke Amahoro Nyakubahwa ...Tuzokwama tumwibuka tunazirikane iragi ryiwe ryiza ryo gukunda igihugu cacu ...Turamwibuka avuga ati""Ntamunyamahanga azoza akunda igihugu cacu ciza kurusha twebwe Abarundi "".Rest in peace David Mushapa Yabesi Kereni Sha uti mugukunda igihugu??? Nubwo mumwita gutyo ntibikuraho ko yapfuye knd abo yishe ubu barikumwe nawe kugitanda kimwe.  2015 yabaye imboneza yo gukunda igihugu kweri? JeandeDieu Deus Nimubona Uwu yatubereye intwari, imboneza, umu leader, umuhuza...sinobidonda ngo ndangize. Yari ntagereranywa Issa Wasaf Kimwe Imana ntanzigo,muribuka2010,aba FNL batawe muri Rusizi?2015,abatutsi n'abahutu bishwe?sha imana,ica iziroranye ntihengama,himbazemwebwe muzi icoyabakoreye,jewe n'intuntu !!!!!!!!!,mwobaye abandi mukazomufasha,gusamba kumana ariko arabazwa,ivya2010,hamw na 2015 hamwe na2020 mwishomwisho. Claver Nzohayimana Sinarinzi Ndabashimiye muvyubahiro vyanyu kuciyiyumviro ciza mwagize nakare barayamaze bati lmana yirigwa i Rwanda igataha i Burundi none iryavuzwe riratashe bona bomushira mugitabu cakahise akana kanje kakazosoma inkuru y'uyomuhizi. Sibomana Adrien Nivyo nivyo kugira turushirizeho kumenya ivyamuranze n'ugukunda igihugu gusumba kandi bigafasha n'abariko barakura ubu kumumenya nk'intwari y'Uburundi nk'uko tuzi vyinshi kuncungu ya democratie  n'iya indépendance. Iamnawaar Iamnawaar Iamnawaar Ntamu perezida u Burundi bwagize w'intwari nka Petero Nkurunziza urebye ibihe yanyuzemo byose akihagararaho mpaka ageze ku ntego ye amahanga agasakuza ariko akabereka ko n'abirabura bafite ijambo ku bihugu bavukamo ko abazungu batagomba kudutegeka ibyo bashatse byose Gabriel Ndimurigo Ahubwo iyo bashiraho umusi wo kumusenga,ivyovyo birasanzwe.imboneza umuntu yamaze abantu?kubwanje ntiyokwiswe imboneza yagize impfuvyi n'abapfakazi benshi,nabo yahekuye sibake. Dismas Nibaruta Cissoko Bizatuma n'abazovuka bamenya ko higeze kubaho umugabo w'abagabo mu Burundi.Intwari ihashitse maze aze y'inspirer benshi mubazokwaruka. Remy Muheto Sinibazako abikwiye uravye ibintu yakoze nko gukingira ikibaba umurwi wimbonerakure,guhimiriza iyicwa ryabatavuga rumwe na leta yiwe,mukuvuga ngo,bazohera nk'ifu y'imijira.ngo mujeri aba police bazirase...... West Joy Mil Kevin Cane gose ntanumwe atobishima kuko yarakoze birashimwa n'intwari ibushitse kuko yitanze uko bishoboka kwose kugira Uburundi bugire aho bugeze uyu munsi , yatwaye atwarira bose, Imana ibandanye imuha igitsibo c'abahizi ahari iruhande yayo.#thank-You #Nkurunzuza"	https://www.bbc.com/gahuza/amakuru-57197323
politics	China irahakana kwinjirira poritike ya UK inyuma y'aho igisata c'igendereza MI5 kigabishirije reta	"Ubushinwa burahakana kwivanga muri poritike y'Ubwongereza inyuma y'aho igisata c'igendereza MI5 kigabishirije ko hari intumwa y'ico gihugu yavogereye inama nshingamateka. Uru rwego rujejwe igendereza ruvuga ko Christine Ching Kui Lee ""yubatse ubucuti"" hagati y'umugambwe urongoye Ubushinwa, Chinese Communist Party (CCP), n'abashingamateka hamwe n'abarondera kuba abashingamateka b'Ubwongereza. Ruvuga kandi ko yahaye n'imfashanyo abanyaporitike, harimwo n'umushingamateka w'umugambwe w'Abaokozi (Labour Party) Barry Gardiner, yahawe amafaranga arenga amapawundi ibihumbi 420 (ni ukuvuga amadorari arenga ibihumbi 574 ,5). Ubuserukizi bw'Ubushinwa i Londres bwagiriza MI5 ""gucafuza no gutera ubwoba"" Abashinwa  baba mu Bwongereza. Mw'itangazo ryacishijwe ku rubuga ngurukanabumenyi bw'ubu buserukizi, umuvugizi wabwo avuga ati: ""Ubushinwa bwama bugendera ku ngingo yo kutivanga mu biraba ikindi gihugu. ""Ntabwo dukeneye kandi ntituzigera turondera ""kugura abantu"" mu nama nshingamateka y'igihugu ico ari co cose. Turarwanya dushimitse amayeri yo gucafuza no gutera ubwoba Abashinwa bari mu Bwongereza"". Nk'uko MI5 ibivuga, intumbero y'uyu mupfasoni Lee mu kwivanga mu nama nshingamateka ni ""uguhagararira Abashinwa bo mu Bwongereza no gutsimbataza ubudasa"". Ariko MI5 ivuga ko ibi ""vyakozwe mu kinyegero bihagarariwe n'igisata kijejwe igendereza (United Front Work Department, UFWD) c'umugambwe CCP, amafaranga akaba atangwa n'abanyamahanga baba mu Bushinwa no muri Hong Kong"". UFWD yagirizwa kurondera ""gukomeza ubucuti n'abanyaporitike bakomakomeye"" mu ntumbero yo kurondera ko poritike y'Ubwongereza yokworohereza umugambwe CCP hamwe no kurwanya abo bose barwanya uyu mugambwe, harimwo n'abawagiriza guhonyanga agateka ka zina muntu. Iki gisata kijejwe umutekano kivuga ko umupfasoni Lee afitaniye ""imigenderanire ikomeye n'abantu batari bake muri poritike y'Ubwongereza"", harimwo n'umurwi w'abashingamateka wiyita All Party Parliamentary Group (APPG) wiswe Chinese in Britain (ni ukuvuga abashinwa mu Bwongereza) ariko ubu ukaba warasambutse. MI5 igabisha ko umupfasoni Lee ""ashobora kwifuza gushinga imirwi myinshi ya APPG [imirwi y'abashingamateka] kugira ngo ishobore guhagararira inyungu z'umugambwe CCP. Ku wa kane, niho umushingamateka wo mu mugambwe w'abagendera ku vya kera akaba ari na we yahoze arongoye uyu mugambwe, Sir Iain Duncan Smith, yazana mu nama nshingamateka iri tangazo ryo kugabisha, yemeza ko umukuru w'inama nshingamateka yarirungikiye abashingamateka, akoresheje ubutumwa-muravyo (email). Avuga ko ari ""ikibazo gikomeye"", aca asaba ko umupfasoni Lee yosubizwa iwabo kandi ko reta yogira ico ibwiye inama nshingamateka. Umunyamabanga ajejwe intwaro yo hagati Priti Patel avuga ko ""biteye amakenga"" kubona hari umuntu ""yivanze n'ibigirankana mu bikorwa vya poritike vy'Ubwongereza kw'izina ry'umugambwe wa gikomunista w'Ubushinwa [Chinese Communist Party] agakorana n'abashingamateka"". Ariko avuga ko Ubwongereza busanzwe bufise integuro ""yo kubona umunyamahanga yivanga mu biraba igihugu"". Umushingamateka Gardiner yatanguye kuronswa imfashanyo zitanzwe n'ikompanyi y'abanyamategeko yegukira umupfasoni Lee, Christine Lee & Co, mu mpera za 2014. Umuhungu w'umupfasoni Lee na we azwi ko yakoreye ku buntu uyu mushingamateka wo mu mugambwe w'abakozi, mu nyuma akaba yahawe akazi nk'umutunganyabikorwa wiwe. Gardiner avuga ko yari amaze imyaka itari mike avugana n'inzego zijejwe umutekano ku vyerekeye uyo mugore. Avuga ko umupfasoni Lee  ata ruhara na rumwe yigeze agira mu kugena abashakashatsi biwe kandi ko imfashanyo zose ""zamenyeshejwe"". Mu nyuma, umushingamateka Gardiner yabwiye imboneshakure Sky News ati: ""Jewe uko ndabibona, ayo mafaranga yamfashije mu bikorwa nashoboye kurangura mu nama nshingamateka, hamwe n'ibikorwa nashoboye gukorera uturere twanje - yarishwe aba bashakashatsi kandi mu biviye mu muco, nta rufaranga na rumwe rwakoreshejwe ku nyungu zanje bwite"". Umukuru w'umugambwe w'abigenga (Liberal Democrat), Sir Ed Davey, na we nyene yarahawe imfashanyo y'ibihumbi 5.000 vy'amapawundi igihe yari umunyamabanga ajejwe amasoko ntanganguvu  - ariko akavuga ko aya mafaranga yakiriwe n'ishirahamwe ryiwe kandi ko ari ""bwo bwa mbere yumvise yoyagirako  impungenge""."	https://www.bbc.com/gahuza/amakuru-60002566
sports	Urutonde rw'imidari ya Olempic Tokyo 2020	Inkino za Olempike 2020 zizoba zirimwo igitigiri kitari bwaboneke c'inkino 33 hamwe n'amahiganwa 339, bibere mu bibanza 42 mu Buyapani. Uru rupapuro, rurimwo urutonde rw'imidari iza iratsindirwa, rurivugurura rwonyene rukerekana igitigiri c'imidari y'inzahabu, umwakaka hamwe n'umujumbu imaze gutsindirwa n'imigwi Olempike ya buri gihugu citabiriye izi nkino. Imidari yambere vyitezwe ko itsindirwa itariki 24 z'ukw'indwi 2021.	https://www.bbc.com/gahuza/57682101
politics	George Simbachawene avuga ko ari ukutubaha Tanzania kuvuga ko ihohotera impunzi	"Umushikiranganji w'intwaro yo hagati muri Tanzania yamirira kure icegeranyo c'abahinga ba ONU kivuga ko iki gihugu hamwe n'u Burundi bitoteza bikongera bigahungura impunzi z'abarundi ku nguvu. George Simbachawene yabwiye BBC ko umugambi wo guhungura izi mpunzi ukorwa na Tanzania ifadikanije n'amashirahamwe afasha impunzi HCR na IOM, ko rero ibiri muri iki cegeranyo ari ukwambika urubwa Tanzania. Abahinga ba ONU, bagiriza inzego z'igipolisi n'iperereza za Tanzania n'Uburundi ko zinyuruza, zisinzikariza ubuzima, zisubiza mu Burundi ku nguvu zikongera zigatera ubwoba impunzi z'abarundi ziri muri Tanzania. BBC yagerageje kuvugana n'uruhande rwa reta y'Uburundi ntivyashoboka gushika ubu. Umushikiranganji Simbachewene asigura ko umugambi wo gutahukana impunzi ubandanya gushika ubu ushingiye ku mahoro, umutekano n'ugufatana mu nda birangwa mu Burundi inyuma y'amatora, kandi ko ari reta y'Uburundi yisabiye ko abantu bayo botahukanwa. Ati: ""Reta y'Uburundi harimwo n'umukuru w'igihugu we nyene w'Uburundi yaraje muri Tanzania, arasigura yongera arasaba ko abanyagihugu biwe basubira mu gihugu kubera kirangwamwo umutekano"". Tanzania ihaye indaro impunzi z'abarundi zirenga 165,000 nk'uko HCR ibivuga, benshi baba mu nkambi cane cane za Nyarugusu, Nduta na Mtendeli mu burengero bwa Tanzania. Simbachawene asigura ko ingene umugambi uteguwe na reta ya Tanzania ifadikanije na HCR hamwe na IOM ari uko impunzi ziyandikisha, zigahabwa umusi wo guhunguka hanyuma zigahabwa n'uburyo butangwa n'aya mashirahamwe nyene afasha impunzi. Ati: ""Rero ibivugwa ko tubahungura ku nguvu ni ukuzimiza, ikinyoma no guteza urubwa Tanzania kandi yaremeye kuja hamwe n'aya mashirahamwe ya ONU mu gufasha izi mpunzi"". ""Rero twebwe twibaza ko abantu bavuga Tanzania batazi. Tanzania yakiriye impunzi ziva mu bihugu bitandukanye muri kano karere"". ""Mwibuke ko Tanzania ari co gihugu conyene catanguye kwakira impunzi kuva n'imbere y'ukwikukira n'inyuma y'ukwikukira. Rero uno musi kwagiriza Tanzania ko iriko irirukana impunzi kandi dufashanya mu kubatahukana, ni ukutubaha Tanzania be no kuyishayako"". Nayo kubivugwa ko hari abanyuruzwa bagakorerwa n'ayandi mabi, arahakana ivyo, akavuga ko ahubwo ari abava mu makambi bidaciye mu mategeko, maze bagira ibibazo iyo bari bagaca bavuga ko banyurujwe canke bakorewe ibindi vyaha. Simbachawene ati: ""Umenye ko arya makambi yuguruye, ntiyugaye. Rero ziragiriranira imigenderanire n'abanyagihugu baba hanze y'amakambi co kimwe n'ababa hanze y'amakambi nabo nyene uko"". ""Ivyo bikorwa vy'ubudandaji n'ukwivangatiranya n'abanyagihugu, ubwa mbere biteye kubiri n'amategeko kuko impunzi ntiyemerewe gukora ikintu ico ari co cose kiretse utuntu dusanzwe ahantu yashizwe kandi ntiyemerewe gusohoka"". ""Rero iyo hagize ikimushikira hiyo aba ari uza wumva ngo twahohotewe, twanyurujwe, nakorewe ibi na biriya, ivyo si vyo n'ukuri"". Avuga ko abahonyanga ayo mategeko bahagarikwa, bakabashira imbere y'ubutungane hanyuma bakabasubiza mu makambi canke bakabasubiza iwabo, ariko ko usanga  inyuma y'umusi umwe canke imisi ibiri ugasanga yagarutse mw'ikambi. Avuga ko ivyo aba bahinga ba ONU bagiriza Tanzania ari ibinyoma, ko ibintu bisanzwe usanga bishika ariko bitategerezwa gucafuza Tanzania ku bijanye n'iki kibazo c'impunzi. Arahakana ko ata cuka kibi kihari, ko amakambi atekanye, ubuzima bubandanya ibisanzwe. Avuga ko utubazo tuba ari udusanzwe, kandi ko ibiba mu makambi, biba n'ahandi hose mu gihugu atari mu makambi y'impunzi. Ati: ""Twumvikane gato: si ukuvuga ko harya mu makambi ari mw'ijuru, kandi no mu banyagihugu bacu basanzwe hari ibiba ariko ntimubivuga"". ""Rero nshaka ko ubwira isi yose yumve ko Tanzania ata mpunzi iyo ari yo yose iriko irakubagura, ko Tanzania ari co gihugu c'akarorero gitunga impunzi, ko ahubwo ari impunzi zihonyanga amategeko ababuza kuva mu makambi hanyuma bahura n'ibibazo bagaca bavuga ngo batotejwe canke ngo banyurujwe"". ""Twebwe nka reta tubandanya dukurikiza amategeko ku bakora ayo makosa""."	https://www.bbc.com/gahuza/amakuru-56756738
politics	Amatora mu Burundi: Batandatu ku ndwi batanguye imyiyamamazo	Uno munsi abazokwitoza mu matora ategekanijwe ku wa 20 z'ukwa gatanu, niho batanguza ibikorwa vy'imyiyamamazo mu mihingo itangukanye y'igihugu. Mu bakandida indwi bazokwitoza ku rwego rw'umukuru w'igihugu batandatu muri bo bashoboye gutanguza ibikorwa vyo kwiyamamaza, umwe akaba amenyesha ko azotangura kwiyamamaza ejo ku wa kabiri. Evariste Ndayishimiye azokwitoza kw'izina ry'mugambwe CNDD-FDD yugururiye ibikorwa vyiwe muri komine Bugendana y'intara ya Gitega asanzwe avukamwo, imigambwe ishika kuri 27 yahisemwo gushigikira uwo mugambwe ikaba yari yagiye kumushigikira. Ku ruhanderwiwe, Agathon Rwasa azokwitoza kw'izina ry'mugambwe CNL yatanguriye ibikorwa vyiwe ku kibuga ca Muremera ku mugwa mukuru w'intara ya Ngozi nawe nyene asanzwe avukamwo. Leonce Ngendakumana azokwitoza kw'izina ry'umugambwe Frodebu hamwe na Dieudonné Nahimana azokwitoza kugiti ciwe batanguriye ibikorwa vyabo mu gisagara ca Bujumbura, muri Karitiye Kinama kuruhande rwa Frodebu hamwe no muri komine Muhakuri kuri Bwana Nahimana. Domitien Ndayizeye azoserukira urunani Kira Burundi yatanguje ibikorwa vyiwe mu ntara ya Muramvya, mu gihe Gaston Sindimwo azoserukira umugambwe Uprona yatanguriye imyiyamamazo yiwe muntara ya Mwaro. Uwitashoboye kwugurura ibikorwa vyiwe uno munsi ni Francis Rohero avuga ko azovyugurura ejo ku wa kabiri. N'aho ivyo bikorwa vyashoboye gutangura, hari ibibazo vyagiye vyibonekeza irya n'ino, vyagenda bibuza abanywwanyi b'abiyamamaza gukomeza ingendo zabo. Abo ni nk'abanywanyi ba CNL bari bafashe ibarabara rya Gitega - Ngozi bavuga ko bankiwe kubandanya urugendo rwabo bageze ahitwa Bitare muri komine Bugendana hariko habera ibirori vya CNDD-FDD, iyindi nzira bari gucamwo nayo basanga ikiraro cabomotse. Bivugwa ko ku mugwa mukuru w'intara ya Kayanza gushika mu masaha icenda hari hakirengana amamodokari menshi yo mu bwoko bwa Fuso yuzuye abanywanyi b'uwo mugambwe aja i Ngozi kubera ivyo bibazo. Eka n'imodoka harimwo iyitwaye Agathon Rwasa azokwitoza kw'izina ry'uwo mugambwe, zagize ikibazo zigeze muri komine Matongo y'intara ya Kayanza, aho basanze ikamyo itwara igitoro yari yakikamye mw'ibarabara. Vyabaye ngombwa ko abanyagihugu bafasha mu kumucira inzira kugira ngo ashobore kurengana. Haravugwa kandi n'isanganya ry'imodoka  yari itwaye ivyuma vyongereza amajwi vy'umugambwe CNDD-FDD  yagize isanganya ivuye i Ngozi ija i Bugendana, bikavugwa ko hoba hari abantu babiri bahasize ubuzima,n'abandi bakomeretse. Iyo myiyamamazo yatanguye ikazobandanya gushika ku wa 17 z'ukwa gatanu hasigaye iminsi itatu ngo amatora nyezina abe.	https://www.bbc.com/gahuza/amakuru-52445320
sports	Harry Kane: Jose Morinho ati Tottenham 'ntishobora gukina neza ata musatirizi'	"Umumenyereza wa Tottenham, Jose Mourinho, avuga ko ata mukinyi ashobora gusubirira Harry Kane, kandi ko Tottenham idashobora gukina nk'uko isanzwe ikina atarimwo. Ashikirije ivyo mu gihe umurwi wiwe witeze kwakira Liverpool mu rukino rukomeye cane rwo kuri uyu wa gatandatu ruza gutangura isaha imwe n'igice z'ijoro mu masaha y'u Burundi n'u Rwanda. Uyo musatirizi wa Tottenham, Harry Kane, ntazosubira mu kibuga imbere y'ukwa kane uno mwaka, inyuma y'aho abagiwe kubera imvune yo kw'itako. Uyo musatirizi wa Tot ariwe kandi kizigenza w'u Bwongereza amaze gutsinda ibitsindo 27 mu nkino amaze gukinira Tottenham n'umurwi nserukiragihugu muri uno mwaka w'inkino. Morihno ati: ""Ngize ngo mvuge menshi kuri Harry, bintera umubabaro mwinshi"". ""Vyombera vyiza tuganiriye ku vyotuma ntwenga"". Kane yagize iyo mvune mu rukino rwayihuje na Southampton, urukino mbere yatsinzwe, hari ku munsi wa Bonane. Morinho ati: ""Ico womenya coco, ni uko tudashobora gukina nk'uko dusanzwe dukina iyo Harry Kane ari kumwe natwe"". ""Nta mukinyi n'umwe ariho yofata ikibanza ciwe"". Danny Rose yaragarutse mu myimenyerezo, eka na  Hugo Lloris na we nyene akaba ariko agaruka buke buke inyuma y'aho avunikiye inkokora mu kw'icumi kw'umwaka urangiye. Hagati aho, ibintu ntibitomoretse neza kuri kazoza k'umukinyi wo hagati, Christian Eriksen, mu gihe amasezerano yiwe n'uyo murwi azorangira mu mpera za rino higanwa ry'uno mwaka. Morinho avuga ati: ""Ari nka hamwe umukuru w'umurwi [Daniel Levy] yotorera umuti ibi bibazo kugira ngo dushobore kuvyitwaramwo neza mu mezi ari imbere, ni ukuri vyoba vyiza"". ""Atari uko, twotegerezwa kurindira gushika mu ci kugira dutegure neza ikipe""."	https://www.bbc.com/gahuza/imikino-51075422
sports	Saido Ntibazonkiza inyuma y'igitsindo yatsinze Tanzania, Young Africans yamutwaye	Saido Ntibazonkiza, yahora abarizwa mu mugwi wa Vital'o, yagiriraniye amasezerano yo gukinira umugwi wa Young Africans wo muri Tanzania nk'uko iyo kipe ibimenyesha. Uwo mukinyi rurangiranwa w'imbere w'Uburundi, agiye muri uwo mugwi inyuma yo gutsinda igitego kimwe ku busa Uburundi bwatsinze Tanzania mu rukino rwa kivukanyi ku munsi w'Imana. Amasezerano hagati y'umugwi wa Young Africans na Vital'O kuri uyu mukinyi ntarashirwa ahagaragara. Saido Ntibazonkiza yaheruka gukinira Intamba mu rugamba haraciye imyaka itanu, mu rukino rwari rwabahuje n'izinga rya Morise (Maurice), aho ivyo bihugu bibiri vyari vyanganije igitego kimwe ku kindi. Muri urwo rukino rwabereye mw'izinga rya Morise, Ntibazonkiza ari kizigenza, yaragirijwe kwitwara nabi harimwo no kubuza bagenziwe gukina, bituma ahagarikwa n'ishirahamwe ry'umupira w'amaguru mu Burundi, FFB, gusubira gukinira igihugu ciwe. Umurundi Ntibazonkiza, muri Young Africans asangayo Haruna Niyonzima wo mu gihugu kibanyi c'u Rwanda, na ho nyene Saido azwi cane n'aho atahakinye. Mu 2005, yaraguzwe n'umugwi wa Rayon Sports, we na Bernard Mwarara, ariko bankirwa gikina muri uwo mugwi. Bompi ntibahawe impapuro zibarekurira gukinira Rayon Sports, ikibazo cateje impari zikomeye ico gihe hagati y'abafana ba Rayon Sports bagiriza umugwi  bakebana wa APR FC kubigiramwo uruhara. Saido Ntibazonkiza amaze gukina mu migwi myinshi mu bihugu bitandukanye mu karere, na Buraya nko muri Holande, Polonye n'Ubufaransa. Azwi mu gihugu ciwe nk'umukinyi kizigenza yagiye afasha bagenziwe bo mu mugwi nserukiragihugu mu kubafashisha intererano y'uburyo mu gihe igihugu caba cakehaniwe.	https://www.bbc.com/gahuza/amakuru-54522241
health	Kenya – Covid-19: Umushikiranganji Kagwe avuga ko hari ikibazo c'ibura rya 'oxygen'	"Ubushikiranganji bw'amagara y'abantu muri Kenya buvuga ko Kenya ihanganye n'ikibazo c'ibura rya 'oxygène' mu bitaro hirya no hino mu gihugu cose. Ibi vyatumwe n'ukwiyongera kw'igitigiri c'abagwayi ba Covid-19 muri iki gihe igihugu gihanganye n'ubundi bwoko bwa Covid bukaze cane - butuma benshi mu banye Kenya n'amashirahamwe yigenga batangura kwiyegereza ibintu vya nkenerwa. Ku musi wa mbere, Umushikiranganji w'amagara y'abantu Mutahi Kagwe yavuze ko abanye Kenya babitse ibicupa vya 'oxygène' 20.000 muhira no mu mashirahamwe. Yavuze ko ivyo bicupa bikenewe cane vyihuta mu bitaro vya reta kugira barokore ubuzima bw'abantu - agatera akamo abanye Kenya kugarukana ivyo bicupa ku mahinguriro ya 'oxygen'. Yavuze ati:""Nipfuza gutera akamo abafise ivyo bicupa, vyaba ibitaro canke abantu ku giti cabo, ndabasavye mubizane ku mahinguriro kugira basubire bavyuzuze hanyuma bikoreshwe mu bitaro bibikeneye."" Abakeneye 'oxygen' bamaze kwigwiza na kabiri gushika ku matoni 880 avuye ku 410 imbere y'uko ikiza coronavirus gitera, nk'uko bivugwa n'ubushikiranganji bw'amagara y'abantu. BBC ntibazwa ibivuye ku zindi mbuga. Ibura ry'ibicupa vya 'oxygen' - ubu iboneka ari nke kandi izimvye gukora mu gihe gito - ryatumye haba ibibazo mu kuyitanga mu gihugu cose. Kenya yemeza ko abantu bamaze kwandura Covid-19 barenga 130.000, abarenga 2.000 bakaba bamaze gupfa."	https://www.bbc.com/gahuza/amakuru-56577164
entertainment	Mary Jackson: NASA igiye kwitirira icicaro cayo umuhinga w’umwiraburekazi	"Ikigo kijejwe ingendo zo kwiga ikirere NASA kigiye guhindura izina ry'icicaro caco kicitirire umuhinga m'umwiraburekazi wa mbere, Mary Jackson. Uwurongoye NASA Jim Bridenstine avuga ko Jackson yafashije cane mu gukuraho inzitizi ku banyamerika bakomoka muri Afrika n'abagore mu biraba ubuhinga. Amakuru ya Mary Jackson  yavuzwe mw'ireresi yasohotse mu 2016 yiswe Hidden Figures (Abantu banyegejwe).Yari yavukiye ahitwa Hampton mu ntara ya Virginia, asandaba mu 2005. Mu mwaka uheze, NASA yaritiriye ibarabara riri hanze y'ikigo cayo Hidden Figures Way. Mw'itangazo yasohoye, Bridenstine yavuze ati: ""Ntibakinyegejwe, tuzobandanya kwibuka intererano y'abagore, Abanyamerika bakomoka muri Afrika, hamwe n'abandi bantu b'amamuko yose bitanze kugira ngo ibikorwa vya NASA vyo kwiga ikirere bishoboke"". ""Mary W Jackson ni umwe mu murwi w'abagore bakomeye cane bafashije NASA kugira ngo ishoboze abahinga b'ikirere ba Amerika gushobora kuzunguruka mu kirere"". ""Mary ntiyigeze yemera ko ibintu biguma uko vyari biri, yarafashije gukuraho inzitizi arugururira inzira Abanyamerika bakomoka muri Afrika hamwe n'abagore mu gisata c'ubuhinga"". Iyo ngingo ije inyuma y'aho Abanyamerika bakubise agatima mpembero bakihweza akarenganyo Abanyamerika bakomoka muri Afrika bakorewe kuva kera. Urupfu ruheruka rw'umwirabure George Floyd yapfiriye mu gasho k'igipolisi rwatumye haba imyiyerekano kw'isi yose basaba ko ivanguramoko riranduranwa n'imizi. Mu myaka ya 1940, NASA niho yatanguye guha akazi abagore b'Abanyamerika bakomoka muri Afrika bakoreshwa nk'ico bise ""inyabwonko-muntu"" (Human computers), ariko bakaba bagiye bahura n'ibibazo vy'ivangura rishingiye ku rukoba no ku gitsina. Mary Jackson yahawe akazi mu 1951 n'ikigo National Advisory Committee for Aeronautics cagiye huginduka kikitwa NASA mu 1958. Yatwarwa na Dorothy Vaughan - nawe nyene yavuzwe muri ya reresi Hidden Figures - mu gisata cakoramwo abahinga mu biharuro bakoreshwa 'nk'inyabwonko-muntu' mu karere ka Langley k'intara ya Virginia. Jackson yapfuye mu 2005 akaba yararonkejwe ikidari c'inzahabu gihabwa ibihangange vy'itavye Imana. Umukobwa wiwe, Carolyn Lewis avuga ko ari iteka rinini ku muryango kubona NASA ibandanya kwibuka iragi rya Mary Jackson. Ati: ""Yari umuhinga, umugiraneza, umugore, nyina w'abana akaba n'intwari yaciriye inzira abandi ibihumbi n'ibihumbi vyatumye bagira ico bashitseko, atari muri NASA gusa, ariko n'ahandi hose mu gihugu cose""."	https://www.bbc.com/gahuza/amakuru-53185365
sports	Zlatan Ibrahimovic: Igishusho ciwe cakaswe izuru	Abantu batazwi baciye izuru ry'igishusho ca Zlatan Ibrahimovic kiri hampande y'ikibuga ca Malmo mu gihugu ciwe ca Suède. Ibrahimovic w'imyaka 38 yahoze ari umusatirizi w'umurwi nserukiragihugu wa Suède yatanguriye gukina mu murwi wa Malmo w'ico gihugu nyene imyaka 20 iheze. Umubumvyi yakoze ico gishusho, Peter Linde, asaba abanyagihugu guheba ubwo bwononyi. Uyo mukinyi yahoze akina mu mirwi ya Ajax, Juventus, Inter Milan, Barcelona, AC Milan, Paris St-Germain na Manchester United ariko arondera uwundi murwi yokinamwo mu gihe azoba asezeye mu murwi wa LA Galaxy mu mpera z'ihiganwa rya MLS ry'uno mwaka muri Amerika. Ku wa 27 z'ukwezi kwa 11, yavuzwe ko yaguze ibice 25% vy'umutahe w'umurwi Hammarby wo muri Suède, warangije ihiganwa uri mu kibanza ca gatatu mw'ihiganwa ry'umupira w'amaguru muri ico gihugu. Uwo munsi nyene, igishusho ciwe c'imetero 3.5, cari cakozwe n'ishirahamwe ry'umupira w'amaguru rya Suède carasutseko irangi maze bagiha umuriro, baca bafata igikono c'akazu ka surwumwe bakibohera ku kuboko. Eka n'inzu ya Ibrahimovic iri ku mugwa mukuru w'ico gihugu Stockholm barayisambuye, maze ku muryango w'imbere naho bacapura ko 'Yuda'.	https://www.bbc.com/gahuza/imikino-50901295
sports	PSG Vs Istanbul: UEFA igiye gukora amatohoza ku macakubiri y'urukoba yatumye iyi mirwi iva mu kibuga	"Urukino hagati ya Paris St-Germain na  Istanbul Basaksehir rurasubirwamwo kuri uyu wa gatatu inyuma y'aho n'ijoro ruhagarariye kubera umuhagarikiri yabwiye amajambo y'amacakubiri afatiye ku rukoba/ku ruhu, umwe mu bamenyereza b'uyu murwi wo muri Turukiya. Istanbul ivuga ko umwe mu bahagarikizi b'uru rukino, uwugira kane, Sebastian Coltescu, yabwiye ayo majambo  Pierre Webo, icegera c'umumenyereza wayo. Uyu yahoze ari umukinyi mpuzamakungu wa Kameruni Webo yahawe ikarata itukura inyuma yo guterana amajambo n'uyu muhagarikizi. Abakinyi ba Istanbul baciye basohoka mu kwerekana akababaro kabo, maze n'aba PSG na bo nyene baca barakurikira. Ibi vyabaye haciye iminota 14 gusa urukino rutanguye, nta murwi n'umwe wari bwinjize igitsindo. Uru rukino ruza gutangurira ku munota wa 14 kuri uyu wa gatatu, bikaba bitegekanijwe ko rutangura isaha imwe n'iminota 55 mu masaha y'Urwanda n'Uburundi (19h55). Ruza kuba ruhagarikiwe n'abahagarikizi bashasha, Danny Makkelie wo mu Buholande, niwe aza kuba ari umuhagarikizi mukuru. Mugenziwe Mario Diks na Marcin Boniek akomoka muri Pologne ni bo baza kuba abafasha biwe bo ku ruhande, na yo uwundi na we nyene akomoka muri Pologne, Bartosch Frankowsky, akaba aza kuba umuhagarikizi agira kane. PSG yoyo yamaze gushika mu gice c'umunani gishira ica nyuma, inyuma y'aho Manchester United itsindiwe na RB Leipzig 3-2. Mw'itangazo ryaryo, ishirahamwe rijejwe umupira w'amaguru i Buraya, UEFA, rivuga riti: ""Uefa yafashe ingingo idasanzwe - imaze kuvugana n'iyi migwi yompi - ko iminota isigaye ikinwa kuri uyu wa gatatu n'abahagarikizi bashasha. ""Amatohoza yimbitse ku vyabaye ategerezwa gutangura ubu nyene"". Umukinyi w'imbere wa Istanbul, Demba Ba, yari ku ntebe y'abasubirizi, yabonetse ari inyuma y'ikibuga abaza uyu muhagarikizi ati: ""Kubera iki, mu kuvuga ngo uyu mwirabure, ubikuye kuki kuvuga ngo uyu mwirabure?"" Ireresi yerekanye umukinyi w'inyuma wa PSG Presnel Kimpembe avuga ati: ""Ubwo arakomeye? Turigiriye. Turigiriye. Ni uko nyene, turigiriye"". Haciye ikiringo c'amasaha abiri urukino rwahagaze, imbere y'uko umuhagarikizi amenyesha ko rudashobora kurangira n'ijoro ku wa kabiri. Muri uwo mwanya wose, abakinyi ba PSG bagumye bishusha mu cumba bahinduriramwo impuzi barindiriye ko urukino rusubira gutangura, ariko abo bahiganwa bobo ntibigeze basubira kuboneka. Mu nyuma, umukinyi w'imbere wa PSG Kylian Mbappe yanditse kuri Twitter ati: ""Twiyamirize amacakubiri afatiye ku rukoba. Webo turi kumwe nawe"". Recep Tayyip Erdogan, umukuru w'igihugu ca Turukiya, avuga ko yizeye ko Uefa"" ishobora gufata ingingo zikenewe"". Yanditse kuri Twitter ati: ""Turiyamirije twivuye inyuma amacakubiri afatiye ku rukoba n'ikumira mu nkino, co kimwe no mu bindi bisata vy'ubuzima""."	https://www.bbc.com/gahuza/amakuru-55244409
entertainment	Lil Uzi Vert: Umuririmvyi wo muri Amerika yihomye mu gahanga diyama ya miliyoni 24 $	"Umuririmvyi wo muri Amerika Lil Uzi Vert yavuzweko vyinshi ku mbuga ngurukanabumenyi inyuma yo gukoresha amadolari imiliyoni 24 mu kugura ubutare bupima kara 11 yahomye kuruhanga rwiwe. Inkuru zitangwa na BBC igisata ca Pidgin, zivuga ko yaguze ubwo butare mu nzu y'ubudandarizo ya Elliot Eliante ku madolari imiliyoni 24. Lil Uzi Vert yatumye haba amajambo menshi y'abakunzi biwe kw'isi yose igihe yerekana video y'ingene ubu asa, agaca anandika ku mbuga ngurukanabumenyi ya Instagram ngo "" Ubwiza burababaza"" (Beauty is Pain). Izina nyaryo rya Lil Uzi Vert ni Symere Bysil Woods, umuririmvyi wo muri Amerika w'umudiho wa Rap, akaba n'umwanditsi w'indirimbo. Yavutse itariki 31 mu kwezi kw'indwi mu 1994 mu buraruko bwa Philadelphia i Francisville muri Amerika. Ikintu gituma uwo muririmvyi atandukana n'abandi, n'ibicapo afise ku mubiri (Tatoo), n'ingene yagiye aritobora mu maso, ingene agenda ahindura uko yisokoza n'inyambaro ya kera. Lil Uzi yamenyekanye cane inyuma yo gushira ahabona ururirimbo rwiwe rwa Luv is Rage mu mwaka wa 2015. Izindi ndirimbo zatumye aba rurangiranwa ni nk'ururirimbo rwiwe  Money Longer yaririmvye mu 2016, You was Right, Gucci Mane, Bad na Bouje iza mu kibanza ca 100 kuri Billboard muri Amerika hamwe na Tour Life rwatumye ahabwa agashimwe ka MTV k'ururirimbo rwa mbere mu gihe c'ubushuhe. Bivugwa ko uwo muririmvyi yoba afise ubutunzi bushika ku miliyoni 16 z'amadolari, ariko ko hagati y'umwaka wa 2017 na 2018 yoba yararonse imiliyoni 20 avuye mu ndirimbo aririmbira ku mbuga ngurukanabumenyi hamwe n'ibiteramo vyiwe."	https://www.bbc.com/gahuza/amakuru-55952232
sports	Ronaldinho abandanya apfunzwe muri Paraguay yagirizwa gukoresha impapuro za magendo	"Ronaldinho yahoze ari umukinyi rurangiranwa wa Brezili hamwe na mwenewabo ejo ku wa gatandatu bahavuye barengukishwa imbere ya sentare  bagirizwa ko binjiye muri Paraguay bakoreshejeje impapuro za magendo. Abashikirizamanza bavuga ko Ronaldinho na mwenewabo bahawe impapuro za magendo mu gihe bari bashitse ku mugwa mukuru w'ico gihugu Asuncion ku wa gatatu. Abo bagabo babiri batawe muri yopmi ku wa gatanu, haciye amasaha makeya umucamanza yanse igisabo c'umushikirizamanza yari yasavye ko bohabwa ikindi gihano. Uyo mushikirizamanza yasa n'uwubavugira, aho yabwiye sentare ko abo bagabo bavukana bahenzwe. Nabo nyene barahakana ivyo bagirizwa. Muri sentare ejo ku wa gatandatu ku mugwa mukuru Asuncion, umucamanza yategetse ko Ronaldinho na mwene wabo Roberto Assis, bashirwa mw'ibohero mu kurindira ku urubanza rucibwa. Mu kw'indwi 2019, bivugwa ko uyo mukinyi yafatiwe impapuro z'inzira za Brezili na Espanye ahorwa ko hari amakori atari yarishe, hamwe n'amande yari yaciwe kubera inzu yubatse bidaciye mu mategeko. Ku wa gatatu, umushikiranganji w'ubutegetsi bw'igihugu, Euclides Acevedo, yabwiye ibinyamakuru vyo muri Paraguay ati: ""Ndubaha igihagararo n'ingene akundwa n'abantu benshi muvyo inkino, ariko itegeko ritegerezwa kwubahirizwa. Itegeko ritegerezwa gukurikizwa, ata kuraba ngo uri uyu canke uriya"". Ronaldinho w'imyaka 39 yari yagiye muri ico gihugu ca Paraguay mu ntumbero yo kumenyekanisha igitabo no mw'isekekeza ryo gufasha abana bantahonikora. Mu 2004 na 2005, Ronaldinho yaratsindiye ikibanza c'umukinyi wa mbere kw'isi mu gihe yakinira umurwi Barcelona wo muri Espanye. Mu 2002, yatsindiye igikombe c'isi c'umupira w'amaguru catwawe na Brezili, ari kumwe n'ibihangange bagenziwe Ronaldo na Rivaldo. Umutungo wa Ronaldinho uharurwa hagati y'imiliyoni 100  na 130 y'amadolari y'abanyamerika, mu gihe bivugwa ko iyo hagize uwukoresha izina ryiwe incuro imwe gusa ku rubuga rwa Instagram ategerezwa kumuriha hafi ibihumbi 195 vy'amadolari y'abanyamerika."	https://www.bbc.com/gahuza/51781093
politics	Bujumbura: Abatwara moto, tuk-tuk n'amakinga bongewe iminsi	"Abakora akazi ko kwunguruza abantu kuri moto, amakinga canke tuk-tuk mu gisagara ca Bujumbura mu Burundi bongewe ikiringo mu gihe itegeko ribabuza kuja mu bice bimwe vy'umuji ryagomba kuja mungiro kuri uyu wa 11 ukwezi kwa gatatu. Abajejwe intwaro mu Burundi bari batanze itariki yo gushika  kuri uyu wa gatanu ngo abanyonga ivyo vyuma ntibasubire kubicisha mu gice kinini c'umuji wa Bujumbura. Kiretse abanyonga ivyo vyuma babicisha amafaranga,  iryo tegeko ryaraba n'amakinga na moto vy'abiyunguruza ku giti cabo kiretse gusa moto ziriko imparati za leta. Ariko mu butumwa bwagaragaye ku rubuga twitter  ku wa kane ku muguroba, Mairie ya Bujumbura yatangaje  y'uko abatwara ivyo vyuma bahawe igihe c'ukudohorerwa. Ico gihe bahawe ni ico gushika itariki 21 Ntwarane (ukwa gatatu), ico kiringo ngo ""kikazokoreshwa mu kwandika abatwara ivyo vyuma"". Ubwo butumwa bwo kuri twitter kandi bunavuga yuko hafashwe ingingo yo kwugurura vya vyumba vyo kwiyubikira canke kwiyuka bita sauna hamwe n'umuziki w'ikibiriraho uzwi nka karaoke ngo kuko ""ikiza ca Covi-19 cagabanutse bimwe biboneka."" Mu gufata ingingo yo kubuza ivyo vyuma gushika mu gice kinini c'igisagara ca Bujumbura, ubushikiranganji bujejwe umutekano bwavuga ko ari ingingo yo kurinda umutekano w'abakoresha amabarabara bose. Ariko abo batwara ivyo vyuma bakavuga yuko ubuzima bugiye kugorana cane kuri bo, co kimwe no ku bavyikorako bibashikana hirya no hino mu gisagara mu buryo bworoshe. Kuva leta itangaje ko iyo ngingo izoja mu ngiro itariki 11/03/2022, hari haheze iminsi haba amanama yo gusigurira abo ingingo igiye gukorako igituma yafashwe n'akamaro kayo. Ariko bobo bavuga yuko abafahe iyo ngingo bari kubanza kubibamenyesha imbere yuko ifatwa bakagira ico bayivuzeko. Jado Nzitunga, umuyobozi w'ishirahamwe ry'abagendesha moto zunguruza abantu mu gisagara ca Bujumbura yabwiye BBC ko batagishijwe inama. Yagize ati: ""Igihe iyo 'equipe technique' yabikora, yaba twebwe dusanzwe turongoye amashirahamwe, yaba abasanzwe biyunguruza kuri ayo mapikipiki, yaba abagendesha ayo mapikipiki n'ayo mabajaji, nta n'umwe bigeze barondera   kugira bicare hamwe barabe iyo ngingo, iciza canke ingaruka zayo"". Ariko mu bushikiranganji bujejwe umutekano, bo bafashe iyo ngingo, bavuga yuko leta mu gufata icemezo kiraba ineza y'abanyagihugu iba yavyize neza. Umuvugizi w'igipolisi gikorera muri ubwo bushikiranganji, Désiré Nduwimana, yagize ati: ""Ubutegetsi iyo bubona yuko hariho ikiriko kirononekara, mu kuramira abenegihugu ntubanza kubabaza ati mbega bigende gute. ""Ugomba kugirira umutekano abantu ubakorera ibikenewe ntubanza kubagisha inama."" Désiré Nduwimana abandaniya avuga yuko amasanganya mu mabarabara ya Bujumbura yari amaze kuba umurengera, kandi ko ivyo vyuma vy'amakinga, moto na bajaji canke tuk-tuk bibifisemwo uruhara runini. Hagati aho, abagendesha ivyo vyuma bagiye gukorwako n'iyi ngingo bavuga yuko amasanganya adatezwa gusa nabo, ko hari ikibazo c'amabarabara atameze neza hamwe n'ivyapa bibuze canke bitakigaragara neza. Uyu mukuru w'ishirahamwe ry'abagendesha amapikipiki yunguruza abantu i Bujumbura avuga yuko ingaruka zigiye kuba nyishi cane. Jado Nzitunga yagize ati: ""... mw'ishirahame ryacu ngaha i Bujumbura hari amamoto ari hagati y'ibihumbi bine n'ibihumbi bitanu, urumva ayo yari asanzwe atunze imiryango. ""Ugasanga hari n'igihombo kizoba kuri aba basanzwe bafise amazu y'ama restaurant hamwe bafungurira, ndetse n'abo bantu bose bahora bayikorako bafise amikoro make bizobagora."" Ku mbuga hwaniro haragaragaye amasanamu y'abatanguye kujana mu yindi mihingo y'igihugu ivyo vyuma vyabo, mu gutinya ko babibaka ingingo niyamara kuja mu ngiro. Kwiyunguruza na moto, ikinga canke tuk-tuk vyari bimaze  kumenyerwa cane, kandi naho koko ayo masanganya aba, benshi bashima ivyo vyuma kubera ukuzimbuka hamwe no gushika aho baja banyarutse kurusha imiduga."	https://www.bbc.com/gahuza/amakuru-60695039
politics	DR Congo-M23: Umuriro wongeye kwaka	Intambara yongeye kwaduka hagati y'ingabo za reta ya Repuburika ya Demokrasi ya Congo n'izo umugwi witwaje ibigwanisho wa M23, iminsi ibiri gusa abategetsi ba Congo n'Urwanda bahuriye i Luanda muri Angola mu nama yo guhosha iyo ntambara. Muri iyo nama bahujwe n'umukuru wa Angola João Lourenço , prezida Paul Kagame na prezida  Félix Tshisekedi  basavye ko haba guhagarika  kurwana n'uko ubwo nyene M23 iva mu birindiro yafashe ubu vuba mu buseruko bwa Congo. Congo n'Urwanda birabana ribi kuva M23 isubiye kurwana n'ingabo za reta muri aya mezi makeya aheze. Congo yagiriza Urwanda gushigikira umugwi M23 ariko Urwanda rukabihakana. Urwanda na rwo rwagiriza ingabo za Congo, FARDC, n'iza ONU zo mu rwego rwa Monusco gukorana n'abagwanyi bo mu mugwi FDLR usanzwe ugwanya reta y'Urwanda. Icuka hagati y'ivyo bihugu carabaye kibi gushika aho Congo ifata ingingo zirimwo kubuza kompanyi y'indege y'u Rwanda,  Rwandair,  gusubira kuja muri Congo. Inama ya Luanda umukuru wa Angola, João Lourenço,  yari yayitumyeko ngo hahoshwe ico cuka hongere haronderwe inyishu kuri iyo ntambara. Amakuru ava muri ONU avuga ko M23 yateye ku wa kane ibirindiro vy'ingabo za reta ahitwa Kanyabusoro, ku birometero bitanu uvuye ku makambi ya gisirikare ya Rumangabo na Kazuba. Umunyamakuru ari muri ako karere avuga ko intambara zakomeje kandi ku wa gatanu mu gitondo ahitwa Rusenge , ku  10km uvuye kw'ibarabara rikuru rija mu gisagara ca Goma. Abantu benshi bahunze ingo zabo. Kuri twitter, umushikiranganji w'Urwanda ajejwe imigenderanire, Vincent Biruta, yanditse ko amakuru atari yo no kwiyerekana neza imbere y'abanyagihugu bibangamira utwigoro two kurondera amahoro muri Congo n'akarere. Yatomoye ko mu nama yahuje abakuru b'ibihugu bitatu i Luanda ku wa gatatu  ata masezerano canke kwumvikana guhagarika intambara vyigeze bishikwako. Muri iyo nama, abakuru b'Urwanda na Congo bumvikanye ku bikeneye gukorwa kugira hahoshwe ico cuka kibi hanyuma abahunze bashobore gusubira iwabo. Avuga kuri iyo nama ya Luanda, umuvugizi wa M23 yabwiye BBC ko ivyo biganiro bitazorangiza intambara mu buseruko bwa Congo. Mu kwezi guheze, intumwa idasanzwe ya ONU muri Congo, Bintou Keita, yagabishije ko umugwi M23 uriko uraba nk'igisirikare gisanzwe, ko usigaye ufise ibigwanisho bikomeye kandi ko ushobora kugeramira ingabo za ONU ziri aho muri Congo kugarukana amahoro no gufasha gukingira abanyagihugu basanzwe.	https://www.bbc.com/gahuza/articles/c3grylndv5xo
entertainment	Gloria Estefan avuga ko yakorewe ihohoterwa rishingiye ku gitsina afise imyaka icenda	"Umuririmvyi Gloria Estefan yanyeguruye ko yahohotewe bishingiye ku gitsina n'umuntu wo mu muryango igihe yari afise imyaka icenda. Uwo muririmvyi w'amamamuko ya Cuba na Amerika  w'imyaka 64 avuga ko yashurashujwe ari kw'ishure ry'umuziki n'umuntu nyina yizera. Yavuze ko ""93% y'abana  bahohoterwa bazi kandi baba bizeye ababibakorera. Kandi ivyo ndabizi kuko nari umwe muri abo."" Yavuze kuri iryo hohoterwa ubwa mbere mu kiganiro co kuri Facebook Watch  ari kumwe n'umukobwa wiwe akuze n'umukobwa w'uwo bavukana. Clare Crawley azwi mu biganiro vyo kuri television nawe nyene yagaragaye mu kiganiro Red Table Talk: The Estefans, nawe avuga ingene yashurashujwe n'umupatiri. Madame Crawley yavuze ko yashurashujwe ""n'umujenama'' igihe yiga kw'ishure rya Katolika. Madame Estefan yamubwiye ati: ""Nashaka kuvuga iki kibazo kuko birakenewe cane ko cokwirindwa. Kandi sinashaka kwicara ngaha ataco mvuze nawe uriko uratubwira ivyagushikiye kandi mu butwari"". Madame Estafan yaririmvye indirimbo zizwi cane nka Conga na Rythm is Gonna Get You, yavugiye muri ico kiganiro ko incuti itari iya hafi yafatiye ku kwizerwa nyina yari ayifitiye kugira imushurashuze. Umukobwa w'uwo bavukana, Lili, w'imyaka 54 yaciye yishura uwo muririmvyi ati: ""Waindiriye  uwu mwanya igihe kirekire"". Yavuze ati: ""Yari incuti, ariko atari iya hafi. Yari afise ububasha kuko mama yari yanshize mw'ishure ryiwe ry'umuziki aca atangura kumubwira buno nyene ingene nari mfise impano nyinshi n'uko nari nkeneye kwitabwaho bidasanzwe, nca ntangura kwumva ingene yari amahirwe kubona anyitaho gutyo."" Madame Estafan , yavukiye muri Cuba hanyuma akimukira Miami n'umuryango wiwe akiri umwana w'igitambambuga, yavuze ko iryo hohoterwa ryatanguye  ""buke buke hanyuma birihuta"". 'Igihe kibangamye' Uwo muririmvyi amaze gutwara agashimwe ka Grammy Award gatatu yavuze ko yabona ko ari ""mu gihe ""kibangamye"" ariko atashobora kwishitura uwo mugabo. ""Naramubwiye, 'Ibi ntibibaho, ntushubora gukora ibintu nk'ibi.' Nawe agaca avuga: 'So ari muri Vietnam, nyoko ari wenyene kandi nzoca ndamwica hamwe womubwira."" ""Nari inzi ko uwo mugabo ari igipfu nico gituma nibaza ko vy'ukuri yashobora kugirira nabi mama."" Yavuze ko ayo maganya yatumye atakaza ibice vy'umushatsi , ariko araruha arabwira nyina ivyariko biraba. N'ubwo nyima yabibwiye igiporisi, yagiriwe inama yo kudashingisha urubanza kuko yari ""kurushirizaho guhahamurwa no kuja guhagarara  imbere ya sentare kuvuga ivyamushikiye""."	https://www.bbc.com/gahuza/amakuru-58758896
health	Omicron: Ubwongereza bwisubiyeko bwemerera ingenzi zo muri Afrika kwinjira	"Ubwongereza bwakuye ibihugu 11 vyo muri Afrika ku rutonde rutukura, ibintu vyari bibangamiye cane ingendo hagati y'ivyo bihugu na UK. Abongereza gusa canke abo muri Irlande canke abafise uruhusha rwo kuba mu Bwongereza nibo gusa bari bemerewe kwinjira mu gihugu. Ukwo gukumira kwashizweko mu kwezi guheze kugira hagabanywe ukwiyongera kw'ubwoko Omicron bwa Covid-19. Bamwe mu bavyiyamirije bavuze ko iyo ngingo ari ""mvangura-rukoba"" kuko ibihugu vyo muri Afrika gusa ari vyo vyari kuri urwo rutonde rutukura. Mu ntango ibihugu vyose vyari ivyo mu bumanuko bwa Afrika, birimwo Afrika y'epfo na Botswana aho Omicron yatowe ubwa mbere, ariko na Nigeria yaje kwongerwako mu nyuma. Ivyo bihugu 11 ni: Angola Botswana Eswatini Lesotho Malawi Mozambike Namibia Nigeria Afrika y'epfo Zambia Zimbabwe Guhagarika ingingo yo kubikumira biraja mu ngiro kuwa gatatu itariki 15/12/2021 saa 04:00 GMT (06:00 mu Rwanda no mu Burundi). Mu gukurako iyo ngingo umushikiranganji w'Ubwongereza ajejwe amagara, Sajid Javid, yabwiye inama nshingamateka ati: ""Mu gihe ubu hamaze gutangura kwanduzanya Omicron hagati mu Bwongereza kandi Omicron ikaba imaze gukwira hose mu gihugu, urutonde rutukura nta kamaro rugifise mu kugabanya Omicron yoza ivuye hanze""."	https://www.bbc.com/gahuza/amakuru-59654535
politics	Antonio Guterres wa ONU yemeye gushigikira igisirikare ca DR Congo	"Umunyamabanga mukuru w'ishirahamwe ONU yemeye ko iryo shirahamwe rizobandanya gufasha igisirikare ca Repubulika y'Intwaro Rusangi ya Congo mu ntambara yo kurwanya imirwi irwanya ubutegetsi. Mu rugendo rwiwe  ejo ku wa Mungu mu gisagara ca Beni kiri mu buseruko bw'ico gihugu, Antonio Guterres yamenyesheje ko ari nkenerwa ko ibitero vy'ukurwanya imirwi irwanya ubutegetsi bibandanya. Inteko mpuzamakungu zigera ku 16,000 ziri muri ico gihugu (MONUSCO), kikaba ari gitigiri kinini c'ingabo za ONU kw'isi. Amafaranga zikoresha ku mwaka arenga n'umuliyaridi w'amadolari. Bwana Guterres yemeye ko ingabo za ONU zizokorana n'igisirikare be n'igipolisi vya Congo. Umumenyeshamakuru wa BBC akorera muri ico gihugu avuga ko abanyagihugu bo mu karere k'ubuseruko bw'ico gihugu bidoga bavuga izo ngabo ataco zimaze. Izo ngabo zimaze imyaka irenga 20 muri ico gihugu, ariko ubukozi bw'ikibi burabandanya. Asubirwamwo n'itororokanirizo ry'amakuru AFP, bwana Guterres avuga ati: ""Tuzokora ibishoboka vyose kugira ngo duhagarike uruhagarara"". Umunyamabanga mukuru wa ONU yarashitse no mu karere ka Mangina aho ikiza ca Ebola catanguriye, haciye umwaka. Umutekano muke muri ako karere watumye igikorwa c'uguhangana n'umugera wa Ebola kibangamirwa, mu gihe ukutamenya kw'abanyagihugu ku vyerekeye uwo mugera kwatumye utwigoro tw'ukurwanya ikwiragira ryawo ataho dushika. Abashika 2000 baramaze guhitanwa n'iyo ndwara. Bwana Guterres yaragendeye ikigo kivura abafashwe n'iyo ndwara, aho yabahimirije ko abafashwe bokwihutira kwa muganga aho kwinyegeza."	https://www.bbc.com/gahuza/amakuru-49548339
health	Covid-19: Amerika ihanura kwirinda kuja muri 80% vy'ibihugu	"Ubushikiranganji bujejwe imigenderanire muri Reta Zunze Ubumwe za Amerika bugiye guha inama Abanyamerika yo kwirinda 80% vy'ibihugu vyo kw'isi kubera ikiza ca coronavírus. Mu rwandiko rugenewe ibimenyeshamakuru ku mpanuro zijanye n'igihe ku vyerekeye ingendo hanze, ubwo bushikiranganji bwavuze ko ico kiza gikomeje ''gutera ingeramizi zitari bwigere zibaho ku bantu bafata ingendo"". Gushika ubu impanuro yo kwirinda ibihugu bimwe bimwe  yari yerekeye ibihugu 34 ku bihugu 200. Covid-19 ubu imaze kwica abantu barenga miriyoni 3 kw'isi - abarenga ica kabiri c'umuriyoni muri abo bakaba ari abo muri Amerika. Ishami rya ONU riraba amagara kw'isi (OMS) ryagabishije ko isi iriko ''iregereza urugero rwa mbere runini rwo kwandura"" gushika ubu, n'ubwo hatangujwe umugambi w'isi wo gutanga incanco. Ubuhindi - muri iki gihe bwugarijwe n'umurindi ugira kabiri - bugiye gutangura gutanga urucanco ku bantu bose barenza imyaka 18 mu ntumbero yo guhagarika  ukwiyongera kw'ibitigiri vy'abandura. Ubushikiranganji bwa Amerika bujejwe imigenderanire buvuga ko ingingo yo gusubiramwo iyo nama yabwo ari ukugira bujane n'iyigirwa n'ibigo vyo kurwanya no kugenzura indwara (CDC) ''bitavuze ko ari  ugusubiramwo kuraba ingene ibintu vyifashe mu bijanye n'amagara y'abantu  mu gihugu kanaka"". Ariko, buvuga ko iyi ngingo ""izotuma hiyongera ibihugu biri ku rugero rwa 4 (Level4): Do Not Travel (ntimufate ingendo),  kuri hafi 80% vy'ibihugu vyo kw'isi"". Ibibanza bitatu vyonyene kw'isi ni vyo bifatwa nk'ibiri hasi cane y'ibindi ku ngero zine z'ubushikiranganji bw'imigenderanire - ""Mwiyubare bisanzwe"". Ni Macau, Taiwan na Nouvelle Zelande. Na ho na Antarctic iri ku rugero rwa kabiri -Mwiyubare cane"" - mu gihe Ubwongereza buri ku rugero rwa gatatu- ""Subiramwo umugambi wanyu w'urugendo"" - hakongerako kwongereza kwiyubara kubera igishobora gushika bivuye kw'iterabwoba. CDC zigira inama abanyamerika kwirinda kugira ingendo hagati mu gihugu gushika bahejeje kuronka incanco zose, zikanagabisha ko ingendo mpuzamakungu zongereza ukugeramirwa no ku baba baracandazwe. N'ubwo hari  incanco miriyoni 860 za coronavirus zimaze guterwa mu bihugu 165 kw'isi, ibihugu vyinshi biracahanzwe no gushobora guhagarika  ukwiyongera kw'abandura uwo mugera. Brezil imaze gufata ikibanza ca gatatu ku bantu benshi banduye, na ho ku bantu 368.749, ikaza ubugira kabiri ku bantu benshi bamaze gupfa. Canada na yo  muri iyi misi yaragize iyongerekana ry'abandura, na yo Papouasie Nouvelle Guinee ikaba igihugu giteye impungenge. Mu gihe ibihugu -  nk'Ubwongereza  na Israel- bimaze guha incanco abanyagihugu bavyo benshi, ibindi bihugu vyinshi biracarindiriye incanco vyatumyeko ko zishika. Ivyo bituma haba ukugabisha  kw'iyongerekana ry'ubusumbasumbane mu kwicandagisha - incanco zidasabikanywa neza hagati y'ibihugu bitunze n'ibikenye."	https://www.bbc.com/gahuza/amakuru-56816468
health	Madagascar: umuti Covid-Organics w'umukuru w'ico gihugu nturashobora guhagarika Covid-19	"Ibitaro vyo muri Madagascar bivuga ko biriko birarengerwa n'ibitigiri vyabandura Covid-19, mu gihe umukuru w'ico gihugu wewe abandanya ahimiriza umuti utaremezwa, avuga ko ushobora gukiza iyo ndwara, n'aho ishami rijejwe amagara kw'isi OMS rigabisha kw'ikoreshwa ry'imiti itaremezwa. Ibitigiri vy'abandura coronavirus vyaraduze incuro zine mu kwezi guheze muri ico gihugu co mw'ibahari Indiano, aho abarenga 13.000 banduye, abarenga 162 nabo barapfa kubera coronavirus yakwiragiye mu ntara zose kiretse imwe gusa. N'aho ivyo bitigiri bigenda biduga, umukuru w'igihugu Andry Rajoelina abandanya yizigiye uwo muti ukozwe mu biti kama wiswe Covid-Organics, umuti watanguye gukwiragizea mu kwa kane. Uhingurwa n'ikigo ca Madagascar kijejwe ubushakashatsi mu giterwa citwa artémisia - igiti gisanzwe gihingurwamwo imiti ya malaria- hamwe n'ibindi biti vyo muri Madagascar. Ni ikinyobwa kiriko kiradandazwa nk'umuti wo kuvura no gukinga - mu gihe kuva amezi ane aheze gihabwa abana mu mashure. Mu ntango za kuno kwezi igihe yariko atanga imfashanyo igizwe n'umuceri, amavuta, isukari n'ibindi nkenerwa kuri ba ntahonikora ku mugwa mukuru Antananarivo, umukuru w'ico gihugu yaboneyeho no kubaha uwo muti, Covid-Organics. Yaraneguwe bikomeye igihe yakoranya abanyagihugu mu gihe igihugu cari mu ngingo za guma mu rugo, ariko wewe akaba yabandanije afise icizere aho avuga ati: "" Iki kiza ntikizokwamaho, tuzoruhira kugitsinda"". Yavuze kandi ko ibitigiri vy'abandura bitari umurengera mu burere bw'igisagara bwari buherutse kuronswa uwo muti ku buntu. Ishirahamwe OMS rivuga ko ryakiriza yompi utwigoro two kuvura iyo ndwara hakoreshejwe uburyo kama, ariko rigasaba ivyemezo bivuye mu bushakashatsi imbere y'uko imiti kama ikoreshwa. Gushika ubu nta nyishu ziratangwa ku bipimo vyakozwe, ariko ico nticabujije ko uwo muti uhabwa ibihugu biharurwa muri mirongo vya Afrika. Leta ya Madagascar yoyo ibandanya yishigikira imbere y'abayinegura, haba mu gihugu canke mu makungu. Rinah Rakotomanga ajejwe kumenyesha amakuru mu biro vy'umukuru w'igihugu ati: ""Si uko dufise udukingirizo ko twoca twijajara imbere ya SIDA kandi ntibivuga ngo SIDA yaraheze! Nico kimwe"". ""Abenshi mu bafashe uwo muti ata zindi ndwara z'ivyuririzi bafise barakize neza, turishimiye uwo muti. Ni mu mico yacu gukoresha imiti kama nk'iyi. Mu gihe bigenda neza, nta bindi vyo kugerageza uwu muti bikenewe"". Hagati aho, ubushikiranganji bw'amagara y'abantu burinengesera, bugahanura ibitaro guha uwo muti aberekana ibimenyetso bito bito kandi ata zindi ndwara basanzwe bafise nk'igisukari. Ni ngombwa kandi ko n'abarwaye babanza kuvyemera. N'aho umukuru w'ico gihugu wewe yerekana ko afise ivyizigiro, abapfa bahitanywe na coronavirus bama bapfa umunsi ku munsi. Mu kwezi guheze, umushikiranganji w'amagara y'abantu yarateye akamo amakungu ngo abafashishe ibikoresho, kuko yari afise amakenga ko ibitaro vyariko birarengerwa, ivyatumye ibiro vy'umukuru w'igihugu bimugabisha. Mu nyuma y'aho, ubushikiranganji bwo kwivuna abansi bwaciye butera akamo ko kurondera abaganga n'abaforoma bofata mu mugongo ikigo co kuvura uwo mugera kiri ku kibuga ca  Mahamasina i Antananarivo. Ico kigo cuguruwe mu ntango z'uku kwezi kikaba kimaze kwakira abarwaye batari bake. Bimwe mu bitaro vyarengewe n'abarwayi ni ibitaro vya kaminuza vya Andohatapenaka i Antananarivo - vyakira indembe gusa za coronavirus cane cane abanduye basanzwe bafise n'izindi ndwara. Ishirahamwe rihurikiyemwo abaforoma n'abakirizi rivuga ko akakozi bo mu gisata kijejwe amagara y'abantu baharurwa muri mirongo banduye Covid-19. Ubwo bwoba bwagiye kwiyongera igihe leta ihagarikiye ingingo za guma mu rugo zari zimaze amezi atanu mu ntara ya Analamanga, isanzwe irimwo umugwa mukuru. Mw'ijambo ryiwe yashikirije kuri televiziyo y'ico gihugu, umukuru w'igihugu Rajoelina yavuze ko izo ngingo zitari kubandanya kuko zifise ingaruka mbi ku butunzi bw'abanyagihugu. Yavuze ko iyi ndwara yari yahagaritswe kandi ko abandura bagabanutse ku mugwa mukuru. Hagati aho, intara ya Analamanga iriziziwe cane n'iki kiza kandi kibandanya gikwirakwira mu zindi ntara z'iryo zinga."	https://www.bbc.com/gahuza/amakuru-53789599
politics	Ethiopia: Reta isaba abakukuruke gusubira mu gisirikare kugira bafashe kurwanya inyeshamba za Tigray	"Igisirikare ca Ethiopia gitera akamo abakukuruke gusubira kwinjira mu gisirikare, mu gihe kiri mu rugamba rwo guhagarika inyeshamba. Aka kamo gatewe mu gihe inyeshamba z'umuhari Tigray People's Liberation Front (TPLF) zitera zisugereza umugwa mukuru Addis Ababa. Ibiro vy'ubuserukizi bwa Amerika butera akamo abanyagihugu ba Reta Zunze Ubumwe za Amerika kuva muri Ethiopia vuba bwango mu gihe ibijanye n'umutekano mu gihugu bitera biyangara. Amasaha make imbere y'aha, imirwi icenda yose irwanya reta yari yatangaje ko yishize hamwe kugira ngo isambure ubutegetsi bw'umushikiranganji wa mbere Abiy Ahmed. Reta yoyo itangaza ko izobandanya kwigwanira. Iyi ntambara yinjiye mu mwaka ugira kabiri, aho imaze gutesha izabo abaharurwa mu mamiriyoni, nayo abarenga 400.000 bakaba basugerejwe na kigoyi. Muri ino ndwi, abategetsi ba reta batangaje ibihe bidasanzwe, banasaba abanyagihugu kwandikisha ibirwanisho vyabo, bababwira ko bitegurira kurwana kugira bakingire uturere babamwo. Mw'itangazo yasohoye, ibidakunze kuba, Inama nkuru ya ONU ijejwe umutekano isaba impande zompi guhagarika intambara, inashimangira ko ishigikiye utwigoro tw'Ishirahamwe ry'Ubumwe bw'ibihugu vya Afrika two kwumvikanisha abashamiranye. Eka n'incuti za Ethiopia zitera akamo ko guhagarika intambara. Umunyamabanga w'Ubwongereza ajejwe imigenderanire, Liz Truss, asaba impande zompi kwumvikana bagahagarika intambara, hari igihe yavugana kuri terefone n'icegera c'umushikiranganji wa mbere wa Ethiopia ejo ku wa gatanu. Uyu mupfasoni ati: ""Narerekanye neza ko ata nyishu ivuye mu ntambara kandi ko ibiganiro ari ngombwa kugira ngo amaraso areke guseseka bongere bashike ku mahoro arama"". Ku wa kane, umunyamabanga wa reta ya Amerika ajejwe imigenderanire Antony Blinken yasavye ko haba agahengwe kandi intambara igahagarara. Intumwa idasanzwe ya Amerika, Jeffrey Feltman, ari mu rugendo i Addis Ababa gufahsa kugira ngo habe umwumvikano. Imihari TPLF na Oromo Liberation Army (OLA) iri muri uru runani rushasha ruhuza inyeshamba. Avugira i  Washington, uwuserukira intara ya Tigray akaba yahoze anaserukira Ethiopia muri Amerika, Berhane Gebre-Christos, avuga ko intumbero ari ukubogoza reta ya Abiy ku nguvu canke biciye mu biganiro, hanyuma hagashingwa reta mfatakibanza. Ati: ""Turiko turagerageza kugarukana ibintu mu buryo kuko bimeze nabi muri Ethiopia, biturutse ku butegetsi bw'ukwigungirako kwa Abiy"". ""Igihe kiriko kiramujana"". Imihari OLA na TPLF yari yatanguye kurwanira hamwe, aho muri ino ndwi yatangaje ko yigaruriye igisagara ca Kemise kiri ku birometero  325 mu buraruko bw'umugwa mukuru Addis Ababa, kw'ibarabara rikuru riva i Tigray rija ku mugwa mukuru. Umwihwezo wa Anne Soy, umunyamakuru wa BBC Kubona abakukuruke batumwako ngo basubire mu gisirikare vyerekana ko reta ya Ethiopia yamaze kubona ko inyeshamba ziyigeramiye koko. Bibaye haciye umusi umwe gusa umushikiranganji wa mbere Abiy asohoye ubutumwa bwo kwihagararako, avuga ko ingabo ziwe ""zizokwemera gusesa amaraso yacu gushika zihamvye umwansi"". Ariko iyi ngingo  irerekana ko reta itaciyemera. Yaramaze no gusaba abasivire kwirwanira. Hari utwigoro tw'amakungu two kurondera ingene umugwa mukuru utokwinjira mu ntambara. Ariko ibi bigenda biboneka ko biri kure, mu gihe impande zompi zibandanya zihaya intambara. Ariko abategetsi ba reta bobo barahakana ivyerekeye uru runani rushasha, bavuga ko ata bantu bazokwigera barushigikira. Kebede Desissa avugira reta yabwiye ikiganiro Newshour ca BBC ati: ""Nta nguvu na nkeya bafise, niwo murwi wa mbere wa poritike muri Ethiopia ufise intege nke"". Avuga ko ku rubuga ata kintu na kimwe cerekana ko inyeshamba ziriko zirasugereza umugwa mukuru. Haraciye umwaka iyi ntambara yadutse hagati y'ingabo za reta n'umugambwe TPLF wamaze imyaka mirongo wiganziye Ethiopia, ubu ukaba ari wo urongoye intara yaTigray."	https://www.bbc.com/gahuza/amakuru-59188347
health	Coronavirus: Togo nayo yatangaje umurwayi wa mbere	Igihugu ca Togo kimenyesha ko hari umuntu wa mbere yapimwe agasanga yaranduye umugera ruhonyabantu, coronavirus. Mw'itangazo yasohoye nijoro, leta y'ico gihugu imenyesha ko uyo murwanyi ari umukenyezi asanzwe aba ku mugwa mukuru Lome n'umuryango wiwe. Rivuga ko uyo mukenyezi w'imyaka 42 yafashwe inyuma y'ingendo yakoze mu bihugu vya Benin, Ubudagi, Ubufaransa naTurukiya hagati y'amagenekerezo ya 22 z'ukwa kabiri na 02 z'uku kwa gatatu. Togo rero igize umunani mu bihugu vyo ku mugabane wa Afrika bimaze guterwa n'uwo  mugera, inyuma ya Nigeria, Senegal, Misiri, Algeria, Tuniziya,  Afrika y'Epfo na Cameroon. Gushika ubu, ibihugu birenga 80 biramaze guterwa n'uwo mugera watanguriye mu gisagara ca Wuhan c'intara ya Hubei mu Bushinwa. Ishami ry'ishirahamwe ONU ryitaho amagara y'abantu kw'isi, OMS, ritangaza ko ubu abamaze kwandura uwo mugera hafi 100.000, nayo abarenga 3000 bakaba bamaze kuhasiga ubuzima, benshi bakaba ari abo mu Bushinwa. Ku mugabane wa Bulaya, igihugu c'u Butaliyano nico kibangamiwe gusumba, aho abashika 4600 bamaze kuwandura, nayo abamaze gupfa bakaba bageze kuri 197. Abategetsi b'ico gihugu bavuga ko mu masaha 24  gusa aheze abantu 49 aribo bapfuye bishwe n'uwo mugera. Nayo mu Bwongereza aho abantu 164 bamaze kuwandura,  umuntu agira kabiri akaba yaraye apfuye yishwe na coronavirus.	https://www.bbc.com/gahuza/51781102
sports	Ayavugwa mu mupira w'amaguru : Sterling, Vlahovic, Zidane, Pochettino, Rangnick, Perisic	"Manchester City igiye kwongereza inguvu kugira ngo ishobore kugumana umukinyi wayo wo ku ruhande, umwongereza Raheem Sterling, 26, mu masezerano ashobora kumara igihe kirekire, ni mu gihe hari amakuru avuga ko ariko araronderwa na Barcelona. (Telegraph - subscription required) Paris St-Germain yagiriraniye ibiganiro na Zinedine Zidane mu gihe yitegurira igenda ry'umumenyereza wayo Mauricio Pochettino ariko araronderwa na Manchester United. (Le Parisien, via Metro) Ralf Rangnick ashobora kuba agiye kumenyereza vy'agateganyo Manchester United, ariko akaba yari yabanje kwanka amasezerano Old Trafford yashaka kumuha, imbere y'uko bumvikana ku yandi mashasha.  (Manchester Evening News) Manchester United yahambije iyindi mirwi itari mike, harimwo na Tottenham hamwe na Newcastle United, mu rugamba rwo kurondera umusatirizi wa Fiorentina umunya Serbia Dusan Vlahovic w'imyaka 21. (Mail) Manchester United iracipfuza ko Pochettino ayibera umumenyereza kuva mu ci riza, n'aho yiteze umuzo wa Rangnick. (90 Min) Umukinyi wo hagati wa Lazio Sergej Milinkovic-Savic, 26, ariko araronderwa na Manchester United nk'uwushobora gusubirira umufaransa akina hagati Paul Pogba, 28, kuko amasezerano afitaniye na Old Trafford azorangira mu ci riza. (Fichajes - in Spanish) Barcelona iriko iraraba ko yogura umusatirizi wa Basel umunya Bresil Arthur Cabral, 23, ariko bikazoba ngombwa ko ibanza kugurisha bamwe mu bakinyi kugira ngo ishobore kumugura.  (Goal) Amasezerano umukinyi wo ku ruhande umunya-Croatia Ivan Perisic, 32, afitaniye na Inter Milan arangira mu kwa gatandatu 2022, uyu mukinyi akavuga ati ""vyose birashoboka, tuzobiraba mu ndwi nkeya ziri imbere"", aho yari abajijwe ku bijanye na kazoza kiwe.  (Mediaset Infinity, via Football Italia) Inter Milan irafise ivyizigiro ko umuninyi wayo wo hagati, umunya-Croatia Marcelo Brozovic, 29, azotera igikumu ku masezerano mashasha, ni mu gihe ayahari azorangira mu ci riza. (90 Min) Kuri uyu wa gatanu, vyitezwe ko umumenyereza wa AC Milan Stefano Pioli, 56, atera igikumu ku masezerano mashasha y'imyaka ibiri iri imbere ari kumwe n'uyu murwi wo mw'ihiganwa ry'Ubutaliyano, Serie A. (Calciomercato, via Football Italia)"	https://www.bbc.com/gahuza/imikino-59427249
health	Ishirahamwe rya Africa rimaze kuronka miliyoni 300 z'inkingo za Covid-19	Itororokanirizo ry'amakuru Associated Press rivvuga ko ryabwiwe n'umujenama mu kigo ca Africa co  kurwanya indwara( Africa Centers for Disease Control-CDC) ko ishirahamwe rya Africa rimaze kuronka hafi miliyoni 300 z'inkingo za Covid-19. Africa iharurwamwo miliyaridi 1.2 z'abantu. Nicaise Ndembi  yavuze muri ico kiganiro ko uwurongoye Ishirahamwe rya Africa muri iki gihe , umukuru wa Africa y'Epfo Cyril Rapahosa, vyitezwe ko abitangaza kuri uyu wa gatatu. Avuga kandi ko izo nkingo zabonetse mu buryo bwigenga bidaciye kuri Covax, umugambi w'isi wo kurwanya ikiza ca Covid-19. Gishika ubu muri Africa haharugwa abantu 3.085.009 bamaze kwandura umugera wa Covid-19 na 73.504 bamaze gupfa, nk'uko bishikirizwa na Africa CDC. Ku kigiti cavyo, ibihugu bime bimwe vya Africa bimaze kuvugana n'ibigo bihingura inkingo kugirango vyumvikane ku buguzi. Africa y'Epfo yamenyesheje ku ndwi iheze ko izoronka muri uku kwezi kwa mbere umuliyoni wa mbere w'inkingo iguze muri Serum Institute of India, ikiigo co mu Buhindi, mu kwa kabiri naho ikaronka izindi 500.000.	https://www.bbc.com/gahuza/55646789
health	Ubwoko bushasha bw'umugera wa Covid-19 mu bindi bihugu bine vya Africa	"Ibihugu vya Botswana, Zambia, Gambia and Kenya bimaze kubona ko vyinjiranywe n'ubwoko bushasha bw'umugera wa Covid-19 watanguye gutorwa muri Afrika y'Epfo mu mwaka uheze nk'uko bitangazwa na OMS, ishami rya ONU riraba amagara kw'isi. ""Bishoboka n'uko uwo mugera umaze gushika mu bihugu vyinshi muri Africa ariko bikaba bitaramenyekana. Turiko turakorana n'abahinga mu bigo vyiga ibipimo (laboratoires) bitandukanye  bifise ubushobozi bukwiye bwo kubona uwo mugera kugira birushirizeho gucungera."" Ivyo Dr Moeti yabibwiye abamenyeshamakuru mu kiganiro yatanze mu buryo bwo kuri internet. Umuyobozi mukuru w'amagara y'abantu muri Kenya , Patrick Amoth , yabwiye BBC ko ubwo bwoko bwatowe ku bantu babiri bo muri Afrika y'Epfo bakoze urugendo muri Kenya harahese ukwezi. ""Mu bipimo bisanzwe bikorwa ku muntu wese yinjiye mu gihugu, twarashoboye kubona uwo mugera mu bipimo twabafashe''. Abo bantu babiri ubu barasubiye muri Afria y'Epfo"" mk'uko Dr Amoth abandanya abivuga. Afrika y'Epfo nico gihugu kigeramiwe n'iyo ndwara kurusha ibindi vyose muri Africa. Umugwi w'abashakashatsi bo muri kaminuza zitatu zo muri Africa y'Epfo ukorana n'urwego rw'igihugu ruraba ivy'indwara zandukira watoye ko incanco zihari gushika ubu zoba zidashobora gukinga kwandura ubwo bwoko bushaha."	https://www.bbc.com/gahuza/amakuru-55764583
politics	Abahunga Ukraine – ‘Uri umwirabure, genda n’amaguru’	Jessica Orakpo yahunze yariko yiga ubuvuzi mu burengero bwa Ukraine. “Nk'umwirabure, naranabeshe ko mfise inda. Ntaco vyababwiye”. Ashinga intahe ko wirabura, ata mahirwe uba ufise.	https://www.bbc.com/gahuza/amakuru-60584399
politics	Donald Trump ati ‘Kuva kuri Lincoln nije wa mbere nitayeho abirabure’	"Donald Trump yongeye kuvuga ko ari we mu perezida wa Amerika amaze gukorera ivyiza vyinshi abirabure bo muri ico gihugu gusumba abandi ba perezida bose ""kiretse kumbure uwundi mu perezida w'intwari wo mu mugambwe w'aba Repubulika,  umuhisi Abraham Lincoln"". Ni mu gihe ico gihugu gihanzwe n'imyiyerekano ikomeye inyuma y'urupfu rw'umunyamerika George Floyd, riboneka ko ryakozwe kubera yari umwirabure. Papa Francis ariyamiriza igandagurwa ry'uwo mwirabure, akavuga ko ivangura iryo ari ryo ryose ridashobora kwihanganirwa. Mu gihe anegurwa na Joe Biden ahanganye nawe, ku kungene ariko aravyifatamwo, Bwana Trump yishuye uwo mukeba wiwe w'umu democrate ko ari we mu perezida amaze kwitaho abirabure. Ku ruhande rwiwe, Bwana Biden aranegura Trump ku kungene ariko akoresha uruhagarara ruri mu gihugu mu guhimiriza abanywanyi biwe ngo bamufate mu mugongo, avuga ko ""ariko akora ivyo abamushigikiye bipfuza"". Bwana Trump yagiriza abo yita ""abicanyi, abakora iterabwoba, abagumutsi, imihimbiri, abasuma, n'iyindi mirwi y'inkozi z'ikibi"" ko ari bo bateye iyo migumuko. Uyu munsi ugize umunani muri Amerika hadutse imyiyerekano inyuma y'urupfu rw'umwirabure, George Floyd, yapfiriye mu gasho k'igipolisi inyuma y'aho asinzikarijwe ubuzima n'abapolisi. Papa Francia ariyamiriza igandagurwa rya George Floyd. Mw'ijambo yavugiye i Vaticano ku cicaro ciwe, Papa Francis yavuze ati: ""Bavukanyi muri Leta Zunze Ubumwe za Amerika, ndahagaritswe umutima n'imigumuko iri mu gihugu canyu muri ino minsi, iturutse ku rupfu rwa George Floyd"". Avuga ko ariko arasengera ""George Floyd hamwe n'abo bose batakaje ubuzima bwabo kubera icaha c'ivangura rishingiye ku rukoba"". Yongera ati: ""Bagenzi, ntidushobora kwihanganira canke kurenza uruhu rw'amaso ku macakubiri n'ivangura irya ari ryo ryose, hanyuma ngo duce tuvuga ko turiko duharanira iteka rya kiremwa muntu"". ""Vyongeye kandi, dutegerezwa kumenya ko imigumuko igize iminsi iyo hageze ijoro ari ukwisamburirako.  Nta nyungu iri mu migumuko"". Umushikiranganji wa mbere w'u Bwongereza na we nyene avuga ko ""atahura cane"" ishavu riri muri Amerika n'ahandi hose kw'isi biturutse ku rupfu rw'uyo munyamerika w'umwirabure . Abajijwe n'abashingamateka igituma leta y'u Bwongereza ataco yoba yarakoze,  Boris Johnson yishuye ati: ""Nivyo, ubuzima bw'abirabure butegerezwa kwubahwa kandi ndatahura iryo shavu, be n'amarira yatewe n'urwo rupfu, haba muri Amerika  n'ahandi hose kw'isi, igihugu cacu kirimwo"". Avuga ariko ko imyiyerekano itegerezwa gukorwa hisunzwe amategeko. Ku munsi wa Mungu, Abongereza ibihumbi n'ibihumbi barihaye abamarabara mu gisagara ca Londres mu ntumbero yo kwifatanya n'Abanyamerika muri iyo myiyerekano. Hari hategekanijwe n'iyindi kuri uyu wa gatatu isaha indwi mu masaha yo muri ico gihugu, mu ntumbero yo kwiyamiriza ikumira. Kuva iyo myiyerekano itanguye muri Amerika, abantu bashika 9.300 baramaze guhagarikwa mu gihugu cose, nk'uko bivugwa n'itororokanirizo ry'amakuru Associated Press."	https://www.bbc.com/gahuza/amakuru-52912150
health	Umushakashatsi Mireille Kamariza yabwiye BBC ko yamye akunda kubaza ku bumenyi	Umushakashatsi Mireille Kamariza, akorera muri Leta Zunze Ubumwe za Amerika, yabwiye BBC mu kiganiro yuko yamye akunda kubaza ku bijanye n'ubumenyi.	https://www.bbc.com/gahuza/amakuru-58123107
entertainment	Megan Thee Stallion 'yakomeretse arashwe', bigasa nk'uko yakomeretse ku kirenge	"Umuririmvyi wa  rap wo muri Amerika Megan Thee Stallion yavuze ko ""ashima kuba akiri muzima"" nyuma yo kuraswa mu kirenge, ariko nta vyinshi yavuze kuri ivyo bikomere hamwe n'uko vyagenze. Uyu muririmvi w'indirimbo ikunzwe cane Savage, yavuze ko ""yagize ibikomere arashwe"" kuwa Mungu kandi bikaba vyitezwe ko atora mitende. Hariho Video imwerekana bisa nk'uko ariko aravirirana ku kirenge igipolisi kimaze guhagarika imodoka irimwo n'uwundi muraperi Tory Lanez. Uwo muraperi mu nyuma yagirijwe icaha co kugendana ikirwanisho kinyegeje. Igipolisi cavuze ko umuntu umwe yagize ""igikomere ku kuguru"". Uwo muraperi yavukiye i Texas, mu bisanzwe yitwa Megan Pete, yagiye kw'isonga ry'abaririmvyi bakunzwe muri Amerika mu kwa gatanu kubera indirimbo yiwe Savage. Iyo ndirimbo, yabaye iyikoreshwa cane n'abaja ku rubuga TikTok, yanashitse mu kibanza ca gatatu mu Bwongereza, kubera kuyisubiramwo hakajamwo na Beyonce. Megan yanabaye umuraperi w'umugore yarushije abandi mu duhembo twa BET Awards mu kwezi guheze, arusha Cardi B, Nicki Minaj na Lizzo. Vyari vyavuzwe ko yakomeretse ku kirenge akomerekejwe n'ikimanyu c'ikirahure mu vyabereye i Holliwood Hills, Lanez yafatiwemwo. Ariko yagiye kuri Instagram ejo kuwa Gatatu avuga ko ""ashaka gushira vyose ku mugaragaro"". Yanditse ati ""kuwa Mungu mu gitondo, nararashwe ku kirenge, kubera ububisha nakorewe mu ntumbero yo kungirira nabi"". ""Sinigeze mfatwa, abapolisi banjanye kwa muganga aho nabazwe kugira bankuremwo amasasu. ""Ndashima cane kuba ndi muzima kandi bikaba vyitezwe ko nkira neza, ariko vyari ngombwa kuri jewe ko ntanga umuco ku vyabaye muri iryo joro ritari ryoroshe."" Yanditse kandi ati: ""Ibi vyambayeko vyambereye icigwa gikomeye hamwe n'umuhezagiro unyegeje. Birambabaza kuba nararinze kubabara gutya kugira menye kwikingira."""	https://www.bbc.com/gahuza/amakuru-53435363
religion	Kenya: Umupasitori yishe umugore wiwe nawe aca ariyica bapfuye uburongozi bw'urusengero	"Umupasitori wo muri Kenya yatangaje abakirisu igihe yacumita umugore wiwe nawe aca ariyica bari gusenga ejo ku wa Mungu, mu rusengero bafatanije gushinga mu gisagara ca Mombasa. Abakirisu bari muri urwo rusengero babwiye abamenyeshamakuru ko Elisha Misiko yari yicaye mu kibanza c'imbere, igihe umugore wiwe nawe, Ann Mghoi, yari kuri arutari ariko arasigura. Niho umugabo wiwe Misiko yamusangayo n'imbugita yari yanyegeje mw'ishati yari yambaye amucumita mu mugongo. Uyo mugabo n'umugore bapfa uburongozi bw'urwo rusengero rwitwa 3 G (Grounds for God's Gospel). Umwe mu bakirisu basengera muri urwo rusengero ati: ""Twebwe twibaza ko cari ikintu yari agiye kumubwira, kumbe yari agiye kumucumita imbugita"". Uwundi ati: ""Uyu mugabo yari yarubakanye n'uyu mupfasoni arongoye uru rusengero, ariko bari barahukanye. Yari amaze kumutera ubwoba incuro nyinshi, kandi yari yanavuze ko azokora ivyo yakoze uno munsi"". Ahejeje kumucumitaniho  nawe yaca yicumita mu nda, agerageza no kwikata izosi, mu gihe abakirisu bari bagiye gutabara. Uyo mugabo yaciye apfa ubwo nyene, mu gihe umugore wiwe yagiye gupfira mu bitaro. Uyo mugabo n'umugore bari baratandukanye bapfuye uburongozi bw'urusengero, aho umwe wese yashaka kuba ari we mukuru, nk'uko bitangazwa n'ikinyamakuru Daily Nation. Rwari rusigaye ruyobowe n'umugore, ivyo Pasitori Misiko, umugabo wiwe, atashaka kwumva."	https://www.bbc.com/gahuza/51005041
entertainment	"Burundi: Umuririmvyi Délégué Général arafunzwe kubera indirimbo yiwe ""idahuje n'umuco"""	"Umuririmvyi Olegue Baraka azwi kw'izina rya Délégué Général afunzwe kuva ku wa mungu, ejo ku wa kane yerekanywe n'igipolisi c'Uburundi. Yagirizwa ivyaha vyo ""gukwegera abantu mu buhumbu no guhungabanya imico y'ikirundi"". Ibi bifatiye ku masanamu y'ururirimbo gw'iwe yise ""Delegue General"" bavuga ko rurimo ibiterasoni. Igipolisi kivuga ko kizokurikirana n'abandi bose bakinye muri iyo sanamu nk'abanyeshure nk'uko bivugwa n'ibimenyeshamakuru mu Burundi. Amakuru y'uko uyu muririmvyi afunzwe yavuzwe bwa mbere ku wa mbere w'iyi ndwi ku mbuga hwaniro. Ururirimbo rwiwe rurimwo urwaruka ruboneka nk'abanyeshure bakinira mu cumba c'ishure bambaye impuzu z'ishure. Uru ruririmbo rwasohotse mu kwezi gushize k'umunani, ubu kuri Youtube, aho rukigaragara kugeza mu gitondo uyu munsi, rumaze kurabwa inshuro zirenga 25,000. Ubwo yerekanwa n'igipolisi, uyu muririmvyi yumvikanye avuga ko asaba ikigongwe kuko yakoze iyi ndirimbo abakuru bakamubwira ko ari amakosa. Mu gihe we ayikora ngo yumva ko ibiyirimwo ari ibintu bibaho. Ku mbuga hwaniro, abantu bamwe bavuga ko uru ruririmbo nta kidasanzwe kirimwo kitabonetse mbere cotuma Olegue Baraka n'abagenzi biwe bafunzwe ubu. Abandi bavuga ko akwiriye guhanwa kuko ayo masanamu ahushanye n'imico y'ikirundi."	https://www.bbc.com/gahuza/amakuru-49930503
politics	Wagner: Kubera iki EU/UE ibabajwe n'uyu murwi w'abacangero ba Russia muri Centrafrique?	"Muri ino ndwi, ishirahamwe ryUbumwe bwa Bulaya (UE/EU) ryarafatiye ibihano Wagner, umurwi w'abacangero b'Abarusiya wagirizwa ihonyangwa ry'agateka ka zina muntu muri Centrafrique n'ahandi. UE ivuga ko itazosubira guha ivyigwa vya gisirikare ingabo za Centrafrique kubera zifitaniye ubucuti na Wagner. Muri Afrika, abarwanyi bayo bafise uruhara muri Libya, Sudan na Mozambique, kandi biragaragara ko no muri Mali basa n'abagiye gukorerayo. Izi nyeshamba ziri muri ico gihugu gufata mu mugongo Perezida Faustin-Archange Touadéra mu kurwanya inyeshamba zisanzwe zigenzura uturere turari duke tw'ico gihugu n'aho mu misi iheze ingabo za reta zateye intambwe. Iki gihugu kiri mu ndyane kuva reta ya Perezida François Bozizé itembagajwe mu 2013. Kuva ashitse ku butegetsi mu matora ya 2016, Perezida Touadéra ahanganye n'inyeshamba n'aho afashwe mu mugongo n'ingabo z'Ubufaransa n'iza ONU. Reta ya Centrafrique yemeza ko abacangero b'Abarusiya ari bo bakora gusumba. Wagner izwi ko yatanguye gukorera muri Centrafrique kuva mu 2017, inyuma y'aho Inama nkuru ya ONU ijejwe umutekano yemereye Uburusiya kuja gutangayo inyigisho za gisirikare, ikongera igakuraho ibihano vyo mu 2013 ku bijanye no kwinjiza ibirwanisho muri ico gihugu. Mu kw'icumi 2017, Perezida Touadéra yaragendeye Uburusiya mu ntumbero yo gutera igikumu ku masezerano atari make na reta y'Uburusiya. Muri aya masezerano harimwo imfashanyo ya gisirikare, maze Centrafrique nayo ikemerera Uburusiya gucukura ubutare bwa diamant/diamond, inzahabu na uranium. ONU kandi yaremereye Uburusiya ko bworungika abigisha ba gisirikare 175 kugira bigishe igisirikare c'ico gihugu. N'aho Uburusiya buhakana, hariho ibirego, harimwo n'ibivugwa n'ishirahamwe ry'Ubumwe bwa Bulaya, ko hari isano hagati ya Wgner na Kremlin (ibiro vy'umukuru w'igihugu w'Uburusiya). Abihweza ibintu n'ibindi bavuga ko iri sano ryatumye abarwanyi b'uyu murwi wa gisirikare batangura gukorera muri Centrafrique inyuma y'aho amasezerano iki gihugu cagiriraniye n'Uburusiya atereweko igikumu. Kuva ico gihe, uyo murwi waciye winjira ku bwinshi muri ico gihugu gitunze ubutare bwinshi. Reta y'Uburusiya ivuga ko yarungitse abigisha ba gisirikare badafise ibirwanisho muri Centrafrique, kandi ko ata gihe na kimwe bigeze barenga 550. Hagati aho, abahinga ba ONU, bemeza ko Uburusiya bushobora kuba bwarungitse muri Centrafrique abigisha barenga 2000, harimwo n'abavuye muri Syria na Libya, aho Wagner isanzwe ikorera. Ibi biteye impungenge zidasanzwe ONU n'Ubufaransa, vyompi vyagirije uyu murwi gukokeza indyane mu guhonyanga agateka ka zina muntu n'ubwicanyi ndengerabutungane ku biketswe ko ari inyeshamba. ONU hamwe n'Ubufaransa bivuga ko abarwanyi ba Wagner, co kimwe n'ingabo za reta, bafata ku nguvu, bakanyaga urukombamazi abasivire badafise ibirwanisho mu turere two mu misozi. Mu cegeranyo co mu kwa munani  ku bijanye n'ihohotera ry'agateka ka zina muntu muri Centrafrique, ishirahamwe ONU ryaharuye ubukozi bw'ikibi burenga 500 bwakozwe mu mwaka umwe, kuva mu kw'indwi 2020. Muri bwo harimwo ubwicanyi ndengerabutungane, iyicarubozo n'ihohotera rishingiye ku gitsina. Mu kw'icumi, umurwi w'abahinga ba ONU wavuze ko abahagaritswe n'aba bigisha b'Abarusiya hamwe n'igisirikare c'igihugu akenshi ata burenganzira bahabwa bwo kuburana. Bavuga ko abakorewe ayo mabi batubahuka kwitwara, ibi bigasigura ko aya mabi yabandanije ata camira. Mu ntango z'uko kwezi nyene, umushikiranganji w'ubutungane wa Centrafrique, Arnaud Abazene, yaremeye, ku ncuro ya mbere, ko hari  ihohoterwa ryakozwe ""n'abigisha b'Abarusiya"". N'aho yavuze ko menshi muri aya mabi yakozwe n'inyeshamba, bwari bwo bwa mbere reta yemeye ko hari amabi yakozwe n'ingabo zayo n'abo bafatanije ibikorwa. Umushikiranganji Abazene yavuze kandi ko abigisha b'Abasuriya barungitswe mu gihugu iwabo kugira ngo barengutswe imbere y'ubutungane. Umuvugizi w'ishirahamwe ry'Ubumwe bwa Bulaya Nabila Massrali yabwiye BBC ko iri shirahamwe ribandanya guterwa impungenge n'ibikorwa vy'umurwi Wagner. Hampande ya Centrafrique, ONU iragiriza kandi Wagner ivyaha vyo mu ntambara muri Libya. Itohoza ryakozwe na BBC ryerekana ko abarwanyi ba Wagner bishe abasivire n'abanyororo muri Libya, bongera batega n'ibisasu bitamenyekana. Massrali  ati: ""Amategeko abagenga ntatomoye, co kimwe n'intumbero yabo"". ""Biragaragara ko bigoye kuzibira no gukurikirana abashobora kuba bakora ihonyangwa ry'agateka ka zina muntu n'amategeko mpuzamakungu ajejwe agateka ka zina muntu mu bihe nk'ibi bidatomoye"". Ishirahamwe ry'Ubumwe bwa Bulaya bwashaka gushimangira ko budakorana n'abacangero ba Wagner. Ubu ryahagaritse inyigisho za gisirikare muri Centrafrique kubera rifise amakenga ko abo bacangero bakoresha ingabo zigishijwe n'Ubumwe bwa Bulaya. Ishirahamwe ry'Ubumwe bwa Bulaya ni rimwe mu mashirahamwe atanga imfashanyo nyinshi zo kugarukira ku banyagihugu bari mu ngorane muri Centrafrique, gushika ubu rikaba rimaze gutanga izirenga ku miriyaridi 1.4 kuva mu 2014. Abategetsi bavuga ko ata sano na rimwe rihari n'uyu murwi. Ariko vyikekwa ko hari ubucuti bwa hafi cane. Umwe mu bafatiwe ibihano n'Ubumwe bwa Bulaya ni Valery Zakharov yahoze akorera igisata kijejwe umutekano w'igihugu, yahoze kandi ari umuhanuzi wa Perezida Touadéra mu vyo umutekano. Nk'uko EU ibivuga, Zakharov ni ""umutegetsi akomeye mu ntwazangabo z'umurwi Wagner kandi ko abandanya afitaniye ubucuti bwa hafi cane n'abategetsi b'Uburusiya"". Wagner yagiye kumenyekana cane mu 2014, igihe yarwana ku ruhande rw'abashaka kwiyonkora bafashwe mu mugongo n'Uburusiya mu ntambara yo mu buseruko bwa Ukraine. Kuva ico gihe, uyo murwi warakoreye cane mu burasirazuba bwo hagati, co kimwe no muri Centrafrique hamwe no muri Afrika y'Ubumanuko. Uzwi ko uhabwa uburyo na Yevgeny Prigozhin, umurwizatunga afitaniye ubucuti na Perezida Vladimir Putin. Prigozhin abandanya ahakana ko ata bucuti na bumwe afitaniye na Wagner. Reta y'Uburusiya kandi irahakana ko reta yabwo ata ruhara ifise muri uyo murwi kandi ikabandanya ivuga ko amategeko y'igihugu atemera uyu murwi kubera imirwi ya gisirikare y'abikorera ku giti cabo itemewe n'amategeko mu Burusiya. Hampande ya Libya, ishirahamwe ry'Ubumwe bwa Bulaya rivuga kandi ko abacangero ba Wagner bakorera muri Sudan na Mozambique. Muri Sudan, bazwi ko bafise uruhara mu kwigisha no gucungera abategetsi n'ibigo bicukurwamwo ubutare. Muri Mozambique, Wagner irafasha igisirikare kurwanya inyeshamba ziyitirira idini rya Islam mu buraruko bw'iki gihugu. Ubu bwa vuba, Mali, incuti ya kera y'ibihugu vyo mu Burengero bw'isi mu kurwanya abarwanyi biyitirira idini rya Islam mu karere ka Sahel, yaratangaje ko ishaka guha akazi abarwanyi ba Wagner bababa 1000 kugira bayifashe gucungera umutekano. Iyi ni ingingo yaje ikurikira itangazo ry'Ubufaransa bwavuga ko bwari bugiye kuvana igice c'ingabo zabwo muri ico gihugu zababa 5000. Reta Zunze Ubumwe za Amerika zatangaje ko zitewe ""impungenge"" n'integuro yo kurungika abarwanyi ba Wagner muri Mali. Zavuze ko aba bacangero bashobora guhungabanya akarere mu gihe boramuka barungitsweyo. Umushikiranganji w'imigenderanire wa Mali, Abdoulaye Diop ,yavuze ko ingabo mpuzamakungu zarungitswe muri ico gihugu ataco zashitseko, ko rero igihugu categerezwa kuronderera ahandi. Irungikwa ry'ingabo za Wagner muri Mali ryibutsa benshi mu bihweza ibintu n'ibindi ingene uyu murwi watanguye gukorera muri Centrafrique."	https://www.bbc.com/gahuza/amakuru-59716537
politics	Ingene Russia yanesheje Ukraine muri Africa	Na  Paul Melly Igisata ca Afrika, Chatham House, London Amajambo ashikiriza amakoraniro n’amanama nshingamateka kw’isi vyabaye umushinge wa Perezida Volodymyr Zelensky wa Ukraine mu twigoro twiwe two gutsimbataza imigenderanire kuva mu mezi make aheze. Ariko igihe ashikiriza ijambo Ubumwe bwa Afrika (AU) ku wa mbere abakuru b’igihugu bane gusa nibo bamwumvirije, mu gihe abandi nabo baserukiwe n’intumwa. Kubona yitabwa n’abantu bake vyerekana neza ingene bitoroshe kuri Kyiv kugira ngo ijambo ryayo ryumvikane kuri uno mugabane ufise ibihugu 54 ariko Ukraine ikaba ifise ibiro vy’ubuserukizi mu bihugu cumi vyonyene, ica kane c’ivyo Uburusiya bufise. Rero mu kugerageza guhindura imbono y’abanyafrika ku ntambara yavuye ku gitero ca Perezida Vladimir Putin, Perezida Zelensky ntashobora gushinga imizi haba mu vya poritike canke umutekano ku rugero Moscou igezeko. Ukraine si igihugu gifise inguvu za gisirikare rutura kw’isi kandi si n’igihugu ntayegayezwa mu Nama nkuru ya ONU ijejwe umutekano, nk’uko biri ku Burusiya. Kubera iyi mvo, abategetsi benshi ba Afrika bafashe ingingo ko badashobora guhirahira ngo bigane ibihugu vy’Uburengero mu guhangana na Moscou. Ibintu bimeze uku mu gihe amayira yo gusohora intete ziva muri Ukraine yazibiwe, bikaba biriko birunyura ikibazo c’imfungurwa cari gisanzwe kihari, ivyatumye ibiciro vy’ibidandazwa vyinjira biduga, maze ingano n’izindi ntete hamwe n’amavuta bikena  cane mu bihugu vya Afrika vyari bisanzwe bitikwije. Mu ntango z’uku kwezi, umukuru w’igihugu ca Sénégal Macky Sall, ari na we arongoye Ubumwe bwa Afrika muri kino gihe, yarafashe urugendo rwamushikanye mu gisagara ca Sochi kiri ku nkengera y’inyanja yirabura (Black Sea/Mer noire) kugira ngo aganire na Perezida Putin ku kungene bokuraho inzitizi zituma ata bidandazwa vyinjira ku mugabane bivuye mu Burusiya hamwe no muri Ukraine. Hanyuma kandi, mu ndwi iheze, Perezida Cyril Ramaphosa wa Afrika y’Epfo yarahamagaye Putin kuri terefone kugira bavugane ingene Uburusiya bwoha Afrika ivyimburwa hamwe n’ibitabizo. Ibi biganiro vyarazanye akarusho gatoya n’aho ata nyinshu burundu yaboneste. Hagati aho, hari ibimenyetso vy’uko igitero kuri Ukraine gishobora kuba kiriko gituma haba ingorane ku bikorwa vya gisirikare vy’Uburusiya muri Afrika, aho hari ibihuha bitaremezwa bivuga ko hari zimwe mu ngabo za wa muhari w’abacangero Wagner zishobora kuba ziriko rizakurwa muri Centrafrique. Ibi ntivyotangaza cane uravye ibikenewe mu bikorwa vya gisirikare bikomeye mu karere ka Donbas. Hagati aho, nta kimenyetso na kimwe kihari cerekana ko abarwanyi ba Wagner boba bariko baragabanuka muri Mali – aho ingabo zawo zikunze kuboneka ziri kumwe n’iza reta mu bikorwa vya gisirikare. Vyongeye, amasezerano ya gisirikare no mu vyo umutekano Uburusiya bufise muri Afrika muri kino gihe ariko aratsimbatazwa, n’aho ivya nkenerwa mu ntambara yo muri Ukraine ari vyinshi. Cameroun nico gihugu kindi giherutse kwisanga muri uru rugamba rutoroshe. Umushikiranganji wa Cameroun ajejwe kwivuna abansi Joseph Beti Assomo yari i Moscou mu kwezi guheze aho yari yagiye kubonana na mugenziwe w’Uburusiya Sergei Shoigu ngo batere igikumu ku masezerano y’imyaka itanu y’ugufashanya mu vya gisirikare. Muri ano masezerano harimwo ibijanye n’igendereza, kwigisha no guhanahana ubuhinga mu kurwanya iterabwoba n’ubusuma bwo mu mazi. Harategurwa n’imyimenyerezo rusangi. Aya masezerano ntavuga ibijanye n’irungikwa ry’ibirwanisho ariko agasa n’ayerekana ko hashobora kwumvikanwako ubundi buryo bwo gufashanya. Mu vy'ukuri, amasezerano yo mu  2015 yatumye Uburusiya burungika imfashanyo y’ibirwanisho n’uburyo yabaye kirumara mu ntambara yo kurwanya inyeshamba ziyitirira idini rya Islam mu ntara y’Uburaruko muri Cameroun. N’aho gushika ubu aya masezerano mashasha na Moscou ataramenyekana neza, asa n’uko ateye impungenge ibihugu vy’Uburengero. Mu ndwi nkeya umukuru w’igisata kijejwe Afrika mu bushikiranganji bw’imigenderanire w’Ubufaransa, Christophe Bigot, yari yagiye i Yaoundé, asa n’uwugiye guhumuriza umushikiranganji wa mbere wa Cameroun Joseph Dion Ngute ko Paris nayo nyene iciyemeje gukomeza ubucuti mu vy'ubutunzi, imico no kurwanya iterabwoba. Aya masezerano na Cameroun yateweko igikumu mu gihe kitoroshe ku rwego mpuzamakungu – igihe c’intambara ivuye ku gitero c’Uburusiya kuri Ukraine. Abategetsi b’ibihugu vy’Uburengero babona ko Uburusiya ari akaga gakomeye ku mutekano wavyo, kuko burwanya umushinge w’intwaro rusangi be n'uko amategeko asanzwe agenda isi. Hagati aho, ibihugu bimwe bimwe vya Afrika bifise amadidane kuri uku kubonwa nabi kw’ubutegetsi bwa Putin. Kandi ibi si kuri Mali na Centrafrique gusa. Hariho kandi n’ibihugu bicuditse n’Uburengero kuva kera ariko vyirinda kunegura mu buryo bweruye ibikorwa vya Putin. Nk’akarorero, Sénégal yafashe ingingo yo kudashigikira iciyumviro c’inama nkuru y’ishirahamwe ONU co ku wa 02 Ntwarante (3) casaba Uburusiya guhagarika ikoreshwa ry’inguvu kuri Ukraine. Cameroun nayo nyene yafashe ingingo isa n’iyi, aho umuserukizi wayo muri ONU yahisemwo gufata indege imushikana mu gihugu ciwe mu ntango z’ukwa gatatu kugira ngo akwepe iyi nama yari ikomeye yo gutora ngo bemeze iyi ngingo. Inyuma y’aho, ku wa 07 Ndamukiza (4) iki gihugu cashimye kutagira aho cegamira igihe Inama Nkuru ijejwe Umutekano yagira amatora yo guhagarika Uburusiya mu Nama ya ONU ijejwe agateka ka zina muntu. Ivyiyumviro vyo hagati mu gihugu navyo bifise uruhara mu bihe nk’ibi. Kuja ku ruhande rw’Ubufaransa, Amerika n’Ubwongereza, si ukuvuga ko vyama bishimwa na benshi kuri uno mugabane, kandi reta ya Cameroun, co kimwe n’ibindi bihugu bigenzi vyayo, isa n’iyafashe ingingo yo gushira imbere ico abanyagihugu biyumvira. Hagati aho, Cameroun ishika kure, mu gufata ingingo yo gutera igikumu ku masezerano mashasha yo gufashanya mu vya gisirikare n’Uburusiya n’aho ingabo zabwo zibandanya zicucagira amabombe ku bisagara vya Ukraine. Iyi ngendo iki gihugu cisangije ifise kumbure kuba isigurwa n’ingene ibintu bimeze hagari muri Cameroun. Umukuru w’igihugu Paul Biya asanzwe avuga igifaransa ahanganye n’ibibazo vy’umutekano ku mpande zibiri: mu gihe ubutegetsi bwiwe buhanganye n’umuhari Boko Haram wiyitirira idini rya Islam ufise icicaro muri Nigeria, hamwe n’umuhari Islamic State West Africa Province (Iswap) mu ntara y’Uburaruko, iri kandi mu ntambara imaze igihe kirekire n’inyeshamba zishaka kwiyonkora mu ntara zibiri zikoresha ururimi rw’icongereza, intara y’Ubumanuko bushira uburengero hamwe n’iy’Uburaruko bushira uburengero. Hampande y’Uburusiya, Cameroun ifitaniye kandi amasezerano yo gufashanya mu vya gisirikare n’ibihugu vy’Ubufaransa, Ubushinwa, Brezili na Turukiya – kandi yarigeze no kuba ifitaniye amasezerano na Amerika. Gusa, incuti zayo nka Washington na Paris zifise impungenge ku bijanye n’agateka ka zina muntu n’intwaro, kandi mu gutanga imfashanyo zavyo hari ivyo zibanza gusaba. Mu vyo ukuri, impungenge ku kungene ibintu bimeze mu turere twa Cameroun dukoresha icongereza ziherutse gutuma Amerika ihagarika imfashanyo ya gisirikare yahora iha Cameroun. Mu gihe abanyamerika bariko bariyonjorora, bamwe mu banyakameruni bihweza ibintu n’ibindi bafise ubwoba ko reta ubu ifise kuba iriko irarondera iyindi ncuti yoyiha imfashanyo itarinze gushiramwo amananiza ashingiye ku mayeri yayo ya gisirikare, ariko uburenganzira bwa muntu bukahagirira ingorane. Mu tundi turere twa Afrika, kahise ka Moscou kerekana ko yishimira gufasha ibihugu bitorosha ibintu. Muri Centrafrique, umurwi Wagner ubandanya wigisha igisirikare kuva mu 2018 mbere n’ingabo zawo zarafashije ingabo za reta mu gutuza igitero c’inyeshamba ku mugwa mukuru Bangui mu ntango za 2021. Ariko abahinga ba ONU bagiriza Wagner ivyaha bikomeye vyo guhohotera abasivire; abarwanyi bayo baherutse kwagirizwa ko bishe abasivire hafi y’akarere ka Bria, icicaro c’uruganda rucukura ubutare bwa diyama. Wagner kandi ikorera hagati muri Mali, iri kumwe n’igisirikare, aho nk’uko bivugwa n’ishirahamwe Human Rights Watch n’abanyagihugu, izi ngabo zikorera hamwe zaboreje igufa zica n’abanyagihugu. Ingabo za reta ya Mali hamwe n’abacangero b’abarusiya bagirizwa kwica abantu barenga 300 i Moura, hagati muri Mali mu kwa gatatu. Ntivyoroshe ingene reta ya Cameroun yoha akazi uyu murwi w’abacangero utavugwako rumwe. Bisa n’uko ishira imbere cane ubucuti hagati ya reta n’iyindi  nk’uko biri mu masezerano yo mu kwezi guheze i Moscou. Ariko, ubu bucuti bushasha n’Uburusiya bushobora cane kuba ikimenyetso c’uko igisirikare casubiye kwihagararako mu gihe ubutegetsi bugerageza gutuza ibikorwa vy’inyeshamba zishaka kwiyonkora mu ntara zikoresha icongereza hamwe n’abarwanyi biyitiriria idini rya Islam mu ntara y’Uburaruko.	https://www.bbc.com/gahuza/articles/c9wkglvezpzo
business	Leta y'u Burundi ubwo ikemura neza ikibazo c'ibura ry'amadolari? Umva insiguro z'umuhinga mu butunzi.	Leta y'u Burundi ubwo ikemura neza ikibazo c'ibura ry'amadolari?	https://www.bbc.com/gahuza/amakuru-50607626
health	Ibitigiri vy'abandura Covid vyiyongereye mw'ikambi ya gisirikare y'Abongereza muri Kenya	Igisirikare c'Ubwongereza kivuga ko abasirikare bose bashitse muri iyo kambi iri ahitwa Nanyuki mu kwezi guheze bataramuwe. Umuvugizi wa gisirikare  avuga ko abasirikare 320 gushika ubu ari bo bamaze gutaramurwa. Umukozi w'umunya Kenya asanzwe akora muri iyo kambi yabwiye BBC ko babwiwe ko boguma muhira mu mpera z'indwi iheze inyuma y'aho habonekeye abanduye muri iyo kambi. Avuga kandi ko ata bakozi b'abanya Kenya babonanye n'abo basirikare bashasha bari binjiye bavuye mu Bwongereza, ariko ko hari bamwe mu basanzwe bari muri ako karere bahawe akazi k'igihe gito. Igisirikare kivuga ko ibikorwa vyose bikorerwa muri iyo kambi bitegerezwa gukorwa hisunzwe ingingo ruhasha zo kwirinda Covid. Abo bakozi bafise amakenga menshi ko abanyagihugu baba muri ako karere ko mu buraruko bwa Nairobi bashobora kubinuba inyuma y'aho bamenyeye ko iki kiza kiri muri iyo kambi. Mu mwaka uheze, iyi kambi y'igisirikare c'Ubwongereza muri Kenya yari yugawe mu kiringo c'amezi atatu inyuma y'aho hadukiye iki kiza karanda kw'isi, ikaba yari yasubiye kwugururwa mu kwezi guheze. Abakozi barahumurizwa ko bazoronswa agashahara kabo.Igitigiri c'abandura Covid-19 mw'ikambi ya gisirikare y'Abongereza iri muri Kenya ciyongereye kuva kuri bane gushika kuri 11, abegereye iyo kambi bakaba bafise ubwoba ko ishobora kurandaranda muri bo.	https://www.bbc.com/gahuza/amakuru-55993127
sports	Abakunzi ba Real Madrid basaba ko Zinedine Zidane yirukanwa	"Real Madrid yatsinzwe yari yakoresheje uburyo bwose bukenewe, ku bakinyi n'amahera, mu nkino za Champions League zo mur'iri ci. Iri shavu ryavuye kw'itsinda rya Paris St-Germain 3 - 0. Uru rukino rwahurije iyi mirwi ibiri mu Bufaransa, ku wa 18 z'ukw'ukw'icenda, mu mahiganwa ya Champions League. Bubaye ubwa mbere mu nkino zishika 578 zo mur'urwo rwego, uyu murwi rutura wo muri Espagne, utsindwa ku busa nk'uko. Kur'ayo makuru y'ikinyamakuru 'The Sun', Zinedine Zidane yemeye ko barushijwe ati: ""Nta gihishwa kirimwo baturushije, naho mu minota 15 ya mbere ari twebwe twayobora urukino"". Yerekana akababaro, Zidane yongeye ati: ""Biragoye gusigura ingene vyatunaniye kwigarura, urukino rwose rugahera"". Ivyo adatahura, ni navyo vyashavuje abakunzi b'umurwi wiwe, kuko ubusatirizi bwari bwakomejwe. Abazwi basatira ni nka Gareth Bale, Eden Hazard na Karim Benzema. Mur'izi nkino zo muci, Real Madrid yaziteguriye ku giciro c'amahera y'Abongereza imiliyoni 500. Ku mbuga ngurukana bumenyi, inyandiko za bamwe zemeza ko Zinedine Zidane yagarukanywe nk'umumenyereza wa Real de Madrid, kuko Florentino Perez - umuyobozi w'uwo murwi- vyamunaniye kumwirukana burundu."	https://www.bbc.com/gahuza/49761570
politics	Ukraine: Biden avuga ko ivyago vya  nikleyeri ari vyinshi gusumba igihe ca misire za Cuba mu 1962	"Ivyago vyo kubona isi iguye mu kaga ka nikleyeri katari bwigere kabaho biri ku rugero runini kuva kuri ca gihe ca misire za Cuba (Crise des missiles de Cuba/ Cuban Missile Crisis)  mu 1962, nk’uko Perezida Joe Biden wa Amerika abivuga. Biden avuga ko Perezida Vladimir Putin w’Uburusiya atariko “arayayata” igihe avuga ko ashobora gukoresha ibirwanisho vya nikleyeri (vy’ubumara) inyuma y’aho atakarije bikomeye ku rubuga rw’intambara muri Ukraine. Yongerako y’uko Amerika “iriko irihweza” inzira Putin ashobora gufata mu kwikura mu ntambara. Amerika n’Ubumwe bwa Bulaya biherutse kuvuga ko iterabwoba rya Putin kw’ikoreshwa ry’ibirwanisho vy’ubumara atari iryo gufata minenerwe. Hagati aho, umuhanuzi wa Amerika mu vyo umutekano Jake Sullivan yavuze mu ndwi iheze ko, n’aho Moscou yacishije mu kanwa ivy’ibirwanisho vy’ubumara, Amerika ata bimenyetso ibona ko Uburusiya bushobora kuba buriko bwitegurira gukoresha ikirwanisho c’ubumara. Ukraine imaze imisi ibohoza ubutaka bwari bwigaruriwe n’Uburusiya kuva butanguye igitero cabwo ku wa 24 z’ukwa kabiri, harimwo n’intara zine Uburusiya buherutse kwihagira mu buryo buteye kubiri n’amategeko. Haraciye amezi atari make abategetsi ba Amerika bagabisha ko Uburusiya bushobora kwikora ku birwanisho ruhonyanganda mu gihe bwobona ko buriko buratakaza ku rugamba. Mw’ijambo yashikirije ku wa gatanu w’indwi iheze, Putin yavuze ko Amerika ari yo “ntandaro ya vyose” mu gukoresha ibirwanisho vy’ubumara ku Buyapani mu mpera z’intambara ya kabiri y’isi yose – amajambo atari kugenda gutyo nyene mu bihugu vy’Uburengero, nk’uko bivugwa n’umwanditsi mukuru wa BBC mu rurimi rw’ikirusiya, Steve Rosenberg. Putin kandi yagabishije ko azokoresha uburyo bwose afise kugira ngo akingire ubutaka bw’Uburusiya. Perezida Biden avuga ko igituma umukuru w’igihugu c’Uburusiya “atariko arafyinata” igihe avuga ivyo gukoresha ibirwanisho vy’ubumara, ari uko “igisirikare ciwe, nk’uko twobivuga, kiriko kiraneshwa”. Biden yabwiye bagenziwe bo mu mugambwe w’aba Democrats ati: ""Ubwa mbere kuva ku kibazo ca misire za Cuba, turi imbere y’ivyago vy’ikoreshwa ry’ibirwanisho vy’ubumara, mu gihe ibintu vyobandanya uko biri”. “Ntitwari bwigere twibaza ko dushobora guhangana n’icago kiruta ibindi vyose kuva kuri Kennedy n’ikibazo ca misire za Cuba”. Mu 1962, Reta Zunze Ubumwe za Amerika hamwe n’Ubumwe bw’Abasoviyeti  - ico gihe hari ku ba perezida John F Kennedy na Nikita Khrushchev – vyahatswe guterana ibirwanisho vya nikleyeri (vy’ubumara) biturutse ku ngingo y’Ubumwe bw’abasoviyeti yo kurungika ibirwanisho vy’ubumara muri Cuba. Abahinga batari bake babona ko iri hangana ari ryo ryonyene rikomeye ryahatswe guta isi mu ntambara ya nikleyeri. Biden yabwiye bagenziwe b’aba Democrats ko ikoreshwa ry’ibirwanisho vy’ubumara bishobora gutuma ibintu biyangara mu kanya isase. Yavuze ibi ari ku muhana wa James Murdoch i New York, umuhungu w’umutunzi karuhariwe Rupert Murdoch azwi ko yashoye imitahe myinshi mu gisata co kumenyesha amakuru, hari mu birori vyo kwegeranya uburyo bw’umugambwe w’aba-Democrats. Putin ahanganye n’ishusho igoye cane ku rugamba. N’aho yateye igikumu kw’itegeko ryihagira burundu intara zine za Ukraine - Luhansk, Donetsk, Zaporizhzhia na Kherson – ingabo za Kyiv ziriko zirasatira zinjira muri utwo turere avuga ko twamwegukiye. Ibihumbi amajana vy’abagabo bariko barahunga Uburusiya hako barindira ngo bandikwe kugira bajanwe kurwana muri Ukraine. Perezida Volodymyr Zelensky  wa Ukraine yahoze afata minenerwe iterabwoba rya nikleyeri rya Moscou, akavuga ko ari ""amajambo yo kwiyamamaza yama avugwa n’abategetsi b’Uburusiya”. Paul Stronski, wo mw’ishirahamwe Carnegie Endowment for International Peace, yabwiye BBC ko “amajambo y’iterabwoba” y’Uburusiya afise intumbero yo gukanga Uburengero, n’aho Uburengero busa n’ubwiyemeje guhangana naryo. Eka mbere no mu Burusiya nyene ubwabwo hari abarwanya iri terabwoba rya Moscou rishingiye ku birwanisho vy’ubumara. Inkuru yo mu kinyamakuru Nezavisimaya Gazeta co muri ico gihugu iranegura cane “abategetsi bakuru b’Uburusiya” kubera “ bakinisha ivya nikleyeri”. ""Kwemera, haba mu vyiyumviro canke mu majambo,  y’uko hashobora kuba intambara ya nikleyeri ni intambwe ikomeye yo kuyitanguza mu vy’ukuri”. Umuvugizi w’ubushikiranganji bw’Uburusiya bujejwe imigenderanire yabwiye abanyamakuru ejo ku wa kane ko Moscou itari bwahindure aho ihagaze, ko intambara ya nikleyeri ari “ikizira kikaziririzwa”."	https://www.bbc.com/gahuza/articles/c84e79kl9d4o
sports	Ayavugwa mu mupira w'amaguru: Ings, Kane, Sancho, Ramsey, Griezmann, Flick	"Manchester United ishobora guhindukirira umusatirizi wa Southampton umwongereza Danny Ings w'imyaka 28 mu ci riza mu ntumbero yo gukomeza uruhande rw'abasatirizi b'uyu murwi wa Ole Gunnar Solskjaer. (Telegraph - subscription required) Wa musatirizi w'umwongereza Harry Kane abona ko umurwi umubereye ari Manchester City mu gihe abandanya akora ibishoboka vyose kugira asezere umurwi wiwe Tottenham mu mpera z'ihiganwa ry'uwu mwaka. Uyu mukinyi w'imyaka 27 yemeza ko umukuru wa Tottenham yamaze kumwemerera  mu majambo gusa kuva muri uyu murwi uwu mwaka w'inkino urangiye igihe bavugana mu mwaka uheze akamugondoza ko yobandanya akinira Spurs mu kiringo c'uwundi mwaka, uwu nawo ukaba ugiye kurangira.  (Times - subscription required) Hagati aho, Manchester United irashaka gutanga umufaransa akina imbere Anthony Martial w'imyaka 25, hamwe n'umusatirizi w'umwongereza Jesse Lingard  w'imyaka 28 - asanzwe yaratijijwe muri West Ham - kugira ngo ishobore kuzana Kane muri Old Trafford. (Football Insider) Chelsea yateguye imiriyoni zababa 113 z'amadorari y'abanyamerika kugira ngo izane umukinyi wo ku ruhande wa Borussia Dortmund umwongereza Jadon Sancho w'imyaka 21, ariko rero ikaba iriko imurwanira na Manchester United. (Sun) Imirwi itari mike ku mugabane w'Uburayi, harimwo Tottenham, Chelsea, Borussia Dortmund na AC Milan, iriko irikazanura kugira ngo ishobore kugura umunyegori w'umwongereza Dean Henderson w'imyaka 24 asanzwe ari muri Manchester United. (Sky Sports) Umukinyi wo hagati wa Juventus hamwe n'umurwi nserukiragihugu wa Pays de Galles (Wales) Aaron Ramsey w'imyaka 30 arashimwa cane na Liverpool, nk'uko amakuru ava mu Butariyano abivuga. Liverpool ivugwa ko yoba iriko itegura amahera kugira ngo ishobore kugura uyu mukinyi yahoze akina muri Arsenal mu gihe ca gihe c'igura n'igurisha ry'abakinyi kizoba gitanguye. (Tutto Juve - in Italian) Umurwi Chelsea urindiriye gukira urukino rwa nyuma rw'ihiganwa rihuza imirwi yabaye iya mbere ku mugabane wa Buraya (Champions league) uriko urakurikiranira hagufi umukinyi wo hagati wa Monaco umufaransa Aurelien Tchouameni w'imyaka 21. (Goal) Umumenyereza wa Bayern Munich Hansi Flick w'imyaka 56 ariko abonwa ko ashobora kuja kumenyereza umurwi nserukiragihugu w'Ubudagi amaze gusezera umurwi wiwe, araronderwa cane na  Barcelona nk'uwushobora gusubirira umunya Hollande Ronald Koeman w'imyaka 58. (RAC1 - in Spanish) Barcelona iriteguye kwumviriza abo bose boba bipfuza umukinyi w'imbere w'umufaransa Antoine Griezmann kugira ngo ishobore gukemura ibibazo vy'amafaranga biyihanze.  (Marca) Griezmann w'imyaka 30 ashobora gusubira muri  Atletico Madrid agujijwe n'umunya Portugal Joao Felix n'aho Barca itaremera neza.  (Sport - in Spanish) Umurwi Roma usanzwe umenyerezwa na Jose Mourinho ufise ""amahirwe menshi"" yo kuronka umusatirizi w'umutariyano Andrea Belotti w'imyaka 27 asanzwe akina muri Torino. AC Milan nayo nyene ibandanya irondera uyu mukinyi, ariko kandi ikaba iriko ikurikirana umukinyi w'imbere wa Chelsea umufaransa Olivier Giroud, mu gihe amasezerano afitaniye n'uyu murwi azorangira mu ci riza. (Calcio Mercato - in Italian) Imigwi yaEverton na Arsenal ibandanya ishinze ijisho ku mukinyi w'inyuma wa Real Betis  Emerson Royal. Uyu munya Brésil w'imyaka 22 yatijijwe na Barcelona ariko ashobora kwigira muri Premier League mu gihe gushirwa ku ruhande muri Barcelona.  (Sport - in Spanish) Leeds United na West Ham ivugwa ko ishobora guhangana na Inter Milan, Roma na Napoli mu rugamba rwo kurondera umukinyi wo hagati wa Cagliari Nahitan Nandez afise agaciro k'imiriyoni 42 z'amadorari y'abanyamerika mu ci riza. Uyu mukinyi w'imyaka 25 akomoka muri Uruguay afise amasezerano n'uyu murwi wo mw'ihiganwa Serie A ry'Ubutariyano azorangira mu 2024.  (Corriere dello Sport - in Italian) Umukinyi wo ku ruhande wa Newcastle United umufaransa Allan Saint-Maximin avuga ko uyu murwi ukwiye kugura umukinyi wa Arsenal umwongereza Joe Willock w'imyaka 21, asanzwe yatijijwe muri uyo murwi kugira ngo awegukire burundu.  (Sky Sports) Mu gihe Southampton ivugwa ko yoba iriko irondera uwundi munyegori, uyu murwi uvugwa ko woba uriko urakurikiranira hagufi umunyegori wa Lazio umunya Albania Thomas Strakosha w'imyaka 26 nk'umwe mu bo ushobora kugura. (La Repubblica, via Sport Witness)"	https://www.bbc.com/gahuza/imikino-57182237
sports	Umukinyi Ndikumana Selemani yakuwe ku rutonde rw'Intamba mu Rugamba muri CAN 2019	Umusatirizi Ndikumana Yamini Selemani yakuwe ku rutonde rw'abakinyi 23 bagize umurwi nserukiragihugu w'Uburundi bagiye guserukira igihugu mu nkino z'ihiganwa ry'igikombe rihuza imirwi nserukirabihugu ritangura kuri uyu wa gatanu i Cairo mu Misiri. Mw'itangazo ryasohowe n'ishirahamwe ry'umupira w'amaguru mu Burundi, FFB,  rikaba ririko rirahererekanwa ku mbunga hwaniro, iryo shirahamwe rivuga ko iyo ngingo yafashwe n'abamenyereza b'umurwi kubera indero nke uyo mukinyi yerekanye. FFB ivuga ko iyo nyifato iteye kubiri  « n'ivyumvikanyweko na bose mu ntumbero yo guserukira neza igihugu guhera kuwa 22 z'uku kwa gatandatu 2019 ». Ni kuri uyo munsi umurwi w'Intamba mu Rugamba uzoba ukinye urukino rwa mbere, aho uzohura na Super Eagles wa Nijeriya. Iryo tangazo rivuga ko « abandi bakinyi 22 bose bameze neza kandi barangwa n'ishaka ryo guhangana na Nijeriya » mu gisagara ca Alexandia.  Tubandanya tubakurikiranira iyo nkuru. Nibwo bwa mbere Uburundi bwinjiye muri izi nkino za nyuma z'ihiganwa ry'umupira w'amaguru rihuza imirwi nserukirabihugu vya Afrika. Kuri uyu wa gatanu, niho ryugururwa, aho igihugu ca Misiri cakiriye izo nkino kiza gutana mu mitwe n'igihugu ca Zimbabwe isaha zine mu masaha y'Uburundi n'u Rwanda. Akarere ka Afrika y'Ubuseruko kaserukiwe n'ibihugu vya Uganda, Kenya, Uburundi na Tanzaniya.	https://www.bbc.com/gahuza/imikino-48716388
sports	Ayavugwa mu mupira w'amaguru: Pjanic, Camavinga, White, Umtiti, Ronaldo, Mendy, Ryan, Willock	Barcelona irashaka kurekura umukinyi wayo wo hagati umunya Bosnia Miralem Pjanic w'imyaka 31 hamwe n'umufaransa akina inyuma  Samuel Umtiti w'imyaka 27 kubera bompi ata n'umwe ashimwa n'umumenyereza Ronald Koeman mu nteguro ziwe. (Goal) Pjanic avugwa ko aronderwa na Tottenham ikaba yiteguye gukubita hasi Manchester United imaze igihe kirekire cane imurondera. (Express) Chelsea ishobora kugerageza gutesha umutwe umukeba wayo wa Londres Arsenal mu kwinjira mu rugamba rwo kurondera kugura umukinyi w'inyuma wa Brighton umwongereza Ben White w'imyaka 23. (Transfer Window Podcast, via Sun) Tottenham na Barcelona yompi irashaka kizigenza wa Napoli umutariyani Lorenzo Insigne w'imyaka 30 ariko aravyifatamwo neza mw'igihanwa ry'imirwi nserukiragihugu ya Buraya, Euro 2020, ni mu gihe atarashobora gutera igikumu ku masezerano mashasha kubera ayo afitaniye n'umurwi wiwe azorangira mu 2022. (Corriere dello Sport - in Italian) Barcelona ubu iriteguye kwemera igiciro gito ku mukinyi wayo wo hagati, umunya Brésil Philippe Coutinho ku giciro kiri musi y'uturusho yarishe  Liverpool igihe uyu mukinyi w'imyaka 29 yinjira muri uyo murwi wa La Liga, ni mu gihe igiciro ciwe kibandanya kimanuka. (Mirror) AC Milan iripfuza Coutinho ariko ku ntizo gusa hako imugura burundu kubera akahise kiwe k'invune.  (Mail) Umukinyi w'umufaransa akina hagati Eduardo Camavinga w'imyaka 18 aboneka ko vyanka vyakunda ategerezwa kugenda muri rino ci inyuma y'aho ibiganiro hagati y'uyu mukinyi na Rennes ataco bishikiyeko. Hagati aho, uyu murwi nturaronka umurwi wundi n'umwe urondera uyu muyabaga. (Le Parisien - in French) Manchester United irategura ibindi biganiro na Rennes kugira ngo irabe ko yoronka Camavinga, ariko aya Mashetani Atukura ahanganye na  Real Madrid, Paris St-Germain na Bayern Munich. (Mail) Manchester United irashobora gutiza umunyegori wayo, umunya Espagne David de Gea w'imyaka 30 muri rino ci. (Manchester Evening News) Umuserukizi wa Cristiano Ronaldo Jorge Mendes ariko arakora uko ashoboye kugira ngo arabe ko amasezerano afitaniye na Juventus yokwongerwako uwundi mwaka, ivyotuma uyu musatirizi wa Portugal w'imyaka 36 abandanya gukina mw'ihiganwa Serie A gushika mu 2023.  (Gazzetta dello Sport - in Italian) Manchester United iriko irategura amasezerano mashasha n'umukinyi w'inyuma wayo, umwongereza Luke Shaw w'imyaka 25. (Mail) Kazoza k'umukinyi wo hagati wa Everton, umunya Colombia James Rodriguez w'imyaka 29 karimwo igipfungu, inyumas y'aho uyo murwi ugeneye Rafael Benitez nk'umumenyereza wayo. (Liverpool Echo) Tottenham iriteguye kurekura umukinyi wayo w'inyuma, umubirigi Toby Alderweireld w'imyaka 32 muri rino ci, ikaba iriko irarondera abakinyi babiri b'inyuma mu mugambi wo kwiyubaka. (Football London) Umunyegori wa Brighton umunya Australia Mat Ryan w'imyaka 29 yari amaze umwaka yaratijijwe muri  Arsenal, ari hafi yo gutera igikumu ku masezerano na Real Sociedad inyuma y'aho bumvikaniye ku giciro kitarashirwa ahabona. (Sky Sports) Uwahoze akina inyuma muri Newcastle Steve Howey  avuga ko uyu murwi utegerezwa kugura umwongereza akina hagati Joe Willock w'imyaka 21 muri rino ci atari uko uyu mukinyi wa Arsenalarashobora kuduzwa igiciro. (Chronicle) Umukinyi w'inyuma  ku ruhande rw'iburyo wa Manchester City umufaransa Benjamin Mendy w'imyaka 26 avugwa ko yoba ari ku rutonde rw'abaronderwa na Inter Milan muri rino ci. (Manchester Evening News) Umukinyi w'inyuma wa Sevilla umufaransa Jules Kounde w'imyaka 22 niwe Manchester United ishobora guhindukirira mu gihe uyu murwi wa Premier League wonanirwa no kugura mugenziwe Raphael Varane w'imyaka 28 asanzwe akina muri Real Madrid. (AS - in Spanish) Umukinyi w'inyuma wa Barcelona ku ruhande rw'ibubamfu Junior Firpo w'imyaka 24 ari hafi yo kwimukira burundu mu murwi Leeds United. (The Athletic - subscription required)	https://www.bbc.com/gahuza/imikino-57718025
politics	"UN-UKraine: Prezida Zelensky yashikirije ijambo ""kw'izina ry'abazira amahano y'Uburusiya"""	"Zelensky yabwiye inama ya ONU ijejwe umutekano ko ariko arayishikiriza ijambo kw'izina ry'abahura n'amahano y'Uburusiya. Mw'ijambo rya mbere  muri ONU kuva Uburusiya bugavye igitero ku gihugu ciwe, Zelesnky yavuze ko Abarusiya bica abanyagihugu basanzwe kandi bagasambanya ku nguvu. Zelensky ivyo abivuze inyuma yo kugendera igisagara ca Bucha  ku wa mbere aho ibiziga vy'abantu bishwe vyabonetse. Yagirije Uburusiya gukora jenoside. Uwuhagarariye Uburusiya mu nama ya ONU ijejwe umutekano  Vasily Nebenzya, yiyamirije ivyaha vy'intambara vyagirijwe  ingabo z'Uburusiya muri Bucha, avuga ko hari ""ibihushane bigaragara mu bintu vyerekanywe n'ibinyamakuru vyo muri Ukraine n'Iburaya"". Yavuze ko ibiziga vyabonywe n'abamenyeshamakuru muri ico gisagara co muri Ukraine bitari bihari buno nyene ingabo z'Uburusiya zikihava -avuga ko ivyo ""vyemezwa   n'ama video menshi."" Nebenzya  yongeyeko ati: ""Ivyo biziga nta na hamwe bisa n'ibishobora kuba bimaze iminsi itatu canke ine birambaraye mw'ibarabara"". Ariko amasanamu ya satellite yahinjujwe akemezwa na BBC yerekana ibiziga kw'ibarabara rya Bucha hafi indwi zibiri imbere y'uko ingabo z'Uburusiya ziva muri ico gisagara. Amasanamu ya satellite yatanzwe n'ikigo c'abanyamerika Maxar - hanyuma agahinyuzwa na BBC- yerekana ko hari ibiziga kuri iryo barabara nyene muri Bucha itariki 19 Ntwarante/Werurwe. Ingabo z'Ubusiya nazo zahavuye mu mpera z'uko kwezi kwa gatatu. Umukuru wa Ukraine yakomeje kugira urutonde rw'amabi  avuga ko yakozwe n'ingabo z'Uburusiya muri ico gitero. Mw'ijambo yavuze asubirwamwo n'abahindura indimi, yavuze ko muri Bucha ''ata caha na kimwe ingabo z'Uburusiya zitakoze"". Avuga ko abatantu barasiwe mu mabarabara, mu mazu yabo, baratabwa mu binogo abandi bahonyorwa n'ibiduga vy'ingwano hagati mw'ibarabara ""mu kwinezereza gusa"" kw'ingabo z'Uburusiya. Yongeye kuvuga ko ibikorwa vy'Uburusiya ataho bitaniye n'ibikorwa n'umurwi w'iterabwoba, Islamic State, kandi ko prezida Putin ashaka kujana urwanko rwiwe gushika mu bindi bihugu. Umutekano inama ya ONU ijejwe umutekano itegerezwa kuzana uri he, ni uko yabajije. ''Amahoro ari he? Ibikenewe ONU ishaka guhagararira birihe?"" Yavuze ko isi igiye kubona ibindi vyaha vyo mu ntambara igisirikare c'Uburusiya gishobora kuba carakoze mu bindi bice vya Ukraine, birenze ivyo bivugwa muri Bucha. Inyuma y'ingorane z'ubuhinga, umukuru wa Ukraine Volodymir Zelensky yeretse inama ya ONU ijejwe umutekano video yafashwe muri Ukraine. Iyo video yamaze nk'umunota umwe yerekana isanamu ku yindi z'abanya-Ukraine bishwe harimwo abahiye n'abatakimenyekana isura. Dame Barbara Woodward -  ahagarariye Ubongereza (UK) muri ONU, akaba ari nawe mukuru w'inama ya ONU ijejwe umutekano yashimiye prezida Zelenshky kuba yeberetse iyo video. Yavuze ko ayo masanamu ateye ubwoba. Reta Zunze Ubumwe za Amerika zasubiye gushimika zisaba ko Uburisya bwohagarikwa mu rwego rwa ONU rujejwe agateka ka zina muntu -zivuga ko zatahuye ko ivyaha vy'intambara vyakozwe muri Ukraine. Linda Thomas-Greenfield, uwuhagarariye Amerika muri ONU yabiye inama ya ONU ijejwe umutekano ko ''Uburusiya budakwiye kuba bufise ijambo mu rwego intego yabwo nyamukuru ari uguteza inbere ukwubahiriza uburenganzira bwa zina muntu"". Yavuze ko kuba Uburusiya  burimwo ''bikomeretsa"" izina ry'urwo rwego, biturutse kuri iyo ntambara ''itasomborokejwed hamwe n'akaga [yateye]"". Ahindukiriye ku mukuru wa Ukraine Volodymyr Zelensky Thomas-Greenfield yamubwiye ati: ''Turi kumwe n'abanya-Ukraine mu gihe muhanzwe n'ico gitero ku bwigenge bwanyu, demokrasi yanyu n'ukwishira no kwizana kwanyu."""	https://www.bbc.com/gahuza/amakuru-60999641
health	Ibibazo vyanyu kuri coronavirus: Urukingo pfizer rukingira n'ubundi bwoko	Tubandanya kubashikiriza inyishu ku bibazo vyanyu ku kiza ca coronavirus, uno munsi muganga akaba asubiza bibazo ku rukingo rwa pfizer hamwe n'ukwanduzanya hagati y'umugore yibungenze n'umwana wiwe. Ni ibibazo vyabajijwe n'abitwa Welsh Man na Mugisha Peter, bikaba vyishurwa na Muganga Leonard Nduwayo. Mubandanye kuturungikira ibibazo vyanyu kuri coronavirus ku rubuga rwaru rwa facebook (bbcgahuza), uko bishoboka Muganga azoja arabisubiza.	https://www.bbc.com/gahuza/amakuru-56353773
health	Coronavirus: Ibihugu vyo muri Afrika biriteguriye kurwanya coronavirus?	"Afrika ni umwe mu migabane ibiri ata bantu baramenyekana ko banduye ikiza ca koronavirus,  ariko abahinga baragabisha ko hakiri kare  kugira havugwe ko ata muntu n'umwe arafatwa n'ico kiza, umuntu aravye imigenderanire ikomeye hagati y'uyu mugabane n'u Bushinwa. Abantu barenga 900 baramaze gupfa , abantu barenga 40.000 kw'isi, benshi muri bo abashinwa,  baramaze kumenyekana ko banduye ico kiza. Mu ndwi iheze, ishami rya ONU rijejwe amagara y'abantu kw'isi (OMS) ryaremeje ko coronavirus ari ikiza gihanze - ahanini kubera ubwoba  ku bihugu bikenye bitoshobora kumenya ingene bivyifatamwo ico kiza kirinze kibishikamwo. Umukuru wa OMS Tedros Adhanom Ghebreyesus ati: ""Imvo nini y'urwo rwandiko si ibiriko birabera mu Bushinwa,  ariko ni ibindi bibera mu bindi bihugu. Amatohoza yacu akomeye n'uko uyo mugera woshobora gukwiragira mu bindi bihugu bidafise ubushobozi bukomeye bwo kuvura'. Ibisata vy'amagara y'abantu vy'ibihugu vyinshi vya Afrika bisanzwe bihanzwe n'umuzigo uremereye, vyoshoboka gute  ko bigwanya ikindi kiza c'ingwara  gifise ubukari nk'ubwo? Michael Yao ajejwe ibikorwa bidasanzwe muri Afrika mw'ishirahamwe OMS, avuga ko hari ibihugu bimwe bimwe, bifise uburyo bubayabaye - ko bitohera ku busa mu kuvura. Ati: ""Turazi ingene igisata c'amagara y'abantu ku mugabane wa Afrika gifise ubushobozi buke kandi ibi bisata nyene vyararengewe n'ibindi biza, rero ni nkererwa kuri twebwe kumenya iki kiza hakiri kare kugira dukinge kitarahashika"". Ni ubuhe bushobozi buriho muri kino gihe mu kuvura iki kiza ? Mu ntango y'iyi ndwi , hari hamaze kuboneka ibibanza vyo gupimiramwo abantu  2 bita laboratoire ku mugabane wa Afrika.- kimwe muri Senegal ikindi muri Afrika y'epfo- vyose bifise imiti yo gupima iyo ndwara. Ivyo bibanza biriko bikora nk'ivyo kwakira   abagwayi bavuye mu turere dutandukanye tw'uyu mugabane. Bimwe muri ivyo bibanza vyo gupimiramwo,  nka Institut Pasteur de Dakar  muri Senegal,  vyarafashe iya mbere muri Afrika mu guteza imbere mu kurondera uburyo bugezweho mu bujanye n'ubuvuzi, harimwo n'ubushakashatsi ku ndwara y'ubushuhe bita fievre jaune. Ariko muri iyi  ndwi ibihugu nka Ghana, Madagascar, Nigeria na Sierra Leone vyamenyesheje ko bishobora gupima. OMS kandi yarungitse ibikoresho mu bindi bibanza 29 vyo ku mugabane wa Afrika, kugira bigire ubushobozi bwo kurwanya uyo mugera,  vyongere kandi binafashe gupima abo mu bindi bihugu, bibaye nkenerwa. Hari icizere ko mu ntango z'uku kwezi ibihugu bitari munsi ya 36 vyo ku mugabane wa Afrika bizoronka cane cane  ibikoresho vyo gushobora  gupima uyu mugera wa coronavirus. Muganga Yao avuga ko ibihugu vya Afrika  bishobora kugira ubushobozi bwo gupima uyu mugera mu gihe bizoba bimaze kuronswa imiti mishasha yo gupima izoboneka ivuye mu Bushinwa no mu bihugu vya Bulaya. Umuryango Croix Rouge utabara imbabare muri Nigeria wategekanije abakozi bitanga bangana umuliyoni kugira bafashe. Umunyamabanga mukuru wawo Abubakar Ahmed Kende yamenyesheje ko iyo  ngingo igamije gukinga kugira ngo uwo mugera ntukwiragire hose mu gihugu mu gihe woboneka, hamwe kandi no kuzibira ikiza ca ''Lassa fever''. Muri Tanzaniya , umushikiranganji ajejwe amagara y'abantu  Ummy Mwalimu atangaza ko hamaze gutunganywa ibibanza vyo kwakiriramwo  abantu ukwa bonyene mu buraruko, mu buseruko no mu burengero bw'igihugu. Harategekanijwe ibikoresho vyo gupima ubushuhe hamwe n'abakozi bo kwamuganga ibihumbi 2 bahawe inyigisho. Ibihugu vyinshi harimwo Kenya , Ethiopia, Côte d'Ivoire, Ghana na Botswana vyarasuzumye  abantu  bikekwako boba banduye uwo mugera, mu kubashira mu bibanza vya bonyene. Gushik'ubu bose ntanumwe muribo yabonetse ko yanduye. Umushikiranganji ajejwe amagara y'abantu wa Uganda yemeje ko yashize abantu barenga 100 mu kibanza ca bonyene bashitse ku kibuga c'indege mpuzamakungu ca Entebbe. Bamwe muribo bashizwe mu kibanza ca bonyene mu bitaro 2 vyo muri Entebbe na Kampala , mugihe abandi basabwe kuguma mu mazu yabo. Muganga  Yao yagize uruhara mu kurwanya ikiza ca Ebola mu burengero bwa Afrika hagati y'2014 n'2016, n'ubu vuba mu Buseruko bwa  Republika ya Democrasi ya Kongo. avuga ko afise impungenge ko ata buryo bukwiye bwo kuvura abnduye coronavirus bamaze kuremba. Avuga ati: ''Turiko duhanura ibihugu kwigora  gupima uyu mugera hakiri kare kugira ntukwire hose mu gihugu - kuko vyotugora kuwugwanya''. Iciza kiriho ni uko ibihugu vyinshi vya Afrika biza biriko birapima ingenzi zishika  mu bivuko ikiza ca Ebola cinjiriramwo. Ibihugu vyagwanije  ikiza ca Ebola, biracafise ibibanza vyo gushira abantu ukwa bonyene hamwe n'ubuhinga bwo gucungera  indwara zandukira. Ariko mugihe hageze ibijanye n'ugupima umugera w'ico kiza, usanga bitandukanye na Ebola.  Ebola igera aho yandukira mugihe ibimenyetso biboneka, ariko hari amakuru avuga ko hari abarwayi bandukije abandi imbere y'uko baboneka ko barwaye. Imigenderanire ikomeye ihagaze ku rudandazwa hagati y'u Bushinwa n'ibihugu vya  Afrika ituma impungenge ziba nyinshi ko uwo mugera ushobora gukwiragira hose. Igihugu c'ubushinwa gifise ubucuti bunini cane buhagaze ku rudandazwa mu gihe amakompanyi ashika 10.000 y'abashinwa akorera muri Afrika Hari kandi abanyeshure barenga 80.000 b'abanyafrika, biga mu Bushinwa , nk'uko bivugwa n'ikinyamakuru The Guardian. Umunyeshure w'imyaka 21 wo muri Kameruni yaravuzwe ko yanduye uwo mugera inyuma y'urugendo rwiwe mu ntara ya  Wuhan akaba ariko aravurirwa mu bitaro. Hari kandi n'abanyeshuri b'abashinwa baja kwiga kuri uwomugabane wa Afrika. Mu gihe imigenderanire ishingiye ku rudandazwa igenda ikomera, n'urugero rw'uruja n'uruza hagati hagati ya Afrika n'Ubushinwa narwo nyene rugenda rwiyongera. Ibitigiri vyinshi vy'ingenzi biteye impungenge. Muganga John Nkengasong, umuyobozi w'ikigo ca Afrika gikurikirana kikongera  kigakinga  ingwara, yanditse mu kinyamakuru citwa Nature,  ko Afrika ikwiye kuraba neza ingene ikiza ca coronavirus cakwiragiye muri Aziya bivuye ku rudandazwa hamwe n'uruja n'uruza rw'abantu. Mu 2002, Imana yarakinze Afrika ntiyashikirwa na ca kiza ca SARS kiretse umuntu umwe gusa yavuzwe muri Afrika y'epfo yijiye ayirwaye, ""ariko ingendo zo mu kirere zaraduze gushika ku bice birenga 600 % mu myaka 10  iheze kubera Ubushinwa bwongereje imitahe yabwo muri Afrika''. Indege nyinshi kw'isi zarahagararitse vy'imfatakibanza ingendo ziva  zikongera zikagenda mu Bushinwa. Nico gituma indege zo ku mugabane wa Afrika zimaze imisi zisugerezwa n'abanyagihugu kugira zihagarike ingendo. Amakompanyi y'indege yo mu Misiri, Kenya, Maroc n'u Rwanda yarahagaritse ingendo zayo n'ico gihugu, ikompanyi ya mbere ifise indege nyinshi ku mugabane wa Afrika, Ethiopian Airlines - yoyo ytiyahagaritse. OMS yarasavye ama kompanyi y'indege ko atohagarika ingendo zayo mu Bushinwa, ariko irerekana ibihugu 13 vyo ku mugabane wa Afrika bikwiye kwitondera izo ngendo kubera  bifitaniye imigenderanire ikomeye n'ico gihugu. Itegekanya kurungika abakozi bayo baja gufasha muri ivyo bihugu 13  gushika muri mpera z'iyi ndwi. Muganga Matshidiso Moeti, atwara akerere ka Afrika muri OMS ati: ''Umugera mushasha uwo ari wo wose kubera uba utazwi utera ubwoba''. Ivyo bihugu 13 vyerekanwa na OMS muri Afrika ku bijanye n'uwo mugera ni ibi:"	https://www.bbc.com/gahuza/51426266
politics	Burundi - Amatora2020: Umurwi wa ONU ujejwe amatohoza utewe amakenga n’icuka kibi	"Umurwi w'ishirahamwe ONU ujejwe gukora amatohoza ku Burundi umenyesha ko imyiyamamazo ibandanya mu gihugu irangamwo ukutihanganiranira hamwe n'ibikorwa vy'ubugizi bwa nabi bijanye n'ihohotera ry'agateka ka zina muntu. Mw'itangazo wasohoye ejo ku wa kane, uwo murwi umenyesha ko muri kino kiringo c'imyiyamamazo habaye ugushamirana bikomeye hagati y'abanywanyi b'imigambwe CNDD-FDD na CNL, ivyatumye abantu bakomereka abandi bagapfa. Uwo murwi wagiriza abanywanyi ba CNDD-FDD 'gukwiragiza amajambo y'urwanko no guhohotera abatavuga rumwe', mu gihe igitigiri kinini c'abanywanyi ca CNL, harimwo n'abazokwitoza kw'izina ry'uwo mugambwe be n'abazowuserukira mu guhagarikira amatora bahagaritswe bagapfungwa. Uvuga ko abanywanyi b'umugambwe uri ku butegetsi bakora amabi ntibigere bakorwako'. Iryo tangazo risohotse inyuma y'aho leta y'u Burundi iherutse kwagiriza umugambwe CNL ko ari bo nkwezi y'amarere mu gutera abanywanyi b'umugasmbwe CNDD-FDD, ibiherutse gusubirwamwo n'umuvuguzi w'igipolisi. Umugambwe CNL wamirira ivyo vyagiriji, ukagiriza urwaruka rw'umugambwe uru ku butegetsi,  Imbonerakure, ko ari zo zitera umudugararo, ubutegetsi nabwo bukazikingira ikibaba. Mw'iryo tangazo, umurwi wa ONU ujejwe gukora amatohoza ku Burundi umenyesha ko wari wagabishije leta y'u Burundi n'amakungu ku bikorwa bibi biriko biraba muri kino kiringo c'amatora. Uyo murwi wari wagabishije ko iburabuza ry'abatavuga rumwe n'ihonyangwa ry'agateka ka zina muntu bishobora kuba inzitizi zikomeye mu gihe c'amatora. Uwo murwi umenyesha ko hari utunenge twibonekeje mw'itegurwa ry'amatora cane cane mw'itangwa ry'amakarata y'itora hamwe n'intonde z'abazotora zitamanitswe, ibiteye amakenga ku bwigenge bw'umurwi ujejwe gutegura amatora. Uwo murwi uvuga uti: ""Kubona urwego rw'ubutungane ruriko rurakoreshwa mw'ihohotera ry'abatavuga rumwe n'ubutegetsi, ata ndorerezi z'amatora zigenga, n'uko atacizere kuri sentare ijejwe kwubahiriza ibwirizwashingiro, bituma abatavuga rumwe n'ubutegetsi hamwe n'igice c'abanyagihugu babona ko amatora ashobora kuzokwibwa, maze ibizova mu matora bigashobora kutizerwa"". Usaba leta gufata ingingo zotuma uburenganzira bwa kiremwa muntu bwubahirizwa, ico cuka kibi naco kigahagarara kugira ngo Abarundi bashobore kuzokwizera ibizotangazwa ko vyavuye muri ayo matora. Isaba kandi leta guhana abakora ibibi, ""cane cane bamwe bamwe mu begereye umugambwe uri ku butegetsi, harimwo imbonerakure na bamwe mu bategetsi"". Uyo murwi uhamagarira abarongoye imigambwe gukora uko bashoboye kugira ngo bahagarike icuka kibi, bongere batorere umuti ibibazo hagati yabo babicishije mu nama n'ingingo. Leta y'u Burundi yagiriza abanywanyi b'umugambwe CNL kudurumbanya umutekano w'amatora mu gushotora abo mu yindi migambwe, cane cane abo mu mugambwe CNDD-FDD uri ku butegetsi. Ku ncuro zitatu kuva imyiyamamazo itanguye, umuvugizi w'igipolisi yaragirije uyo mugamwe ko ari wo nkwezi y'imishamirano ivugwa irya n'ino mu gihugu, yagirije umukuru wa CNL ko yahamagariye abanywanyi biwe gutera abo mu yindi migambwe, cane cane CNDD-FDD. Ibirego nk'ivyo kandi ku mugambwe CNL vyarashikirijwe kandi n'umushikiranagnji w'intwaro yo hagati mu gihugu bagabisha ko badashobora kubandanya babihanganira. Ku ruhande rwayo, CNL yoyo iramirira ibiyivugwako n'abo bategetsi b'igihugu, ikanabagiriza ko bakingira ikibaba abanywanyi b'umugambwe CNDD-FDD uri ku butegetsi bagirizwa ko ari bo ntandaro y'ingorane zose. Terence Manirambona avugira uyo mugambwe aheruka kubwira BBC ko abo bategetsi bahengamiye ku mugambwe uri ku butegetsi, akavuga ko barenza uruhu rw'amaso ku mabi abanywanyi bawo bakorerwa n'abo muri CNDD-FDD, bamwe mu bategetsi n'abajejwe umutekano. Avuga ko ibitero abanywanyi babo bakorerwa n'abo mu mugambwe uri ku butegetsi bituma haba ubuhangana n'imishamirano, aho hari abanyuruzwa bakaburirwa irengero, abandi bakicwa, ingaruka zavyo zikaba ari uko abanywanyi b'umugambwe CNL ari bo baca bahagarikwa bakongera bagafungwa. Mu gihe hasigaye iminsi itanu ngo amatora y'umukuru w'igihugu, abashingamateka n'abahanuzi b'amakomine ategekanijwe ku wa 20 z'ukwa gatanu, abariko barondera kwitoza mu bibanza bitandukanye barabandanya kuzunguruka irya n'ino mu gihugu mu myiyamamazo izorangira kuwa Mungu igenenekerezo rya 17/05."	https://www.bbc.com/gahuza/amakuru-52674444
sports	Tokyo Paralympics: Abanonotsi bagendana ubumuga ba Afghanistan bahungishijwe	"Komite mpuzamakungu y'inkino z'abagendana ubumuga iremeza ko abanonotsi babiri b'abanye Afghanistan bahungishijwe igihugu cabo. Vyari bitegekanijwe ko abo banonotsi bakina taekwondo, Zakia Khudadad na Hossain Rasouli, bahiganwa mu nkino z'abagendana ubumuga i Tokyo zatanguye kuri uyu wa gatatu. Ariko abo babiri bari mu bantu ibihumbi n'ibihumbi batari bwashobore kuva muri ico gihugu inyuma y'aho aba Talibani bafatiye ubutegetsi. Ibendera rya Afghanistan ryatwawe n'umukorerabushake mu birori vyo kwugurura izo nkino ku musi wa kabiri. Umuvugizi wa komite mpuzamakungu y'inkino z'abagendana ubumuga (IPC) Craig Spence yagize ati: ""Harakozwe utwigoro kugira tubakure muri Afghanistan, ubu bari mu kibanza gitekanye"". ""Sinshobora kubabwira aho bari kuko ibi ntibiraba ukwinonora imitsi, ibi vyerekeye ubuzima bw'abantu no gukingira abantu. ""Ni vyo baciye mu bihe bikomeye, barabandanya gukurikiranwa no gufashwa mu bibazo boba baragize mu mutwe. ""Tuguma tumenyeshwa umwanya ku mwanya aho bari n'ingene ubuzima bwabo bwifashe"". Khudadadi w'imyaka 23, yari kuba umupfasoni wa mbere aserukiye Afghanistan mw'ihiganwa ry'abagendana ubumuga, kandi yari yasavye ubufasha bwo guhunga inyuma y'aho abatalibani bafatiye ubutegetsi muri Afghanistan."	https://www.bbc.com/gahuza/amakuru-58330132
health	Hari ubwoko bwa Covid bungana gute, incanco zihasanzwe zizokora?	"Hadutse ubwoko bwa coronavirus bwihinduye cane abahinga bavuga ko ""buteye umutima uhagaze"". Kimwe mu bibazo vyihutirwa cane n'ukumenya niba incanco zizobandanya zikora? Hari ubwoko ibihumbi n'ibihumbi bwa Covid butembera mw'isi. Ivyo ni ukuvyitega kuko imigera (virus) irihindura buri gihe. Ariko ubwo bwoko bushasha, bwitwa B.1.1.529 cane  Omicron, bwatumye abahinga bagira umutima uhagaze cane kuko butandukanye n'ubwo mu ntango, ari nabwo incanco zakozwe kugira zirwanye. Bufise ubushobozi bwo kwihundura kenshi -gashika 50.  Muri ako kose, 32 kari mu murongo w'izo incanco zishobora kurwanya. Ariko haracari kare cane kugira hamenyekane ingene bubangamye. Incanco zihari gushika ubu ntizihuye cane nabwo bishoboka rero ko zidakora, nk'uko bivugwa n'abahinga. Ariko ivyo ntibisigura  ko ata gukinga zotanga na gato. Mwibuke, incanco zifise akamaro cane mu gukingira ubuzima mu kugabanya ivyago vyo kurwara ukaremba kubera ubundi bwoko bwa Covid, harimwo  Delta, Alpha, Beta na Gamma. Abaganga bavuga ko ari nkenerwa cane ko abantu baronka  igitigiri c'incanco zitegerezwa kugira baronke ubudahangarwa bukwiye ku bwoko buhasanzwe n'ubushobora kwaduka. Abahinga bagiye gukora ibipimo vyinshi kugira barabe ko incanco zizokora kuri ubwo bwoko bwadutse ubu vuba. Haracari kare, ariko abahinga bazokwiga ukwihindura gushoboka kwotuma ubwo bwoko  bwandukira kurusha kandi bukagira impfagusa ubudahangarwa bwari bwatanzwe n'incanco. Kandi bazokwiga kugira bamenye niba butera kuremba kurusha ubundi bwari buhasanzwe, Incanco  zijanye n'aho uwo  mugera wa Covid ugeze zija ziriko zirigwa kandi zigeragezwa, hamwe vyoshika zigakenerwa. Hamwe ico gihe coshika, urucanco rushasha rwoshobora kuboneka mu kiringo c'amayinga kugira rurabwe ko rukora. Abakora incanco barashobora kandi guca banyarutsa cane kuzigwiza kandi abagenzura ingene zikora baramaze kuvugana ingene boca bihutisha inzira bicamwo kugira zemezwe. Amakenga ntiyoba aheze, ariko iyo nzira yose -kuva kurukora gushika rwemezwe- yonyaruka kurusha igihe incanco za mbere za Covid zatangura gukoreshwa. Ababijejwe hari ubwo  bashinze ijisho. Ubushobora kubangama cane bawitwa  ubwoko buteye impungenge  hanyuma bukaba burimwo: Mu Bwongereza hari n'ubundi bwamuka kuri Delta bashinze ijisho, ubwo nabwo bukitwa  AY.4.2 canke ""Delta plus"". Nta kigaragaza ko hari na bumwe muri ubwo butera kuremba kurusha ku bantu benshi. Naho ku bwoko bwa Covid bwo mu ntango, ivyago vyinshi biri ku bantu bageze mu za bukuru canke basanzwe bagendana izindi ndwara zikomeye. Ariko naho biri uko, iyo ubwoko bwandukira cane, bwongereza igitigiri c'abapfa mu bantu baba bataronse incanco. Incanco zikingira umuntu ku rugero rwo hejuru kuremba kubera Covid-19, harimwo n'indwara zivuye ku bwoko bw'impungenge. Incanco zigabanya kandi ivyago vyo kwandura. Ariko ntizikura ivyago vyose. Impanuro yo kwirinda kwandura iguma ari imwe ku bwoko ubwaribwo bwose: gukaraba intoke, kuja kure y'abandi, kwambara agafukamunwa uri mu bantu benshi hanyuma no kwiyubara ko aho uri haca akayaga. Kuki haboneka ubwoko bushasha? Imigera (virus) ikora nka kurya kwa kopi ya carbone (carbon copy) mu kugwira, ariko ntibikora  neza. Hari igihe hajamwo ikosa gutyo igaca ihindura uko uturemangingo dupanze, bigaca bivamwo ubwoko bushasha. Iyo ivyo bihaye umugera amahirwe yo kubandanya ubaho, ubwoko bushasha buratera imbere. Uko umugera wa coronavirus uronka amahirwe yo kwikorera kopi muri twebwe -tuwuhaye indaro- niho hongerekana amahirwe ko haboneka  ubwoko bushasha. Nico gituma kugabanya kwandura ari nkenrwa cane. Incanco zifasha guhagarika guhanahana umugera kandi zikabuza ko umuntu aremba iyo arwaye Covid. Abahinga bavuga ko bishoboka ko ubwo bwoko bwihinduye cane B.1.1.529 bushobora kuba bwavuye ku murwayi umubiri wiwe utashobora kwikura indwara ya Covid vuba, gutyo biha uwo mugera uwundi mwanya wo kwihindura."	https://www.bbc.com/gahuza/amakuru-59464518
sports	Burundi: Francine Niyonsaba yakiriwe nk’intwari i Bujumbura ashikanye umuhigo w'isi	"Francine Niyonsaba, umugore anyaruka cane kurusha abandi ku isi mu imetero 2,000 yatewe iteka n'abantu isinzi ubwo yari ashitse ku kibuga c'indege mpuzamakungu ca Bujumbura uyu munsi kuwa gatatu. Mu kiganiro yahaye abamenyeshamakuru yagize ati: ""Ndumva yuko nakoze ibisadanzwe ... nanjye ubu ndavuga ko ntasanzwe ku isi."" Nubwo haherutse kuvugwa ibitero ku kibuga c'indege ca Bujumbura, n'amagrenade yatewe ku wa mbere muri ico gisagara, abantu benshi cane baje gutera iteka Francine Niyonsaba ku kibuga c'indege no ku mabarabara ya Bujumbura. Mu ndwi iheze i Zagreb muri Croatia Niyonsaba yanditse amateka mu gusiganwa 2,000m aho yaciye umuhigo ku isi akoresheje iminota 5:21'56''. Francine Niyonsaba w'imyaka 28, ari mu banonotsi benshi babujijwe guhiganwa ku metero hagati ya 400 na 1,500 kubera ko baremanywe imisemburo (testosterone) myinshi. Abo mu ntara y'iwabo, ku kibuga c'indege bari bafise icapa canditseko ngo ""Abanya Ruyigi n'Abarundi twese turaguhaye ikaze kandi turagukeje kw'iteka waraye uteye igihugu cacu n'intara"". Niyonsaba yabwiye abamenyeshamakuru ati: ""Ni amateka, ni umugisha ku Burundi kuba mvuye mu mahanga aho nari maze iminsi guhiganwa mu bihugu bitandukanye"". Yababariye uko yagiye asiganwa ahereye muri Amerika, mu Bufaransa, mu Bubiligi, mu Busuwisi, Croatia na Espagne. Ati: ""Aho hose nagiye ndaca nongera ntsinda, kwari ukongera amanota ashobora kunshikana muri finale kugira mpiganirwe iki gikombe mubona natsinze mu 5000m [Diamond League i Zurich] akaba ari igikombe kidasanzwe. Ni igikombe gitashe ubwa mbere mu Burundi, ni umugisha ku muryango, ni umugisha ku gihugu ciwanje."" Niyonsaba avuga ko atagarukiye aho kuko yagiye muri Croatia aho yaciye urya muhigo w'isi. Ati: ""Ababonye uko nakoze ihiganwa barabonye yuko ubu umurundikazi ari we afise umwanya w'uwunyaruka kw'isi ku metero 2,000 mu minota 5 amasegonda 21 n'ibice 56. ""Ivyo ntivyari bwabeho ngaha kw'isi, ni record mondial itashe mu Burundi kuva bwitwa Uburundi."" Francine avuga ko vyamunezereye rwose kubona abarundi bo mu gihugu no mu makungu bose baranezerewe n'intsinzi yiwe. Ati: ""Ivyo bikantera intege bikantera kwishima. Ndumva yuko nakoze ibidasanzwe kandi koko nyene ivyo nakoze ntibisanzwe, nanje ubu ndavuga ko ntasanzwe ku isi."" Francine avuga ko ibi ari intango kandi bitumye agiye gukora gusumba kuko ashaka kwongera kunezereza abarundi umwaka uza. Ati: ""Nozonezerwa cane umwaka uza ngarutse mfise igikombe nk'iki muri shampionat du monde izobera muri Amerika, nkashobora guha umunezero Abarundi""."	https://www.bbc.com/gahuza/amakuru-58648941
sports	Erling Haaland: Manchester City iguze uyu munye-Norvege avuye muri Borussia ku miriyoni £51,2m	"Manchester City yashitse ku masezerano yo kugura umusatirizi w'igihangange ava muri Norvege, Erling Haaland, imukuye muri Borussia Dortmund. Haaland w'imyaka 22, azotangura gukinira City muri Mukakaro (7), mu gihe iyo kipe yamaze kwemera kurekura imiriyoni 60 z'ama euro yasabwa mu masezerano yiwe. Aya masezerano aheraheje umwete w'iyi kipe wo kurondera umusatirizi asubirira uwayinjirije vyinshi bimaze kuboneka, Sergio Aguero, yagiye muri Barcelona ici riheruka. City yagize iti ""Turashobora kwemanga yuko twashitse ku mwumvikano wo kugura umusatirizi Erling Haaland"". ""Kuza kw'uyu mukinyi kurindiriye kwuzuzwa kw'ibisabwa vyose mu vyumvikanywe nawe."" Haaland yarinjije ibitsindo 85 mu nkino 88 amaze gukinira Dortmund kuva yaza muri iyo kipe avuye muri Red Bull Salzburg muri Nzero (1) 2020. Ibihangange vyo muri La Liga, Real Madrid na Barcelona, navyo vyari vyavuganye na Haaland bishaka kumugura, ariko aca ahitamwo kuja Etihad Stadium. Aho yavuga kare kuri uno wa kabiri, umumenyereza wa Manchester City, Pep Guardiola, yavuze ko adashobora kuvuga ku bakinyi bari mu gusinya kubera imvo z'amategeko. Yongeyeko ati ""Abantu bose barazi uko bimeze. Sinshobora kuvuga kuko sinkunda kuvuga kuri kazoza canke ku mwaka w'inkino ukurikira"". Abajijwe akamaro umusatirizi mushasha yogirira iyi kipe isanzwe ari yo ifise igikompe ca Premier League, Guardiola yagize ati: ""Abakinyi bashasha bama bafasha mu gukomeza ikipe. Ariko nta musatirizi umwe canke myugariro yokemura ibibazo vyo kuzibira canke kwinjiza. ""Ikipe itegerezwa kwama ifise intumbero ya kazoza. Ivyemezo ikipe ifata ndabizi kandi ndabishigikiye 100%."" Kugurwa kw'uyu mukinyi nikwo kuzoba gukomeye kurusha ukundi kwose muri rino ci."	https://www.bbc.com/gahuza/imikino-61399887
sports	Dar es Salaam: Kwinonora imitsi birabujijwe ku misi yo gusenga	"Umukuru w'igipolisi mu gisagara ca Dar es Salaam muri Tanzania, Lazaro Mambosasa avuga ko kuva ubu, kizira ko abantu bagira imyiyerekano canke kwinonora imitsi ku misi hategekanijwe amasengesho, ko igipolisi kitazotanga impusha kuri iyo misi. Mambosasa avuga ko kugira imyiyerekano ku misi yo gusenga bituma abasenga bacererwa gushika ahabera amasengesho. ""Ku misi yo gusenga, ntituzemera abaca muri izo nzira mu kubima uruhusha, nta mugwi n'umwe urekuriwe guca muri ivyo bibanza, abaja gusenga i Dar Es Salaam bagenda n'imodoka, rero urekuriye abagira imyimeneyerezo mu mabarabara canke abagira imyiyerekano iyo ari yo yose, bituma amabarabara yugarwa, kandi amasengesho ajana n'umwanya."" Yongeyeko ko imisi yo gusenga ari ku wa gatanu, ku wa gatandatu no ku wa mungu. Muri iyi myaka ya vuba, abantu benshi basigaye binonora imitsi mu mabarabara mu gisagara ca Dar Es Salaam. Ukwinonora imitsi bitegurwa n'amashirahamwe atandukanye ariko rimwe na rimwe bafise ihangiro ryo gufasha abantu bafise ingorane bari mu turere dutandukanye. Uko kwinonora imitsi kenshi kuba mu mpera z'iyinga kugira haboneke abantu benshi bavyitaba kuko baba bari mu karuhuko."	https://www.bbc.com/gahuza/amakuru-55918346
health	Covid: Hari ibihugu bifise amakenga ko bitazoronka incanco z'iki iza karanda	"Amasanamu y'abantu ba mbere bariko baraterwa incanco za Covid-19 si ukuvuga ko zanezereje bose mu mpande z'isi. Hari ibihugu bimwe bibona ko urugamba rwo kuzoronka izi ncanco ruzoba rurerure kandi rutazokworoha. Igihe Lois Chingandu  wo muri Zimbabwe yabona ingene Ubwongereza butanguza uru rucanco, ntaco vyamubwiye - ahubwo yagize agahinda. Co kimwe n'abatari bake muri twebwe, aripfuza cane gucandagwa kugira no ubuzima busubire ku murongo, ariko ntabona neza ingene ivyo bizoshoboka. Ntabona neza ingene igihugu ciwe, zimbabwe, kizohava kironka uru rucanco. Avuga ati:  ""Ubu nguma nibaza nimba tuzohava tururonka nkiri muzima"". ""Ndi mu bwoba ko nzohava nandura Covid kandi ikanampitana kubera aho mbaye"". Kumbure abantu bohava babona ko ariko arashikuza, ariko avuga ibi afatiye kuvyo yabonye muri kahise bisa n'ibi. Umupfasoni Chingandu akora mu gisata kijejwe kurwanya ikiza SIDA, akaba yibuka ingene mu mpera z'imyaka 1990 i Harare, umugwa mukuru wa Zimbabwe, abantu bagandagurika buri musi bahitanywe na SIDA. Imiti yo gupfupfahaza yari isanzwe iriho, ariko yahabwa abari bifise. Ati: ""Haciye igihe abifise bakiyumvira ko hageze gutabara ba nyarucari, aho niho tuzoronka urucanco"". Umupfasoni Chingandu ari mw'ishirahamwe ryiswe People's Vaccine Alliance, ishirahamwe rinegura cane ibihugu bitunze - , cane cane Amerika, Ubwongereza, ibihugu vy'umuryango w'Ubumwe bw'Uburayi, hamwe na Canada - ko biriko birigungirako incanco. Nk'uko bivugwa n'abashakashatsi bo kuri kaminuza ya Duke muri Amerika basanzwe bakurikirana ingene amareta ahana amasezerano n'amahinguriro akora izi ncanco, ibihugu biri ku rushi vyarigaruriye izi ncanco mbere bigura izirengeye izo abanyagihugu vyavyo bakeneye. Canada yo nyene ubwayo, yaramaze kugura incanco ku buryo ishobora gucandaga abanyagihugu bayo incuro zitanu zose. Ibi bihugu vyaremeye bigura izi ncanco zitaranaheza guhingurwa, maze bica biraterera amafaranga menshi kugira ngo zitungane n'ingoga. Umupfasoni Chingandu n'abo bari kumwe mw'isekeza People's Vaccine babona ko ibi ari akarenganyo. Bavuga ko izi ncanco zirengako zari zikwiye guhabwa ibihugu bizikeneye. Gushika ubu, ibihugu 189 biramaze kwiyandikisha muri wa mugambi Covax ufashwe mu mugongo n'ishami rya ONU rijejwe amagara y'abantu kw'isi OMS/WHO hamwe n'ihuriro ry'amashirahamwe mpuzamakungu aharanira ko incanco zotangwa ata bugunge. Umu mugambi Covax ufise intumbero yo kwegeranya ibihugu bikaja hamwe, gutyo bikagira inguvu mu gihe bizoba biri mu biganiro n'amakompanyi ahingura imiti. Muri ivyo bihugu, 92 - vyose bikenye canke bikiri mu nzira y'amajambere - vyiteze kugura izi ncanco vyifashishije ikigega gifashwe mu mugongo ku mfashanyo itangwa n'abagiraneza. Ubwongereza buraramaze gutanga igice c'umuriyaridi w'amadorari muri iki kigega. Leta Zunze Ubumwe za Amerika n'Uburusiya biri mu bihugu bike bidatanga imfashanyo muri iki kigega. Ibihugu bisigaye bizoronka izi ncanco biciye muri uwu mugambi wa Covax. Gushika ubu, Covax iramaze kuronka umuhango w'incanco zitatu. Ariko ubu, uwu mugambi uzofasha ibice 20% vyonyene vy'abanyagihugu bose mu gihugu. Lois Chingandu n'abo bari kumwe mw'isekeza People's Vaccine babona ko hakwiye gukorwa ikintu gifadika atari mu majambo gusa, canke mbere kirengeye na Covax. Bashaka ko amakompanyi ahingura izi ncanco ahereza abandi ubu bumenyi (propriété intellectuelle), kugira ngo hashobore guhingurwa izindi zisa n'izimaze guhingurwa. Ishirahamwe mpuzamakungu ry'ubudandaji OMC/WTD ntirirafata ingingo ku bijanye n'uko ryokuraho amategeko ajanye n'ugutanga ubumenyi ku ncanco za Covid. Iki ciyumviro kirashigikiwe n'ibihugu bimwe bimwe vyo mw'ishirahamwe OMC, ariko ibihugu vyinshi vyo mu burengero bw'isi ntibicerekwa. Rero mu bihugu vyinshi, kuronka urucanco rwa Covid biracari kure nk'ukwezi. Umupfasoni Chingandu ati: ""Abantu bagiye kubandanya bagandagurika kubera na Covid, mu gihe abandi bo mu bindi bihugu bazoba bibereyeho ataco binona""."	https://www.bbc.com/gahuza/amakuru-55376026
politics	Rwanda-UK: 'A﻿badatinya gupfa ntibazotinya kurungikwa mu Rwanda' -uwurungika abantu mu kinyegero	"Jane Corbin BBC Panorma Umuntu akora  urudandazwa rwo kwinjiza abantu mu kinyegero avuga ko umugambi w’Ubwongereza wo kurungika mu Rwanda  abajabuka kurondera ubuhungiro muri ico gihugu utazoca intege abakiriya biwe. Jane Corbin yagiye kumuraba aho akorera muri Turkia. Ni ku mugoroba w’ijoro ubwo ndiko ndurira ingazi zinjana mu nzu ikoreraa mu kinyegero  iri ku kabarabara katagira izina muri Istanbul, muri Tirkia. Ndi ngaha kugira mbonane n’umwe mu bakora urudandazwa rw’abantu mu kinyegero – vyasavye amezi n’ayandi kugira hatunganywe uwu mubonano, biciye ku wundi muntu w’umwizigirwa. Ni umusozo w’igikorwa c’amatohoza ya BBC Panorama ku kugene bigenda ngo abantu ibihumbi n’ibihumbi bajabuke bashike  ku nkengera z’ubumanuko bw’Ubwongereza kurondera ubuhungiro. Uwo muntu akora urwo rudandazwa aturuka mu Burasirazuba bwo hagati- akiri muto kandi avuga bukebuke, yambaye neza impuzu zirabura.  Yemeye kumbwira ivyerekeye urudandazwa rwiwe twemeye kudashira ahabona umwidondoro wiwe. Abamucungerera umutekano bari hanze baraba agakoma kose, ariko atawomenya ko arico bajejwe. Ndamubwiye ko kwinjiza abantu mu kinyegero biteye kubiri n’amategeko, ati : ”Ndazi ko ivyo bitemewe n’amategeko, ariko kuri jewe, ivyo bijanye n’ubuntu -kubikora bikenewe kuruta kwubaha amategeko. ""Dufasha abantu, tubafata neza, turubaha  abagore -nta n’umwe dusuzugura canke ngo tugirire nabi.” Mu mwaka uheze hafi abantu 2.000 barapfiriye mu kiyaga Mediterranee. Mu kwezi kwa Ndamukiza (4), reta y’Ubwomgereza yumvikanye n’Urwanda ku masezerano aciye miriyoni 120 z’amafaranga y’abongereza canke pound (£), yo kurungika abarondera ubuhungiro cane cane abakiri  bonyene (batagira abagore, abagabo canke abana) kugira ivy’ubuhungiro bwabo bikorerwe mu Rwanda. Reta yavuze ko intumbero ari uguca intege urwo rudandazwa rw’abinjiza abantu mu kinyegero no guhagarika ingendo zibangamye  zo kujabuka ikiyaga Manche (English Channel). Gushika ubu muri uyu mwaka,  abantu barenga 30.000 baramaze kujabuka n’ubwato, abo  bahakwa kungana n’abajabutse mu mwaka uheze wose. Uwo muntu arungika abantu mu kinyegro arungika amajana mu Bwongereza. Ntateba kwemera ko urwo rudandazwa rwiwe rwinjiza amafaranga menshi kandi ko arufata nk’uko yoba ari ucucuruzi. Avuga ati: “Sindaba ko ari umuryango canke umuntu umwe, umuntu wese ariha  amafaranga angana n’ayo abandi. “Urugendo rwo gushika Bwongereza rusaba amadorari 17.000 [mu mafaranga y’Uburundi arenga 34.000.000] muri rusangi. None asigura gute ingene ashira ubuzima bw’abantu mu kaga mu kubajabutsa mu buryo bubangamye mu bwato  budafashe? Avuga ati: “Amasanganya arashobora gushika. Turagerageza kubatera ubwoba kugira tubace intege. “Ndababwira nti, ‘Iyo nzira irabangamye cane, ntakwigerezako. Mushobora gupfa. Nkabibwira nyina, nkabibwira na se.’” Yatweretse urupapuro - buzuza kugira bemere ko ataco azobazwa, kandi bemere ko bazi ko birimwo ingeramizi. Istambul ni mu  masanganiro hagati  ya Asia, Uburasirazuba bwo hagati, Afrika na Buraya- kandi uru rudandazwa rwo mu kinyegero rurateye imbere cane  ngaha. Kuronka abakiriya ni ihiganwa. Ku mbuga hwaniro, abinjiza abantu mu kinyegero batanga ibiciro bitandukanye bivanye n’iyo umuntu ashaka kuja. Hariho impapuro z’inzira za megendo (passports) n’impusha zo gutwara imodoka z’Ubwongereza zigurishwa. Hariho  mbere n’ibibazo vy’ubushikiranganji bw’Ubwongereza bujejwe intwaro yo  hagati kugira  bategure abaja kurondera ubuhungiro kwimenyereza kuvyishura. Uwo ajana abantu mu kinyero akura abakiriya biwe mu mazu akorera mu kinyegero muri iki gisagara, gisanzwe kirimwo impunzi zishika ku 5.000.000. Barundanirizwa mu twumba  duto duto, aho bashobora kurindirira amezi mu gihe urugendo rwabo ruba ruriko ruratunganywa. Abakozi biwe barabazanira ivyo kurya baguze mu masoko ya kijambere  (supermarkets) yo ngaho. Asigura ati: “Tubashira mu nzu tukarindira ko vyose bitungana. Vyose bikwiye, duca tukaba ama terefone yabo  kugira abaporisi ntibamenye ivyacu.” Abo barondera ubuhungiro baca burizwa imodoka mw’ijoro kuva Istanmbul bakajanwa mu misozi. Bagenda mu migwi y’abantu batandatu batandatu canke cumi cumi, gushika ku kiyaga Mediterranee, kuri bumwe mu bwato bw’uyo abajana mu kinyegero. Aho baca berekeza mu Butaliano canke mu Buguriki. Reta yavuze ko intumbero ari uguca intege urwo rudandazwa rw’abinjiza abantu mu kinyegero no guhagarika ingendo zibangamye  zo kujabuka ikiyaga Manche (English Channel). Gushika ubu muri uyu mwaka,  abantu barenga 30.000 baramaze kujabuka n’ubwato, abo  bahakwa kungana n’abajabutse mu mwaka uheze wose. Uwo muntu arungika abantu mu kinyegro arungika amajana mu Bwongereza. Ntateba kwemera ko urwo rudandazwa rwiwe rwinjiza amafaranga menshi kandi ko arufata nk’uko yoba ari ucucuruzi. Avuga ati: “Sindaba ko ari umuryango canke umuntu umwe, umuntu wese ariha  amafaranga angana n’ayo abandi. “Urugendo rwo gushika Bwongereza rusaba amadorari 17.000 [mu mafaranga y’Uburundi arenga 34.000.000] muri rusangi. None asigura gute ingene ashira ubuzima bw’abantu mu kaga mu kubajabutsa mu buryo bubangamye mu bwato  budafashe? Avuga ati: “Amasanganya arashobora gushika. Turagerageza kubatera ubwoba kugira tubace intege. “Ndababwira nti, ‘Iyo nzira irabangamye cane, ntakwigerezako. Mushobora gupfa. Nkabibwira nyina, nkabibwira na se.’” Yatweretse urupapuro - buzuza kugira bemere ko ataco azobazwa, kandi bemere ko bazi ko birimwo ingeramizi. Uwo ukora urwo rudandazwa arabihakana, ariko biravugwa ko hari uwapfiriye mu bwato bwiwe. Aratwereka amwe mu ma video -abantu bakiri bato baharurwa mu mirongo buzuye ubwato bazungagiza ibiganza, basemerera, bamushimira. Ivyo ni icemezo ko bajabutse. Amafaranga baba barishe urwo rugendo aba afiswe n’abantu bari hagati y’uwo mudandaza n’abo barungikwa, akaba atangwa ari uko imiryango ibonye ko bashitse amahoro. Uwo mudandaza aranafise n’ingene arungika abifise bashobora kuriha menshi kuruta. Abo barondera ubuhungiro rero baca bafata inzira baca i Buraya gushika ku nkengera z’uburaruko bw’Ubufaransa, hanyuma bamwe, bagaca bajabuka Manche (English Channel) kugira bashike mu Bwongereza. Hari urufatangane rw’abantu bakwiragiye ku 100km mu micungaro ya Calais bo gufasha uwo ajana abantu mu kinyegro wo muri Turkia kujabuka imitego ya nyuma. Avuga ati: “Tugura ubwato butoya. Butwara hagati ya $10.000 na $20.000. “Umwe mu babugendamwo aca aronka urugendo rwa gusa kuko yemeye kubutwara. Baca bagenda ata handi baciye, bashitse bagaca bishikana ku giporisi.” Asa n’uwufise amakenga, abamucungera bibaza ko bahava bamenyekana. Iryanyuma nabonye uwo atwara abantu mu kinyegero yariko aragura ubundi bwato nk’ubwo kugira bajabuke. Urundazwa rwiwe, aho gusamburwa, ruguma rukomera. Ibitigiri vy’abantu bajabuka biguma  vyiyongeraa kurusha, mu gihe reta y’Ubwongereza yasubiye muri sentare gusigura ko umugambi wo mu Rwanda ata kibazo uteye kandi uhuye n’amategeko. Ingingo ya sentare yo kumenya niba iyo reta yotangura kurungika abo bantu mu Rwanda  yitezwe mu kwezi kuza. Uwo mukenyuro wa reta hari ico uzohindura? Ndamubajije. Ati: “N’aho borungika abantu 1.000 mu Rwanda buri munsi, abantu ntibazohagarika canke ngo  bahindure ingingo yabo. “Niba badatinya gupfa, ntibazotinya kurungikwa mu Rwanda.”"	https://www.bbc.com/gahuza/articles/cpeyxgzp49wo
religion	Germany: Igarariza rya Katolika mu guhezagira ababana basangiye igitsina, n'abagore basoma misa	"Ng'izo inkengeri ziravuze, inanga ziratangura gusamirana, maze Patiri Jan Korditschke na we araduga kuri Arutari kugira ahereze inkuka y'imisa. Vyose bisa nk'uko vyahora bimeze iyo hageze imisa ku wa Mungu muri Katolika. Ariko muri ako kanya nyene, hari ikintu kidasanzwe kiri mu mitima ya bamwe kandi kibateye impungenge. Ikintu kigomba kibe ni ikidasanzwe na gato. Patiri Korditschke arafashe ijambo, ati ""uwo wese yipfuza umuhezagiro w'Imana ni ahaguruke"". Hafi abari mw'isengero bose barahaguruka, harimwo n'abatari bake basanzwe bubakanye basangiye ibitsina. Ng'ako akaririmbo karatanguye, patiri na we aregera, maze abaza umwe umwe ico yipfuza gusaba Imana mu bisabisho vyabo. Hanyuma niko kuganzura ibiganza yubika ku mitwe yabo asengera umwe umwe. Hari benshi bakoroye amosozi. Aba rero si abandi, ni ba bandi bubakanye basangiye ibitsina, inyuma y'imyaka itari mike nibwo bwa mbere bakiriwe ukuri kwamye muri Ekleziya. Umwe muri bo Sangha, umukatolika kuva avuka ari kumwe n'uwo bubakanye, Frieda kuva imyaka 25 yose, ati: ""Ni ibintu bibabaje cane kandi ubu niho mbonye ingene nakomerekejwe ku mutima"". ""Mu myaka 49 yose, sinigeze nakirwa. Ariko rero impera n'imperuka, abantu baratanguye kuvuga bati: 'kuba uri ng'aha nta ngorane'"". Ku bwa Matthias, na we nyene yavutse ari umukatolika akaba yaronse uwo muhezagiro ari kumwe n'uwo bubakanye Thomas, kuja mu misa ntiyigeze iba ingorane. Ariko avuga ko amajambo ashikirizwa n'abategetsi ba Katolika yamutumye yiyumvira guhindura idini. Ati: ""Igihe cose namye nibaza nimba ari ngombwa ko nguma mw'idini ritanyemera. Ariko rero, Ekleziya 'nyayo' hano ku rubuga, irongeye kugarura ukwemera kwanje"". Mu buryo bw'agahemo, ijambo nk'iri rishikirizwa n'abategetsi ni ryo ryatumye iyi misa igenda uko yagenze. Mu kwa gatatu, Vaticano yasohoye itangazo rikomeye rivuga ko ukwubakana hagati y'abasangiye igitsina ari ""icaha"", rinashimangira ko abapatiri bose bazohirahira bagahezagira abubakana basangiye igitsina bashirwa ku ruhande. Iki ni ikintu abapatiri bo nyene ku giti cabo bakora - ariko ni gake biba ku mugaragaro. Iri jambo rikarishe rya Vaticano ryashavuje abakatolika bashaka ko ibintu bihinduka mu Budagi. Mu kwishura, ibihumbi n'ibihumbi vy'abapatiri, ababikira n'abakirisu baciye batanguza isekeza bise Liebe gewinnt (Urukundo Ruratsinda/l'Amour Triomphe/Love Wins), kugira bemeze ku mugaragaro ko ababana basangiye ibitsina bemewe mu masengero yabo. Patiri Korditschke ati: ""Narashavuye numva n'isoni kubera nibaza ko ari ijambo ribabaje cane"". Ni umwe mu bapatiri hafi  120 bo mu Budagi bafashe ingingo yo kugarariza ku mugaragaro iri tegeko rya Vaticano. Mu kiringo c'indwi imwe gusa abapatiri baremesheje ibisabisho mu masengero ya Katolika mu gihugu cose c'Ubudagi bahezagira abantu abo ari bo bose babisavye, harimwo n'abubakanye mu buryo Vaticano ibona ko ari icaha, nk'abubakanye n'abahukanye, hamwe n'abubakanye basangiye igitsina. Umunyamakuru wa BBC abajije Patiri Korditschke ingene asigura igituma aja kubiri n'itegeko rya Vaticano, yishuye akorora amosozi. Guhezagira abubakanye basangiye ibitsina biri mu bintu bigenda vyiyongera mu bakatolika bashaka ko ibintu bihinduka mu Budagi. Amashirahamwe aharanira agateka k'abagore, nka Maria 2.0, nayo nyene asaba uburenganzira bungana muri Ekleziya. Haciye umusi umwe inyuma y'iki gisabisho ca Patiri Korditschke i Berlin, abagore baragiye ku ruhimbi basigura ijambo ry'Imana mu masengero ya Katolika 12 atandukanye y'Ubudagi - na vyo nyene Vaticano ikaba itavyemera. Ulrike Göken-Huismann umugore yashikirije ijambo mw'isengero asengeramwo mu karere ka Düsseldorf, avuga ati: ""Ekleziya yahora itwigisha ko Isi iringaniye kandi yatwigisha ko twategerezwa kuvyemera uko. Ariko rero vyabaye ngombwa ko Ekleziya ihindura. Canke kandi wibuke ko wategerezwa kwemwera ko Adamu na Eva ari abantu babayeho. Ntibivuga y'uko Ekleziya idategerezwa guhindura ivyo yigisha"". Abarongoye Ekleziya Katolika mu Budagi ntibahuza: hari uruhande rumwe rw'abasenyeri  rushigikiye ko ibintu bihinduka, mu gihe urundi ruhande rw'abarongoye Ekleziya ruryumako, rukaba rushigikiye intumbero ya Vaticano itarota iva kw'izima . Hagati aho, ubushakashatsi bwerekana ko hari abakatolika ku giti cabo mu Budagi bashaka ko ibintu bihinduka. Icigwa kimwe cakozwe n'amashure kaminuza yo mu bisagara vya Berlin na Münster cerekana ko ibice 70% vy'abakatolika mu Budagi bashigikiye ko abubakanye basangiye ibitsina bahezagirwa, 80% nabo bakaba ata ngorane babona ku bantu babanye batarahezagirwa, hanyuma 85% nabo bakaba babona ko abapatiri nabo bokwemererwa kurongora. Inyuma y'igisabisho co guhezagira abubakanye basangiye igitsina i Berlin, abantu baharurwa mw'ijana baciye bakoranira hamwe hanze y'isengero biha agacupa mu buryo bwo kwigina kuri iyo ntambwe. Ariko kw'irembo ry'isengero, abantu bashika cumi bakoze imyiyerekano yo kwiyamiriza iyi ngendo, bafise icapa canditseko ngo ""Imana ntihezagira icaha"". Nta mishamirano iri hagati y'izi mpande ariko zompi zigizwe n'abantu bakomeye muri Ekleziya Katolika badahuriza hamwe. Amwenyura, Patiri Korditschke  wewe yivugira ati ""ivyo na vyo ni sawa."" Papa avuga iki ku bijanye n'abahuza ibitsina babisangiye? Mu kw'icumi 2020: Papa Francis yabwiye umuhinga akora amareresi ko abashaka kwubakana basangiye ibitsina ""bokwemererwa imbere y'amategeko"".  ""Abahuza ibitsina babisangiye ... ni abana b'Imana kandi bafise uburenganzira bwo kuba mu muryango. Nta n'umwe yokwirukanwa canke ngo agirirwe nabi kubera ico"". Mu kw'icumi  2014: Ikoraniro ry'abasenyeri b'Ekleziya (synod) bahakanye ivyipfuzo vyari bishigikiwe na Papa ko abahuza ibitsina babisangiye bokwemerwa. Mu kw'indwi  2013: Ari mu ndege ari ku rugendo, Papa yabwiye abanyamakuru ko abahuza ibitsina babisangiye batokumirwa ahubwo ko boshirwa mu muryango. Yavuze ko abahuza ibitsina babisangiye basanzwe bari mu barongoye Ekleziya bogirirwa imbabazi, ivyaha vyabo bigaharirwa. 2013:Mu gitabo On Heaven and Earth (Ku vyerekeye Ijuru n'Isi), Papa avuga ko gufata ku rugero rumwe abahuza  ibitsina babisangiye n'abubakana badasangiye ibitsina kwoba ""ari ugusubira inyuma nk'ibirenge"". 2010: Igihe yari musenyeri mukuru wa Buenos Aires yariyamiriza ko amategeko yemerera abashaka kwubakana basangiye ibitsina ariko agashigikira ko abasanzwe bubakanye basangiye ibitsina bokingirwa n'amategeko ku rugero kanaka."	https://www.bbc.com/gahuza/amakuru-57225308
politics	USA: Imyiyerekano muri Wisconsin irabandanya inyuma y'aho abapolisi barashe umwirabure	"Mu ntara ya Wisconsin muri Leta Zunze Ubumwe za Amerika hadutse imyiyerekano inyuma y'aho igipolisi kirasiye amasasu menshi umwirabure. Uyo mugabo yarashwe azwi kw'izina rya Jacob Blake, araremvye aho ariko aravurirwa. Ireresi yerekanywe ku mbuga hwaniro yerekana bwana Blake ariko araraswa amasasu mu mugongo igihe yariko agerageza kwinjira mu modoka mu gisagara ca Kenosha. Abategetsi b'ico gisagara bamenyesha ko haciye hafatwa ingingo zo kuguma muhira mu masaha y'ijoro kubera imyiyerekano yadutse inyuma y'ako kabi. Abantu baharurwa mu majana mw'ijoro ryakeye bugarije ibiro vy'igipolisi. Amamodoka yaturiwe mu gihe abari mu myiyerekano nabo bumvikana bakoma induru bavuga bati: ""Ntidushobora gusubira inyuma"". Mw'itangazo ryo kugabisha abanyagihugu, igipolisi gisaba abacuruza bakora amasaha 24 kuraba ingene bokwugara kubera hashobora kuba ubusuma bukorwa n'abitwaje ibirwanisho. Abapolisi bakoresheje vya vyuka bikoroza amosozi mu kugerageza gushwiragiza amajana n'amajana y'abari mu myiyerekano barenze ku mategeko yo kutava muhira gushika isaha imwe z'igitondo uno munsi ku wa mbere. Buramatari w'intara ya Wisconsin Tony Evers ariyamiriza iraswa rya bwana Brake avugwa ko ata kirwanisho yari afise. Mw'itangazo yasohoye yavuze ati: ""N'aho tutararonka amakuru arambuye ku vyabaye, ico tuzi neza ni uko atari umwirabure wa mbere arashwe canke akomerekejwe canke yishwe bunyamaswa kandi ari mu minwe y'abajejwe umutekano mu ntara yacu canke mu gihugu cacu"". ""Turiyamirije ikoreshwa ry'inguvu z'umurengera rituma ibintu biyangara iyo habaye ikibazo ku birabure wa Wisconsin"". Izina rya Jacob Blake ryazungurutse cane ku mbuga hwaniro maze abantu ibihumbi n'ibihumbi batera igikumu ku rwandiko rusaba ko abapolisi bakoze iryo shano bashirwa imbere y'ubutungane. Igipolisi co mu gisagara ca Kenosha kimenyesha ko ""umupolisi yarashe"" inyuma y'isaha cumi n'imwe zo ku mugoroba ejo ku wa Mungu. Kivuga kandi ko abapolisi baciye banyarukana Bwana Blake kwa muganga mu gisagara ca Milwaukee. Nta nsiguro catanze ku vyatumye uyo mwirabure araswa. Igisata kijejwe ubutungane mu ntara ya Wisconsin kiriko kirakora amatohoza. Kimenyesha ko abapolisi bakoze ivyo baciye bategekwa kuja mu karuhuko k'igihano. Mw'ireresi yahanahanywe ku mbuga hwaniro, abapolisi batatu baboneka barabishije iminwa y'inkoho zabo kuri bwana Blake mu gihe yariko aja ku mudoka yiwe. Mu gihe yari yuguruye umuryango agaca yegamira ku modoka, umupolisi umwe aboneka amufashe ishati kandi ariko aramurasa. Iyo reresi yerekana ko harashwe amasasu indwi, mu gihe abari ng'aho bariko bakoma induru. Abapolisi bakoze ivyo ntibamenyekanye amazina. Ben Crump, umunyamategeko aharanira ubutungane kuri bose, yabwiye tereviziyo CNN ko abana b'abahungu batatu ba bwana Blake bari mu modoka igihe yari agiye kwinjiramwo igihe yaraswa. Yanditse ku rubuga rwiwe rwa twitter ati: ""Bariboneye ingene umupolisi yarashe se wabo. Ivyo bizobahahamura ubuzima bwabo bwose. Ntidushobora kwemera ko abapolisi bahonyanga amabanga yabo bajejwe yo KUDUKINGIRA"". Avuga ko bwana Blake yarashwe igihe yari ahejeje kubanguranya abariko bararwana. Eka n'ababonye ivyabaye babwiye ikinyamakuru ngurukanabumenyi Kenosha News ko Blake yari ahejeje kubanguranya abagore babiri bariko bararwana imbere y'uko igipolisi gishika. Ibi bibaye mu gihe habandanya imishamirano ikomeye muri Amerika ivuye ku bugome bw'igipolisi inyuma y'iyicwa ry'umwirabure George Floyd mu kwa gatanu. Urupfu rwiwe rwatumye haduka imyiyerekano ikomeye muri Leta Zunze Ubumwe za Amerika no mu zindi mpande z'isi,  mw'isekeza ryiswe Black Lives Matter (Ubuzima bw'umwirabure ni kirumara)."	https://www.bbc.com/gahuza/amakuru-53890992
health	Ikigo kijejwe kurwanya indwara CDC kirashima ingene Africa yarwanije coronavirus	"Umuyobozi w'ikigo ca Afrika gishinzwe kurwanya indwara (CDC) yashimiye ibihugu vy'Afrika ku kungene vyashoboye guhagarika ikwirakwira rya coronavirus. Ku mugabane wose wa Afrika, abantu umuliyoni 1.4 nibo banduye, abashika ibihumbi 34 bakaba ari bo bapfuye kuva mu kwa gatatu. Ibi biharuro biri hasi cane ugereranije n'ivya Bulaya, Aziya, Amerika, kandi bikaba bigenda bigabanuka. John Nkengasong arongoye ikigo CDC yabwiye BBC ko ingingo zafashwe hakiri kare muri Afrika zafashije cane mu kurwanya ikwirakwira ry'uwu mugera. Ikigo CDC ni ikigo kijejwe amagara y'abantu kikaba cegukira umuryango w'ibihugu vya Afrika AU. Uyu mugabane utuwemwo n'abantu barenga gato umuliyaridi ufise ibice biri munsi ya 5% vy'abanduye umugera kw'isi yose, hamwe na 3.6% vy'abapfuye. Muganga Nkengasong avuga ko amakuru avuga ko abandura umugera hamwe n'abo uhitana atavugwa ko ari ""ibinyoma"". Ati: ""Kumbure birashoboka ko hari abandura ntitubamenye, nk'uko biri no mu bindi bice vy'isi…ariko ntabo tubona bapfira ku mabarabara canke bahambwa mu binogo rusangi muri Afrika"". Kuva habonetse umurwayi wa mbere mu kwa gatatu, ibihugu vyose vya Afrika vyaciye vyihutira gufata ingingo mu ntumbero yo kurwanya uwu mugera. Vyinshi muri vyo, harimwo na Afrika y'Epfo, vyarafashe ingingo za guma mu rugo mu gihugu cose, ariko hari n'ibindi vyovyo nka za Etiyopiya vyafashe ingingo zibayabaye. Hagati aho, Muganga Nkengasong avuga ko kubona ibitigiri vy'abanduye vyagumye hasi vyavuye ""ku gukorera hamwe kw'ibihugu vyose vy'umugabane"", vyaciye vyitaho ""gupima ku murindi munini kandi bigaca bihimiriza abantu kwambara udupfukamunwa"". Ati: ""Mu bihugu vyinshi, harimwo na Etiyopiya nsanzwe nkomokamwo, winjiye mu mabarabrara ya Addis-Abeba uzosanga hafi 100% bose bambaye udupfukamunwa"". Muganga Nkengasong avuga kandi ko kubona abenshi mu batuye ku mugabane wa Afrika ari abakiri bato ko navyo vyafashije. Avuga kandi ko hampande y'ibi, utwigoro two gushigikira abanyagihugu be n'uburambe mu guhangana n'indwara z'ivyaduka nka Ebola, vyarafashije cane guhangana na coronavirus."	https://www.bbc.com/gahuza/amakuru-54270715
health	Ibihugu bitunze biriko vyikwegerako incanco za Covid	"Ibihugu bitunze biriko birigungirako incanco za covid mu gihe abanyagihugu bo mu bihugu bikenye bobo bazoburiramwo, nk'uko ihuriro ry'amashirahamwe ajejwe guhimiriza rigabisha. Ihuriro People's Vaccine Alliance, rivuga ko ibihugu hafi 70 bifise amikoro make ari vyo bizoshobora gucandaga 1/10 c'abantu bavyo. Ibi biri uko mu gihe uruganda Oxford - AstraZeneca rwemeye ko ruzotanga ibice 64% vy'urucanco rwayo mu bihugu bikiri mu nzira y'amajambere. Hari ngingo ziriko zirafatwa kugira ngo ibihugu vyose kw'isi bishobore kuronswa izi ncanco. Ariko n'aho biri uko, ihuriro People's Vaccine Alliance - ihuriro ry'amashirahamwe atari make harimwo Amnesty International, Oxfam na Global Justice Now - rivuga ko ata ncanco ziriho zokwira bose, rigasaba ko amakompanyi ahingura imiti yokwereka ayandi ubuhinga bwayo kugira ngo hashobore guhingurwa incanco zikwiye. Ubushakashatsi bw'aya mashirahamwe bwerekanye ko ibihugu bitunze bimaze kugura incanco zihagije zo gukingiza abanyagihugu bavyo incuro zitatu zose mu gihe incanco zose zoba zemewe gukoreshwa. Akarorero, ubu bushakashatsi buvuga ko Canada yatumyeko inkingo zikenewe zo gukingira Umunyacanada wese incuro zitanu. N'aho ibihugu bitunze bifise ibice 14% vy'abantu bose kw'isi, amakuru ava mu bihugu biriko birageragerezwamwo izi ncanco ku rugero rwa gatatu ari rwo rwa nyuma avuga ko bimaze kugura ibice 53% vy'incanco ziboneka ko umwanya n'umwanya zishobora kwemezwa. Anna Marriott, umuyobozi w'igisata kijejwe amagara y'abantu mw'ishirahamwe Oxfam, agira ati: ""Nta muntu n'umwe akwiye kwimwa urucanco rurokora ubuzima bwiwe kubera igihugu abayemwo canke ata mafaranga akwiye afise. ""Ariko, kiretse hagize igihindutse koko, amamiriyaridi y'abantu kw'isi nta rucanco rwiza kandi nyarwo bazoronka rwa Covid-19 mu kiringo c'imyaka itari mike iri imbere"". Ihuriro People's Vaccine Alliance ritera akamo ibigo bihingura imiti, bikaba biriko birahingura incanco za Covid-19, ko vyoshira ahabona ubuhinga bwavyo kugira ngo incanco zikwiye zishobore guhingurwa maze buri muntu arukeneye aruronswe. Rivuga ko ibi bishobora gukorwa biciye mw'ishirahamwe rijejwe amagara y'abantu kw'isi mu gisata caryo kijejwe Covid-19. Urucanco Pfizer-BioNTech rumaze kwemezwa mu Bwongerezwa kandi ababangamiwe gusumba abandi bakaba baratanguye gucandagwa muri ino ndwi. Umwanya n'umwanya, rushobora kwemezwa n'abajejwe amagara y'abantu muri Amerika n'i Buraya. Izindi ncanco zibiri zahinguwe n'amakompanyi Moderna hamwe na Oxford-AstraZeneca zirarindiriye kwemezwa mu bihugu bitari bike. Iri huriro rivuga ko gushika ubu, incaco zose za Moderna n'ibice 90% vy'incanco za Pfizer/BioNTech zaguzwe n'ibihugu bitunze. AstraZeneca, ikompanyi iriko irahingura urucanco rwatowe n'ishure kaminuza ya Oxford, yariyemeje ko izorutanga ku buntu mu bihugu bikiri mu nzira y'amajambere. Ni urucanco ruzimbutse gusumba izindi kandi rugashobora kubikwa mu vyuma bikanyisha bisanzwe (frigo), ibi bikaba bituma rushobora gukwiragizwa mu mpande zose z'isi. Urucanco rw'Uburusiya, Sputnik, narwo nyene rumaze kuboneka ko rumeze neza, mu gihe hari izindi zine ziri mu gice ca nyuma c'igeragezwa."	https://www.bbc.com/gahuza/amakuru-55246676
politics	Afghanistan: Impunzi zizotahira he inyuma y'aho aba Taliban bafatiye ubutegetsi?	"Ibihumbi n'ibihumbi vy'abantu bariko barahunga Afghanistan kuva aho aba Taliban bigaruriye ubutegetsi, inyuma y'imyaka hafi 20 babwomoweko n'ingabo mpuzamakungu zirongowe na Reta Zunze Ubumwe za Amerika. Ibi bitigiri biguma biduga vy'abantu barondera kuva mu gihugu, vyiyongera ku miriyoni 2.2 z'izindi mpunzi zari zisanzwe ziba mu bihugu bibanyi, hamwe n'abanyagihugu imiriyoni 3.5 bahungiye hagati mu gihugu kubera indyane zibandanya hamwe n'imidugararo ishingiye kuri poritike. Muri kino gihe, igitigiri ntikiratomoka neza. Aba Taliban bagenzura imihora yose ijana mu bihugu bibanyi, kandi bakavuga ko badakeneye ko abanya-Afghanistan bava mu gihugu. Amakuru avuga ko abadandaza canke abafise impapuro z'inzira ari bo bonyene bemerewe kujabuka. Ku wa gatanu, umuvugizi w'ishami rya ONU rijejwe impunzi kw'isi (UNHCR) yavuze ati: ""Abenshi mu ba nya Afghanistan ntibashobora kuva mu gihugu mu nzira zizwi. Gushika uno musi, abantu bashobora kuba bageramiwe nta buryo bafise bwo kuva mu gihugu"". Ariko n'aho bimeze uko, hari impunzi zimwe zashoboye kuronka inzira zo kuva mu gihugu. Abanya-Afghanistan baharurwa mu bihumbi bavugwa ko bashoboye guhungira muri Pakistan haciye akanya gato aba Taliban bigaruriye Kabul, mu gihe abababa 1500 nabo bavugwa ko binjiye muri Uzbekistan, ubu bakaba baba mu mahema hafi y'urubibe. I Kabul, ibihumbi n'ibihumbi vy'abanyagihugu babandanya bisuka ku kibuga c'indege mpuzamakungu - muri kino gihe kikaba ari co conyene kiriko kirakora - mu kugerageza kurondera ingene bohunga. Ku wa Mungu, umutegetsi wo mu biro vy'umukuru w'igihugu vya Amerika (Maison Blanche/White House) yavuze ko Amerika n'incuti zayo gushika ico gihe bashoboye kuvana i Kabul abarenga 30.000 kuva ku wa 14 z'uku kwezi kwa munani, n'aho muri bo igitigiri c'abanya-Afghanistan kitazwi neza. Ibitigiri vy'abanya Afghanistan bariko barahunga muri kino gihe biri mu bitigiri binini bidakunze kuboneka vy'abarondera ubuhungiro bava muri kino gihugu kimaze imyaka itari mike carasinzikajwe n'umutekano muke n'indyane. N'imbere y'uko aba Taliban basubira kwigarurira ubutegetsi, abantu barenga 550.000 bari bamaze guteshwa izabo muri uno mwaka kubera intambara, nk'uko bivugwa na UNHCR. Ibi bivuga ko hafi Abanya-Afghanistan imiriyoni 3.5 bahungiye hagati mu gihugu. Kuri aba bahungiye hagati muri Afghanistan, hafi imiriyoni 2.2 z'impunzi n'abasaba ubuhungiro bariko bararondera aho bakika umusaya mu bihugu bibanyi mu mpera z'umwaka uheze. Muri uno mwaka, Abanya-Afghanistan barahuye n'ikibazo c'uruzuba rwinshi n'ubukene bw'imfungurwa mu gihugu hafi cose. Icegeranyo casohowe mu kwa gatandatu n'ishami rya ONU rijejwe imfungurwa kw'isi PAM/WFP, kivuga ko abantu imiriyoni 14 - abarenga ica gatatu c'abanyagihugu bose - bari basinzikajwe n'inzara. Mu mwaka uheze, ibihugu bibanyi Pakistan na Iran, ni vyo vyakiriye ibitigiri binini vy'Abanya-Afghanistan b'impunzi n'abarondera ubuhungiro. Hafi abantu imiriyoni 1.5 ni bo bahungiye muri Pakistan mu 2020, mu gihe Iran yakiriye 780.000, nk'uko vyerekanwa n'ibiharuro vya UNHCR. Ubudagi bugira gatatu, n'impunzi zirenga 180.000, mu gihe Turukiya yakiriye hafi 130.000. Turavye ku bitigiri vy'abarondera ubuhungiro - ni ukuvuga abasavye ko bajanwa ahandi ariko bakirindiriye - Turukiya, Ubudagi n'Ubugiriki biza imbere, uko bikurikirana bikaba bifise ibitigiri hafi 125.000, 33.000 na 20.000. N'aho muri Iran ata bariyo barondera ubuhungiro, abasanzwe barahungiyeyo bakaba bafise amakarata y'impunzi bashobora kugira uburenganzira bwo kuvurwa no kwiga muri ico gihugu. N'aho hari ibihugu vyatangaje ko bidashobora kwakira Abanya-Afghanistan bahunga, hari ibindi vyemeye kubaha ubuhungiro, ibi navyo ni: Iran, Pakistan, Tajikistan, Uzbekistan, Ubwongereza, Amerika, Canada, Australia,  ibihugu vyo mw'ishirahamwe rya Bulaya (EU/UE), Ubudagi, Ubufaransa, Autriche/Austria, Ubuswisi, Turukiya, North Macedonia, Albania na Kosovo. Ku mugabane wa Afrika, Uganda nayo yaremeye kwakira impunzi z'abanya-Afghanistan 2000, iki gihugu kikaba ari co gifise ibitigiri binini vy'impunzi ku mugabane wose wa Afrika, kikaba kigira gatatu kw'isi."	https://www.bbc.com/gahuza/amakuru-58314006
business	Burundi: Kwugara ububare 21h 'birababaje kubura ico ukeneye mu mwanya wipfuza'	"Inyuma y'igisagara ca Bujumbura, ubu na Gitega eka no mu ntara ya Muyinga - ihana urubibe n'u Rwanda -  ububare bwose butegerezwa gupfunga isaha zitatu z'ijoro, abanyagihugu bamwe barabishimye abandi bavuga ko ari ihohoterwa. Buramatari w'intara ya Muyinga na musitanteri wa komine Gitega intara ya Gitega ubu nabo nyene batangaje izi ngingo bavuga ko ari izo kubungabunga umutekano. Abo bategetsi bompi batangaza ko ""amasaha yo kwugurura ubunywero ku minsi y'ikirimo ari kuva isaha cumi n'imwe z'umuhingamo gushika isaha zitatu z'ijoro"". Izo ngingo ziriko zirafatwa mu gihe ubutegetsi bw'u Burundi bubandanya bumenyesha ko igihugu cose kirangwa mwo umutekano. Izo ngingo zifashwe inyuma y'igitero mu ntara ya Cibitoke, abategetsi bavuze ko cagizwe n'abavuye mu Rwanda bateye ikirindiro c'abasirikare bagasubira muri ico gihugu. Abo bategetsi ntibavuga nimba izo ngingo zifitaniye isano n'ico gitero co mu ntara ya Cibitoke. Umukuru w'igisagara ca Bujumbura wewe, Freddy Mbonimpa, avuga ko ata sano rihari, ahubwo izo ngingo zatangajwe bahejeje ukwisuzuma bagasanga harabayeho ukudebukirwa mu gucungera umutekano. Ku biraba ivyo kwugara akabare vyovyo, Bwana Mbonimpa yavuze ko yafashe izo ngingo kubera ko hari abantu bata akazi, bakigira mu kabare aho kuba bari ku kazi. Muri Komine Gitega bamwe bishimira izo ngingo mu gihe abandi babona ko bahotowe. Ntibipfuje gutangazwa amazina yabo. Umunyagihugu umwe avuga ko izo ngingo zari zaratevye, akabona ko zigiye gushira ku murongo ibitari bike, hampande y'umutekano. Agira ati: ""Ubu nta muntu azokwiraza ahantu atamvo iboneka ihari, nta n'uwuzoraza umuntu mukinyegero, ahubwo lmana yakoze gukoresha izo ndongozi kugira bagire ico ciyumviro "". Uwundi abona ko gufata izo ngingo bifise imvo, ariko kwugara akabare isaha zitatu hakiri kare cane. Ati: ""Ntivyumvikana ukungene isaha zitatu ubunywero bwose buzoba bwugaye. Izo ni ingorane kandi abantu benshi bagiye guherera mu gasho"". Eka n'abadandaza inzoga babona ko bagiye kuhahombera, na rirya ngo isaha betegekwako kwugara ariho abakiriya baba batanguye kunywa. Uwundi munyagihigu abona ko abafashe iyo ngingo bibagiye ko hari vyinshi bituma umuntu aja mukabare, atari uko aba agira ate umwanya gusa. Ati: ""Murashobora kuba muri no kwi'jambo ryofasha benshi, canke uvuye ahantu. ""Ubundi twizera abarongozi bacu ko ingingo badufatira baba babona ko ari zo zikwiriye, ariko si ukuvuga ko bihimbaye kubura ico ufata wari ugikeneye mu mwanya wipfuza""."	https://www.bbc.com/gahuza/amakuru-50591751
business	Africa yahomvye miriyoni z'ama dorari kubera ihagarara rya Facebook, Instagram na Whatsapp	"Abifashisha  imbuga hwaniro muri Afrika kugira bagurishe ibicuruzwa bitandukanye bariko baraharura igihombo baraye bagize mu masaha atandatatu Facebook, Instagram na Whatsapp vyamaze bidakora. Ikigo kigenzura ingene internet ikora Netblocks kigereranya ko iryo hagarara rishobora kuba ryateye ubutunzi bwa Africa yo munsi y'ubugararwa (ubutayu)  bwa Sahara igihombo ca miriyoni 19,8 z'ama dorari (miriyaridi hafi 40 mu mafaranga y'Uburundi). Abahinga bavuga ko ibigo vyari vyarateye imbere cane  muri urwo rudandazwa rwo kuri internet na cane cane muri ibi bihe vya Covid arivyo vyakozweko cane n'ico gihombo. Kuri bamwe bamwe iryo hagarara ryashitse mu masaha arijo haba hageze ko bagurisha cane. Kafui Adza  atwara kompanyi ya Akosombobar, inzu y'uburiro igurisha ivyo kurya kuri internet no ku bahishikiye hagati mu gisagara ca Accra AirportCity, irabana n'ikibuga mpuzamakungu c'indege ca Kotoka. Avuga ko izo mbuga hwaniro zabaye mu masaha yo kurya ivyo ku murango. Kafui avuga ati: ""Nico cari igihe cacu ciza kuko 80% y'ivyo tugurisha ni ku  bakiriya baciye kuri internet. Abakiriya bake bashoboye kuza n'imiduga muri ico gihe c'urutavanako mu mabarabara nibo bonyene bashitse ku buriro. Igihe izo mbuga zahagarara , abakozi banje baciye babona ko tutariko turaronka abadusaba kubarungikira ivyo kurya uko twahora. Benshi baca barungika ubutumwa busanzwe bwa telefone, ariko ingorane ni uko udaheza ngo urungike igoto y'ivyo kurya ushaka"". Kafui yabwiye BBC ko akoresha amadorari hafi 3.200  (miriyoni zirenga 6 mu mafaranga y'Uburundi) ku mwaka kugira amenyekanishe ivyo akora kuri Facebook na Instagram. Ahandi nko muri Afrika y'ubuseruko, , Richard Gikonyo  afise Rickys Home Interiors. N'urudandazwa rushingiye i Nairobi, umurwa mukuru wa Kenya, rukoresha internet  mu gushira abakiriya ibikoresho bitandukanye vyo mu mazu mu gihugu cose. Ihagarara ry'imbuga hwaniro ryabaye mu gihe ku munsi usanzwe ariho akazi kaba gashushe. Gikonyo avuga ati: ""Buno nyene naciye mbona ko habaye ikibazo kuko nama ndi ku murongo. Hagati y'isaha cumi z'umuhingamo n'isaha imwe y'ijoro, niho turonka abantu benshi ku mirongo yacu, kuko abantu baba bari mu rutavanako rwo mu mabarabara baca baja ku mbuga hwaniro bagatangura kugura ibintu"". Yagiye kumenya ko vyahagaze atanguye kuronka ama terefone menshi y'abakiriya bidoga bamuhamagara  bavuga ko abakozi biwe batariko barishura ubutumwa bwabo. Avuga ati: ""Tugereranya ko hari abakiriya 50 tutatunganirije, none uyu munsi (ku wakabiri), imirimo iri hasi cane"". Karen Wambugu, umuhinga mu kugurisha kuri internet avuga ati: ""Abakozweko cane n'abahembwa kuri buri kintu bagurishije hamwe n'imangazini ntonto, kuko nini nini zo zifise imbuga zazo (websites). Iyo imbuga hwaniro nka Facebook na Instagram zihagaze, imangazini ntonto ntizishobora kugurisha kuko nta yindi  nzira zifise"" Aho iryo hagarara ribereye, abantu baciye baja ku zindi mbuga hwaniro nka Twitter kugira baronke umurongo. Ariko nko muri Nigeria, Twitter ntaco yafashije. Reta y'ico gihugu yarayihagaritse mu ntango z'ukwezi kwa gatandatu inyuma y'aho ikuriye ku rubuga rwayo ubutumwa bwa prezida Muhammadu Buhari imwagiriza kurenga ku mategeko yayo agenga ""inyifato itari nziza"". Ariko abanya-Nigeria bamwe babandanije kwandika kuri Twitter baciye ku buhinga buziguye bwa Virtual Private Networks (VPN)."	https://www.bbc.com/gahuza/58806374
politics	Ukraine-Russia: Igihe abashigikiye Ukraine bashwiragizwa n'inguvu nyinshi	Abashigikiye Ukraine bari mu myiyerekano mu muji uri mu bumanuko bashwiragijwe n'inguvu nyinshi hakoreshejwe ibiturika...	https://www.bbc.com/gahuza/amakuru-60985883
politics	Russia - Ukraine : Ibikuru biri imbere ya Africa, nk’inkurikizi z’intambara	Mu mashusho, ni uko iyi ntambara ya Russia na Ukraine igiye guhindura itunganywa ry’isi. Kuri Africa, abahinga bashira imbere ko, muri rusangi, ubuzima bugiye kuzimba kurusha. Ingaruka zifatiye kuri ibi vya ngombwa bigize ubuzima.	https://www.bbc.com/gahuza/amakuru-60567882
sports	Ayavugwa mu mupira w'amaguru: Mbappe, Ndombele, Bergwijn, Fernandes, Digne, Schick, Mateta	Umukinyi wa mbere wa Tottenham amaze kugurwa amafaranga menshi gusumba abandi bose muri uyo murwi, umufaransa Tanguy Ndombele, 25, yaguzwe imiriyoni zirenga 73 z'amadorari y'abanyamerika, arizeye ko ashobora gusezera uyu murwi muri uku kwa mbere. (The Athletic - subscription required) Umukinyi wo ku ruhande wa  Tottenham umunya Hollande Steven Bergwijn, 24, asa n'uwuri mu nzira ava muri uyu murwi, Ajax ikaba ari umwe mu mirwi imwipfuza. (Fabrizio Romano on Twitter) Umusatirizi wa Paris St-Germain umufaransa Kylian Mbappe, 23, ashobora gutera akagere Real Madrid hanyuma agatera igikumu ku masezerano mashasha muri uno murwi w'ihiganwa ry'Ubufaransa.  (Le Parisien - in French) Umusatirizi wa Bayer Leverkusen Patrik Schick, 25, akomoka muri République tchèque avuga ko ata ngorane afise muri uno murwi wo mu Budagi n'aho hari  amakuru avuga ko ashobora kugenda muri uku kwezi.  (Bild - in German) Aston Villa iri mu biganiro vyo kurondera umukinyi w'inyuma wa  Everton umufaransa Lucas Digne, 28, avugwa ko yipuza kwigira muri uyo murwi umenyerezwa na Steven Gerrard. (Sky Sports) Newcastle iramaze kuvugana na Burnley kugira ngo irabe ko yoshobora kugura umusatirizi Chris Wood, 30, akomoka muri Nouvelle Zelande. (Telegraph - subscription required) Newcastle yongeye ku rutonde rw'abasatirizi yipfuza muri kuno kwezi umunya Suisse Noah Okafor, 21, asanzwe akinira RB Salzburg. (Teamtalk) Umukinyi wo hagati wa Manchester United umunya-Portugal Bruno Fernandes, 27, aramirira kure amakuru avuga ko muri uku kwa mbere ashobora kwimukira muri Barcelona, akabigereranya na vya bindi vy'itariki ya mbere z'ukwa kane ifatwa ko ari umusi wo kubesha (Sun via Instagram) Uwahoze ari umunyegori wa Newcastle Shay Given wo muri Irlande ahanura mugenziwe Caoimhin Kelleher, 23, kuva muri Liverpool muri uku kwezi kugira ngo ashobore kuronka akanya ko gukina. (Premier Sport via Liverpool Echo) Umusatiri w'umufaransa Jean-Philippe Mateta ari hafi yo gusezera Crystal Palace muri kuno kwezi. Uyu mukinyi w'imyaka 24 asanzwe yatijijwe muri Mainz yo mu Budagi, yiteguriye kuja gukina mu Bufaransa, mu murwi St Etienne. (Standard) Umukinyi w'inyuma ku ruhande rw'ibubamfu wa Arsenal Sead Kolasinac yatanguye ibiganiro na Marseille kugira ngo arabe ko yokwimukira muri uyu murwi wo mu Bufaransa mu ci riza igihe amasezerano afitaniye na  Emirates Stadium azoba arangiye, na rirya adakunzwe gukinishwa. (L'Equipe via Sun) Umumenyereza wa Chelsea Thomas Tuchel aripfuza ko umukinyi wo hagati w'umwongereza Ross Barkley, 28, ashobora gutizwa mu wundi murwi muri kuno kwezi.  (90 Min) Newcastle iripfuza kugura umunya Côte d'Ivoire Ibrahim Sangare, 24, akina hagati, akaba asanzwe akinira PSV Eindhoven. (Mail) Newcastle kandi yagiriraniye ibiganiro na Monaco ku bijanye n'umukinyi w'inyuma Benoit Badiashile, 20, akaba ashirwa ku giciro c'imiriyoni zirenga 47 z'amadorari y'abanyamerika.  (Mail) Manchester United ntirigera ironka umurwi n'umwe ushaka umufaransa akina hagati Paul Pogba, 28, akaba yiteze kurangiza amasezerano afitaniye nayo mu ci riza. (Mail)	https://www.bbc.com/gahuza/imikino-59933570
politics	Zelensky abwira ingabo za Russia ati: ‘Vyobabera vyiza kurokoka muri muri Russia hako muza kugwa iwacu’	"Perezida Volodymyr Zelensky wa Ukraine avuga ko Uburusiya buriko bugerageza gusatira ingabo za Ukraine nu ntara ya Donbas iri mu buseruko. Mw'ijambo yashikirije nijoro ku wa gatandatu mw'ijoro, yavuze ko bariko ""begeranya izindi ngabo mu ntumbero yo gukora ibitero bishasha muri ako karere"" ariko akaba yatanze  ubutumwa bw'agasuzuguro ku ngabo z'Uburusiya. Ati: ""Vyobabera vyiza murondeye kubandanya mubaho mu Burusiya gusumba gutikirira ku butaka bwacu"". Ati: ""Turazi ko intwazangabo z'Uburusiya ziriko zitegura abandi benshi bashasha baza guhona. Muri aba bantu, bamwe muri bo bacitse intege mu kwa gatatu n'ukwa kane, hari benshi bariko barinjizwa ariko batavyishimiye cane, mbere batamenyereye n'intambara"". ""Buri Murusiya arashobora kurokora ubuzima bwiwe"". Zelensky avuga ko Ukraine iriko irakora ""ibishoboka vyose"" kugira ngo habe igikorwa co guhungisha abasirikare n'abasivire amajana n'amajana bagotewe mu gisagara ca Mariupol. Avuga ko Ukraine iriko irakorana n'incuti zayo mu gufatira Moscou ibindi bihano kandi ko yizeye y'uko ingingo yo gufatira ibindi bihano ku gitoro igihe gusohoka ""vuba cane"". Avuga ko ibarabara ry'ikibuga c'indege ca Odesa ryabomowe rigiye gusanurwa, yongera yemerera igihugu ko ibisagara vyigaruriwe n'ingabo z'Uburusiya, harimwo Kherson, Melitopol na Berdyansk bigiye kubohorwa. Ni mu gihe ariko Uburusiya bubandanya bushinga imizi mu gisagara ca Kherson, nk'uko umushikiranganji wo kwivuna abansi w'Ubwongereza abivuga, aho amenyesha ko Uburusiya bugomba gutsimbara mu nzira ya poritike n'ubutunzi muri ako karere. Iki gisagara co mu bumanuko bwa Ukraine cigaruriwe   n'ingabo z'Uburusiya mu ntango z'ukwa gatatu, kikazofasha Uburusiya gukomeza ubutegetsi bwabwo muri Crimée/Crimea, bwongere bworoherwe mu bitero amaja mu buraruko no mu burengero, nk'uko ubutumwa bw'ubushikiranganji bwacishijwe ku rubuga rwa Twitter bubivuga. Kuva uno musi, mu ntumbero yo gutsimbataza ubutegetsi bwabwo muri ako karere, Uburusiya bwatanze ikiringo c'amezi ane kugira ngo ifaranga ryabwo, rouble, rizobe ryasubiriye irya Ukraine, hryvnia. Ni mu gihe bivugwa ko Ingabo za Ukraine zasubije inyuma iz'Uburusiya mu micungararo ya Kharkiv. Igisirikare ca Ukraine gitangaza ko ejo ku wa gatandatu cigaruriye uturere tune turi mu buraruko no mu buseruko bw'igisagara ca Kharkiv, ari two agace ka Roganka, Ruska Lozova, Slobidske na Prelesne. Ikigo Institute for War Studies, gikora ubushakashatsi ku bijanye n'ivyo kwivuna abansi hamwe n'imigenderanire, kivuga ko ibi biri mu rukurikirane rw'ibitero vyo kwivuna ingabo za Ukraine zagize hanze y'ico gisagara. Ingabo za Ukraine ""zarigaruriye uduce tutari duke mu buraruko no mu buseruko mu micungararo y'igisagara"", kikavuga ko ibi bizotuma uturere dutuwemwo n'abanyagihugu tumaze igihe duterwa ama bombe turonka akoyoko. Ibi bivugwa mu gihe Ubushikiranganji bwo kwivuna abansi bw'Uburusiya butangaza ko ingabo zabwo zirwanira mu kirere zakoroye indege z'intambara zibiriza Ukraine Su-24m mu kirere ca Kharkiv mw'ijoro ryakeye, nk'uko vyandikwa n'itororokanirizo ry'amakuru Reuters. Ubu bushikiranganji buvuga kandi ko bwakoze igitero ku birwanisho Amerika n'ibihugu vya Bulaya vyari bihaye Ukraine, kandi ko bwasambuye ibarabara ry'ikibuga c'indege ca gisirikare hafi y'igisagara ca Odesa. Ubu bushikiranganji buvuga ko bwakoresheje misire zidahusha, zizwi nka Onyx, mu gutera ico kibuga c'indege, inyuma y'aho Ukraine ikaba yaciye yagiriza ko yateye ibarabara rishasha ku kibuga c'indege ca Odesa. Umukuru w'inama nshingamateka ya Amerika Nancy Pelosi yagize urugendo giturumbuka i Kyiv aho yabonanye na Perezida Zelensky ejo k uwa gatandatu. Mw'ireresi yacishijwe ku rubuga rwa Twitter yerekana Pelosi mu mabarabara y'umugwa mukuru wa Ukraine, Perezida Zelensky avuga ko ""Amerika ari yo ifata iya mbere mu gushigikira Ukraine mu ntambaraya yayo yo kurwanya igitero c'Uurusiya"". ""Turabashimiye cane ku kungene mufahsa mu gukingira ubwigenge n'ubusugire bw'igihugu cacu"". Uyu mukuru w'Inama nshingamateka ya Amerika avuga ko we n'intumwa yari arongoye batewe  ""iteka rinini ryo kubonana n'umukuru w'igihugu wa Ukraine ejo"". Avuga ko ibiganiro vyabo vyibanze ahanini ""ku mfashanyo mu vyo umutekano, ubutabazi n'ubutunzi, ariko kandi no gusanura igihugu mu gihe intambara izoba irangiye""."	https://www.bbc.com/gahuza/amakuru-61290196
health	Coronavirus: Afrika y'Epfo yavanyeho ingingo ibuza inzoga mu kworosha ingingo za Covid	"Umukuru wa Afrika y'Epfo Cyril Rmaphosa yatezuye ingingo zari zarafashwe mu ntumbero yo kwirinda ikwirakwira rya Covid-19, harimwo  no kuvanaho ingingo ibuza kugurisha inzoga abantu baterekwa na gato. Ibibanza vyo gufatiramwo akayaga ku nkengera z'ibahari (plages) bizokwugurura, no guhurira mu masengesho biremewe ariko ku bitigiri bifise urugero bitarenza. Ivyo vyamenyeshejwe ubwo prezida Ramaphosa yanatangaza ugushika kw'inkingo za mbere-umuriyoni w'incanco za Astra-Zeneca-nk'amahirwe yo guhagarika ikiza ca Covid-19 cari kibarembeje. Afrika y'Epfo nico gihugu gifise abanduye n'abamaze kwicwa na Covid-19 benshi kurusha ibindi muri Afrika. Abarenga umuriyoni 1.4 baramaze kwandura uwo mugera kuva  wadutse, abashika 44.164 nabo baramaze gupfa hakurikijwe ibiharuro vy'ubushakashatsi bwa  kamimunuza ya Hopkins Ibihugu vyinhsi vyarabujije ingendo z'abavuye muri Afrika y'Epfo kugira bihagarika ikwirakwira ry'ubwoko bushasha bw'umugera wa Covid-19 bwandukira cane 501Y.V2, vyibazwa ko bwatanguriye  muri ico gihugu kandi bukekwa ko bwoba bufise inguvu ku nkingo zimaze kuboneka. Igihugu kizoguma mu citwa urugero rwa gatatu rwa ''guma mu rugo'', ariko hari ingingo zahahora zizovanwaho. Ubu abagurisha inzoga basubiye kwemerwa gucuruza hagati y'isaha zine zo mu gitondo gushika isaha 12 z'umugoroba kuva ku wa mbere gushika ku wa kane , ibirabo bifise impusha navyo bishobora kwugurura kuva isaha zine zo mu gitondo gushika isaha zine z'ijoro aho bitegerezwa guca vyugara. Amasaha y'umukwabu (couvre-feu) ubu ni kuva isaha zitanu z'ijoro gushika isaha 10 zo mu gutondo. AbanyaAfrika y'Epfo bamaze gufatirwa ingingo yo kubuza inzoga incuro zitatu kuva ico kiza giteye mu kwezi kwa gatatu, ubwa nyuma ingingo yafashwe hakaba hari kuva itariki 28 ukwezi kwa 12. Reta ivuga ko vyari bikenewe kugira hagabanuke abantu birukira kwa muganga. Izo ngingo ntizaguye neza abanyagihugu benshi n'igisata c'inzoga zikaze (liqueurs) kivuga ko ubuzi buharurwa muri za miriyoni bwari bugiye gutakara. Atangaza izo ngingo nshasha, Prezida Cyril Ramaphoza yavuze ati : ''Ndasavye umwe umwe wese muri twebwe anywe yigerera kugira ntituduze ibitigiri vy'amasanganya canke vy'abandura kubera ukwigenza nabi.'' Muri uko kworosha ingingo, ubu abantu 50 barashobora gusengera hamwe ahantu hugaye, n'ijana hanze. Plage, inzuzi, ibibanza vyo gusamiramwo akayaga (parcs) n'ivyo kwoga (piscine) navyo bizokwugururwa. Prezida Ramaphosa yavuze ko urugero rwo hejuru rw'umuvuduko wa kabiri w'ikwirakwira  rwarenganywe, ""kandi ko muri rusangi ugurero rwo kwandura rwagumye rumanuka muri izi ndwi zitatu ziheze"". Yavuze ati: ''Ibi bihindutse vyashobotse kubera ukugabanuka biboneka kw'ibitigiri vy'abinjira ibitaro kubera Covid-19 mu ntara zose z'igihugu, bikaba vyagabanije isugerezwa ku baganga n'ibitaro."" Imbere y'aho yari yagiye ku kibuga ca OR Thambo I Johannesburg kwakira incanco za Oxford-AstraZeneca zakozwe n'ikigo co mu Buhindi Serum Institute. Yavuze ati : ''Umuzo w'izi nkingo utanze icizere ko dushobora guhwamika  iyi ndwara yateye amakuba menshi muri iki gihugtu cacu no kw'isi'' Uwo muriyoni w'incanco uzohabwa  abakora kwa muganga  n'ubwo ata tariki iramenyeshwa y'umunsi isekeza rizotangurira, kandi izo zikaba zidakwiye abo bakozi bangana na miriyoni 1.25 mu gihugu cose. Igihugu kivuga ko casavye kuronswa incanco zingana na miroyoni 50 kikaba cihaye ihangiro zo gukingira uyu mwaka abantu bangana na miroyoni 40, 2/3 mu baba muri ico gihugu. Prezida Ramaphoza yavuze ko  ata kitazokorwa kugira ''dushike ku budahangarwa''"	https://www.bbc.com/gahuza/amakuru-55898878
politics	Intambara ya Ukraine: Ni bande bari mu karwi gatoya ka Putin karongoye intambara?	"Vladimir Putin aboneka umengo arirebanga, mu gufata ingingo yo gushora Uburusiya mu ntambara ya gisirikare ishobora gutuma ubutunzi bw'igihugu ciwe butembagara. Ntiyari bwigere aboneka yirebanga nk'incuro zibiri ziherutse, aho yabonetse ari kumwe n'akarwi kiwe, yicaranye n'abahanuzi biwe ariko hagati ya we na bo hari intambwe nini. Nk'umugaba w'ingabo, niwe abazwa iki gitero, ariko yamye yiheka cane ku bantu bamwegereye kandi bamuyoboka cane, abenshi muri bo bakaba batanguriye amabanga yabo mu nzego z'Uburusiya zijejwe umutekano. ikibazo ni ukumenya ni nde amuhanura muri kino gihe kitoroshe c'ubutegetsi bwiwe. Nimba hariho n'umwe, ni uyu mwizigirwa wiwe w'igihe kirekire cane Sergei Shoigu, ari we yama ariko arasubiramwo amajambo ya Putin yerekana intumbero yiwe yo gusambura igisirikare ca Ukraine be no gukingira Uburusiya abansi babwo bo mu bihugu vy'Uburengero. Uyu ni umuntu yama ajana na Perezida iyo agiye guhiga canke kuroba mu ntara ya  Sibérie iri mu buseruko bw'igihugu, muri kahise akaba yaboneka ko yari we ashobora kumusubirira. Vera Mironova,  umuhinga mu bijanye n'intambara za gisirikare , ati: ""Shoigu yategerezwa gufata Kyiv; ni umushikiranganji wo kwivuna abansi kandi yategerezwa gutsinda intambara"". Azwi ko ari we yafashe ka karere ka Crimea mu 2014. Niwe kandi yari arongoye ishami rijejwe igendereza rya gisirikare, GRU, ryagirizwa ibitero bibiri vy'isumu  - ica mbere co mu 2018 cahitanye umuntu i Salisbury mu Bwongereza, ikindi cahatswe kugandagura wa munyaporitike arwanya ubutegetsi bwa Putin, Alexei Navalny, muri Sibérie mu 2020. Umwanditsi w'umurusiya Andrei Soldatov akongera akaba n'umuhinga mu bijanye n'umutekano yemeza ko uyu mushikiranganji wo kwivuna abansi ari we muntu wa mbere avuga rikijana kwa Perezida Putin. ""Shoigu uretse ko ari we ajejwe igisirikare, ni nawe ajejwe inyigisho (ideology) ku rugero rutari ruto - hanyuma inyigisho mu Burusiya zishingiye cane cane kuri kahise, niwe ategura vyose"". Nk'umukuru w'ibiro bikuru vya gisirikare, yari afise igikorwa co gutera Ukraine kandi akarangiza intambara ningoga na ningoga, aha rero aboneka ko atararangura igikorwa ciwe. Afise uruhara rudasanzwe mu bikorwa vya gisirikare vya  Vladimir Putin kuva igihe yari arongoye ingabo muri ya ntambara ya Chechnya mu 1999, akaba mbere yari imbere mu gutegura iyi ntambara ya Ukraine, anahagarikiye imyimenyerezo ya gisirikare muri Biélorussie/Belarus mu kwezi guheze. Umuhinga w'umurusiya Mark Galeotti avuga ko, nk'umuntu ""adatwenga kandi w'iminkanyari"", Jenerali Gerasimov yagize uruhara rudasanzwe mu ntambara yo kwigarurira akarere ka  Crimea. Hari amakuru avuga ko ubu yoba ashirwa ku ruhande kubera uguhigimanga kwiwe mu gutanguza igitero ca Ukraine be n'amakuru avuga ko igisirikare gifise intege nke. Ariko Andrei Soldatov abona ko ibi ari ivyipfuzo vya bamwe. Ati: ""Putin ntashobora kugenzura hose n'ingabo zose, rero iki ni co gikorwa ciwe"". Avuga kandi ko n'aho akunda kwambara umwambaro wa gisirikare, nta nyigisho za gisirikare afise ari co gituma ari ngombwa kuri we kwiheka ku bahinga. Ben Noble, umwigisha wa kaminuza ya Londres yigisha poritike y'Uburusiya, avuga ati: ""Nikolai Patrushev ni we muntu wa mbere akokeza intambara, kubera yiyumvira ko ibihugu vy'Uburengero bimaze imyaka n'imyaka bihiga Uburusiya"". Ni umwe mubayoboke batatu ba Putin bakoranye na we kuva mu myaka ya 1970 i St Petersburg, igihe iki gisagara kigira kabiri c'Uburusiya cari kicitwa Leningrad. Abandi babiri basigaye ni Alexander Bortnikov arongoye igisata c'umutekano hamwe na Sergei Naryshkin arongoye igisata kijejwe igendereza ryo hanze. Abari muri aka karwi k'abegereye Putin bose bazwi kw'izina rya siloviki, ariko aba batatu nibo bari hafi yiwe gusumba. Ni bake cane bafise ijambo rikomeye ku mukuru w'igihugu nka Nikolai Patrushev. Uretse ko yakoranye na we muri KGB mu gihe c'ubutegetsi bwa gikomunista, niwe yamusubiriye mu rwego rwayisubiriye, ari rwo FSB, kuva mu 1999 gushika 2008. Mu mubonano w'inama nkuru ijejwe umutekano w'Uburusiya yabaye hasigaye imisi itatu ngo igitero gitangura, Patrushev yageze kure mu kuvuga ko ""intumbero nyayo"" ya Amerika ari ugusambura Uburusiya. Abakurikiranira hagufi Kremlin bavuga ko umukuru w'igihugu yemera inkuru ahawe n'inzego z'umutekano gusumba izindi zose, Alexander Bortnikov afatwa nk'umwe mu bantu begereye cane Perezida Putin. Nk'uwundi yakoranye na we muri KGB i Leningrad, niwe yahawe uburongozi bw'urwego FSB asubiriye Nikolai Patrushev. Aba bompi bazwi ko begereye cane umukuru w'igihugu, ariko nk'uko Ben Noble abivuga: ""Ntitwovuga ko ari bo bonyene bafise ibintu mu minwe kandi ko ari bo bonyene bafata ingingo zose"". Nk'uwungirije aba batatu bahoze ari abakozi ba Leningrad, Sergei Naryshkin ari kumwe n'umukuru w'igihugu mu gihe kitari gito amaze arangura amabanga yiwe. Arongoye urwego rujejwe igendereza ryo hanze (SVR). Sergei Naryshkin yamaze igihe kirekire ari kumwe na Putin, i St Petersburg mu myaka ya 1990, hanyuma no mu biro kwa Putin mu 2004 gushika n'aho aba umukuru w'inama nshingamateka. Mu mwaka uheze yahaye ikiganiro umunyamakuru wa BBC i Moscou Steve Rosenberg aho yahakanye ko Uburusiya ata bitero ku nyabwonko n'ibindi vy'isumu bwakoze, kandi ko butivanga mu matora y'ibindi bihugu. Imyaka 18 yose ayimaze ari we mutegetsi mukuru ajejwe imigenderanire y'Uburusiya, ashikiriza aho Uburusiya buhagaze n'aho afatwa nk'uko ata ruhara runini afise mu gufata ingingo. Sergei Lavrov w'imyaka 71 , ni ikindi cemezo gikomeye c'uko Vladimir Putin yiheka cane ku bantu bakomeye bakoranye muri kahise. Ni umuhinga afise amayeri menshi: mu kwezi guheze yarashatse kumaramaza umunyamabanga w'Ubwongereza ajejwe imigenderanire Liz Truss mu kumubaza ivyo azi ku ndondagihugu y'Uburusiya, hanyuma mu mwaka uheze naho ashaka kumaramaza umukuru w'igisata kijejwe imigenderanire y'umuryango w'Ubumwe bwa Bulaya, Josep Borrell. Ariko, yamye ashirwa kure ku kintu cose cerekeye Ukraine, kandi n'aho azwi ko ari umuntu agumye, yabandanije ashira imbere ibiganiro ku kibazo ca Ukraine, bituma Perezida Putin amwihoza. Bisa n'uko ataco vyamubwiye igihe abenshi mu bagize Inama nkuru ya ONU ijejwe agateka ka zina muntu biyonjorora igihe yariko agerageza gusigura ingingo y'Uburusiya yo gutera Ukraine, hari mw'ijambo yariko ashikiriza hifashishijwe ubuhinga bwa videwo. Ari mu bagore bake cane begereye Putin, akaba ari we yahagarariye amatora mu nama nkenguzamateka yo kwemeza irungikwa ry'ingabo z'Uburusiya hanze, ivyaciriye inzira igitero kuri Ukraine. Valentina Matviyenko ni uwundi muntu ayoboka cane Putin yakoranye na we i St Petersburg akaba na we nyene yaranagize uruhara runini mu kwigarurira Crimea mu 2014. Ariko ntafatwa ko ari mu bantu bari imbere mu gufata ingingo. Nk'uko bimeze ku bandi bagize inama y'igihugu ijejwe umutekano, uruhara rwiwe ni urwo kwerekana ko ingingo ifashwe yaciye mu mwumvikano n'aho biba biboneka ko bisa nk'aho umukuru w'igihugu aba yamaze gufata ingingo. Nk'uwahoze ari we amucungereye ubuzima, ni we arongoye igisata ca gisirikare kijejwe umutekano w'igihugu kizwi nka, Rosgvardia,  cashinzwe na Perezida Putin nk'igisirikare ciwe bwite, haraciye imyaka itandatu gusa. Mu kurondera abajejwe umutekano biwe bwite, yashatse ko aronka abamuyoboka koko, Viktor Zolotov akaba yarongereje igitigiri cabo gushika ku 400.000. Vera Mironova yemeza ko integuro ya mbere y'Uburusiya kwari ugufata ubutegetsi bwa Ukraine mu misi mike cane, hanyuma bimaze kugaragara co igisirikare cariko kirananirwa, izi ngabo nizo zaciye zifata ibintu mu minwe. Ingorane gusa ni uko umukuru w'iki gisata ata nyigisho za gisirikare afise, kandi kubera ingabo ziwe ata bifaru zifise zirakunzwe guterwa bikomeye. Ni abahe bantu bandi bumvirizwa na Putin? Umushikiranganji wa mbere Mikhail Mishustin afise igikorwa kitoroshe co kunagura ubutunzi bw'igihugu ariko nta jambo rinini afise ku ntambara. umukuru w'igisagara ca Moscou Sergei Sobyanin hamwe n'umukuru w'igiko c'igihugu gicukura igitoro Rosneft, Igor Sechin, nabo nyene ni abantu begereye umukuru w'igihugum, nk'uko bivugwa n'umuhinga mu vya poritike Yevgeny Minchenko. Abatunzi ruhebwa babiri bavukana  Boris na Arkady Rotenberg, abantu bakuranye n'umukuru w'igihugu kuva mu bwana, ni abantu bamye ari abizigirwa kuri we. Mu 2020, ikinyamakuru Forbes cavuze ko ari wo muryango utunze gusumba iyindi yose mu gihugu cose c'Uburusiya."	https://www.bbc.com/gahuza/amakuru-60599565
sports	Olempike Tokyo 2020: Abanonotsi b'Abanyafrika bo kurabira hafi	Abanonotsi b'Abanyafrika bahiganwa mu kwiruka barazwi cane ku kuntu biharira amahiganwa ya Olempike mu gusiganwa ahantu hagereranye canke harehare. Uno mwaka, inkino zitanu zongewe mu zikinwa muri Olempike - kunyerera ku mazi, umukino wo kwurira ahahanamye, baseball/softball, skateboarding na karate - kandi abanonotsi b'Abanyafrika baraserukiwe. Mu gihe ihiganwa Olempike ritangura i Tokyo ku tariki 23 z'ukw'indwi, turaraba abanonotsi b'Abanyafrika bo gukurikiranira hafi muri iri higanwa - kuva kuri bashasha baje ubwa mbere gushika ku babirambiyemwo barondera kwiyongera ishema.	https://www.bbc.com/gahuza/imikino-57931741
health	Uganda: Bituye sentare kubera bahawe udukingirizo tudakomeye tugatabuka mu mibonano	"Abaganda batatu bitwariye ikigo kijejwe kugenzura imiti mu gihugu hamwe n'ishirahamwe Marie Stoppes, bakavuga ko babahaye udukingirizo tubadokeme twabateye kwandura umugera wa SIDA  no gusama inda batipfuza. Umwe muri abo bagabo avuga ko yakoresheje udukingirizo twitwa Life Guard, ariko tukaba twarapasutse mu gihe yariko agira imibonano mpuzabitsina, vyatumye yandura umugera wa SIDA, mu gihe uwundi nawe yanduye agashangaza (blennorragie). Uwundi mugore nawe avuga ko yasamye inda kandi yakoresheje ako gakingirizo. Mu kwa cumi na rimwe 2019, abategetsi ba Uganda barategetse ko udukingirizo twari tumaze gutangwa incuro zibiri n'iryo shirahamwe Marie Stopes Uganda rijejwe irondoka rijanye n'amagara meza dukurwa kw'isoko. Urwandiko rwabo ruvuga ko utwo dukingirizo tutapimwe kugira twemezwe ko dukwije ibisabwa n'amategeko imbere y'uko duhabwa abanyagihugu. Ishirahamwe Marie Stoppes yatanze udukingirizo tungana n'imiliyoni zibiri ku kwezi mu gihugu. Muri urwo rubanza, abitwaye basaba ko uruhusha rwo kwinjiza no gutanga utwo dukingirizo ruhagarikwa. Basaba ko ikigo kijejwe imiti mu gihugu, ari naco gitegerezwa gupima imiti yose n'ibindi vyose bikoreshwa mu buvuzi imbere y'uko bishirwa kw'isoko, ko cemera ko cananiwe mu mabanga yaco. Utwo dukingirizo tungana n'umuliyoni twavanywe kw'isoko na leta mu kwa cumi na rimwe 2019, kubera imyidogo y'abanyagihugu. Ico gihe ikigo kijejwe imiti muri Uganda (NDA) cari giherutse gusohora urwandiko kivuga ko ibipimo vyerekana ""udutoboro n'ibimenyetso bigaragaza ko utwo dukingirizo dushobora guturika"". Ariko kuva ico gihe, hari bwinshi bwari bumaze kugurishwa, ubugera ku bice 70% bwonyene bukaba ari bwo bwonyene bwavanywe kw'isoko. Abagabo babiri bitwariye ishirahamwe Marie Stoppes mu rubanza rundi bari bunguruje mu kwa kabiri uno mwaka, basaba indishi y'akababaro."	https://www.bbc.com/gahuza/amakuru-53679569
health	Kenya-Covid-19: Amerika yahanuye kureka ingendo zo muri ico gihugu	Ikigo co kugwanya ingwara muri Reta Zunze Ubumwe za Amerika (CDC) kiragabisha abanyagihugu b'ico gihugu kudahirahira ngo baje muri Kenya kivuga ko ico gihugu kirimwo abantu benshi bandura umugera wa Covid-19, ku rugero rwa 4 (a level 4 alert). Iryo gabisha ryabaye itariki 7 z'ukwezi kwa kane, rivuga ku kibazo c'amagara y'abantu bivuye ku murindi wo kwandura corona muri Kenya hamwe n'ukwiyongera kw'ubugizu bwa nabi, iterabwoba hamwe no kunyuruzwa. Abanyamerika bafata ingendo bahanuwe na CDC kubanza gusoma ibijanye no gufata ingendo imbere yo kuzifara kubera ikibazo c'ikiza Covid-19. N'aho habaye iryo gabisha, indege ziva mu mahanga zirabandanya kuja muri Kenya. Mu mpera z'ukwezi kwa gatatu, prezida Uhuru Kenyatta yahagaritse uruja n'uruza mu ntara zitanu zo muri Kenya harimwo n'igisagara ca Nairobi, Kajiado, Machakos, Kiambu na Nakuru mu ntumbero yo guhagarika ikwirakwira ry'umugera wa Corona. Iyi ngingo yafashwe kubera igitigiri  c'abantu bandura iyo ngwara ciyongereye incuro cumi nk'uko bivugwa na prezida Kenyatta. Nta ruja n'uruza mw'ibarabara, indege canke gariyamoshi rwemerewe hagati y'ibindi bice vy'igihugu n'utwo turere tuvugwa  ko turimwo ibitigiri vyinshi  vy'abanduye Corona.	https://www.bbc.com/gahuza/amakuru-56676205
politics	Ivyo tuzi gushika ubu kw'igandagurwa ry'umukuru w'igihugu wa Haiti	"Umukuru w'igihugu ca Haiti Jovenel Moïse yagandaguwe n'abicanyi bateye ku muhana iwe ku mugwa mukuru , Port-au-Prince, ku wa 07 z'uku kw'indwi. Ng'ibi ibizwi gushika ubu. Akarwi k'abantu bitwaje inkoho karateye ku muhana wa Perezida Moïse uri muri karitiye Pelerin, hari isaha indwi z'ijoro mu masaha yo muri ico gihugu, aho hakaba hari isaha imwe mu gatondo mu masaha yo mu Burundi no mu Rwanda, ku wa gatatu 07 z'uku kw'indwi. Barashe uyu mukuru w'igihugu amasasu 12 yose. Perezida Moïse basanze agaramye hasi, ishati yiwe yuzuye amaraso, ijisho ryiwe ry'ibubamfu barinokoye, nk'uko bivugwa n'umucamanza.  Yari afise ibikomere vy'amasasu mu ruhanga, n'ayandi menshi yarashwe mu gikiriza no mu nda. Yapfiriye aho nyene. Umutambukanyi wiwe, Martine Moïse, na we nyene yararashwe ariko ntiyacikana. Yaciye anyarukanwa n'indege kuvurirwa muri Florida, muri Reta Zunze Ubumwe za Amerika, kandi amakuru avuga ko yoba ameze neza. Umukobwa wabo mukuru, Jomarlie Moïse, yinyegeje munsi y'igitanda ca musazawe kandi ntaco yabaye. We na basazawe babiri bari ""ahantu bacungerewe umutekano"" nk'uko bivugwa n'abategetsi. Ireresi itaremezwa neza n'uruhande rwigenga ariko ivugwa ko yafashwe igihe abo bicanyi binjira muri uwo muhana, yerekana umurwi w'abantu bafise inkoho bashika bari mu mamodoka yera yo mu bwoko bwa  SUV . Hari umugabo aboneka ko yategetswe kuryama hasi yubitse inda, mu gihe hari uwundi nawe yumvikana avuga cane mu congereza akoresheje ivyuma vyongereza amajwi ati ""Ni igikorwa ca DEA [US Drug Enforcement Administration}, mwese hasi!"" DEA [US Drug Enforcement Administration} rero ni igisata ca Amerika kijejwe kurwanya ibiyayuramutwe. Uwuserukira Haiti muri Amerika, Bocchit Edmond, avuga ko n'aho abateye bari bambaye impuzu z'abajejwe kurwanya ibiyayuramutwe ba Amerika, yemera ko ata kuntu boba koko ari abanyamerika. Abategetsi bavuga ko ikibanza kiri hagati ya bariyeri y'inzu yiwe cari cuzuye ibirombora vy'amasasu, ivyerekana ko hari amasasu menshi cane yarashwe, Abo bakoze ico gitero baraboshe babiri mu bakozi bo mu nzu, mu gihe babandanya bavuza induru bavuga ngo ""DEA operation"" (igikorwa ca DEA). Barasahuye ibiro vya Perezida Moïse baca biba n'igitabo ca banki (carnet de chèques) carimwo amazina yiwe n'umugore wiwe, banatwara kandi imashini z'ububiko nyabwonko (serveurs) zarimwo amasanamu ya kamera zikoreshwa mu gucungera urugo (camera de surveillance). Abategetsi babiri b'igisata kijejwe gucungera umutekano wa Perezida Moïse bariko barakorwako amatohoza, bikaba bitegekanijwe ko bumvirizwa na sentare ku magenekerezo ya 13 na 14 z'uku kw'indwi. Gushika ubu, hari amakuru make cane ku vyerekeye amasaha yakurikiye ico gitero. Umukuru w'igiporisi ca Haiti yatangaje haciye amasaha 24  Moïse agandaguwe ko hari ukurasana gukomeye muri karitiye Pelerin . Léon Charles ati: ""Twarazibiye [abakoze iki gitero]  bariko barasubira inyuma bahejeje gukora iri shano. Kuva ico gihe, turacarasana nabo"". Uyu mukuru w'igiporisi avuga kandi ko bashoboye kurokora abaporisi batatu bari bafashwe mpiri n'abagirizwa gukora iki gitero. Mu ntango yavuze ko bane muri abo bicanyi bishwe muri uko kurasana, ariko ico gitigiri caragabanijwe gushika kuri batatu. Hari amakuru yavuze ko 11 mu bikekwa ko ari bo bakoze ico gitero bahungiye mu rupangu rw'ibiro vy'ubuserukizi bwa i Port-au-Prince. Abategetsi ba Taiwan bavuga ko igiporisi ca Haiti cabamenyesheje ko abo bagirizwa ubu bwicanyi bari binyegeje muri urwo rupangu ku wa 08 z'uku kw'indwi, inyuma y'amasaha 24 bakoze ico gitero. Taiwan yarahaye uburenganzira igiporisi kwinjira muri urwo rupangu maze gihagarika ""ata ngorane"" abo bantu bose 11 bikekwa bari binyegejeyo. Babiri muri abo bagirizwa ubu bwicanyi bari binyegeje mu kabande barafashwe n'abanyagihugu bariko barafasha abajejwe umutekano guhiga izo nkorabara. Ikiziga c'umwe mu bikekwa ko ari bo bakoze ico gitero cagiye gutorwa mu gisenge c'inzu, aho yari yinyegeje maze akavirirana gushika n'aho apfa. Abandi babiri muri bo basanze bapfiriye hafi y'umuhana wa Perezida  Moïse. None ni bande bakoze ico gitero? Igiporisi ca Haiti kivuga ko: Umukuru w'igiporisi Charles avuga ko 26 ari abanya Colombia, abandi babiri nabo bakaba ari Abanyamerika bakomoka muri Haiti. Abo banyamerika bakomoka muri Haiti bamenyekanye ku mazina ya James Solages w'imyaka 35, na Joseph Vincent w'imyaka 55. Bompi barapfunzwe. Umucamanza ariko akora amatohoza avuga ko aba babiri babwiye abajejwe amatohoza ko bahawe akazi nk'abakarimani ku rubuga rwa internet. Aba babiri bavuga ko batari bazi ko hari integuro yo kwica umukuru w'igihugu, ariko bemera ko bari gukora nk'abakarimani igihe bafatwa. Indimi zivugwa muri Haiti ni igi Creole n'igifaransa, mu gihe aba bicanyi bo muri Colombia bobo bavuga iki Espanyole. Aba banya Colombia bahagaritswe, barerekanywe imbere y'abamenyeshamakuru aho abategetsi ba Haiti banerekanye ibitabo vyabo vy'inzira hamwe n'ibirwanisho bari babafatanye. Colombia yemeje ko n'imiburiburi batandatu muri abo bantu bayo bafashwe bahoze mu gisirikare c'igihugu. Aba banya Colombia babiri basanze bapfiriye hafi y'urugo rwa Perezida bamenyekanye ku mazina ya Mauricio Javier Romeo Medina na Duberney Capador Giraldo. Ikinyamakuru ca  Colombia El Tiempo kivuga ko bompi bahoze ari abasereja (sergeants), bafise imyaka 45 na 40. Abategetsi ba Haiti bavuga ko umwe mu bafashwe yavuze ko uyu murwi wari umaze ""amezi atatu"" muri Haiti, ariko amatohoza yakozwe na El Tiempo yerekana ko bamwe muri bo bari binjiye muri Haiti ku wa 06 z'ukwa gatandatu, bajabuka urubibe bavuye muri République Dominicaine/Dominican Republic ihana urubibe na Haiti. Nk'uko bivugwa n'ico kinyamakuru, bamaze imisi ibiri muri République Dominicaine, aho mbere banagendeye n'imiburiburi ikibanza kimwe c'iratiro. Amasanamu yashizwe ku mbuga hwaniro zabo aberekana bariko bifotoreza ku cibutso c'umurondezi Christopher Columbus. Abategetsi ba Haiti baremeza neza ko aba bantu bahagaritswe ari abacangero kandi ko bari bahawe amafaranga ngo bice umukuru w'igihugu. Bavuga ko igikorwa nyamukuru ari ukumenya ""abateguye"" iri gandagurwa ry'umukuru w'igihugu. Umushikiranganji wa mbere mfatakibanza Claude Joseph avuga ko Perezida Moïse aterekwa ''bamwe mu bashaka kurengera inzego mu gihugu, kandi turemeza ko ibintu nk'ibi bidashobora kubura ingaruka mbi"". Gusa ntavuga vyinshi kuri ibi yikeka. Nta gukekeranya ko Perezida Moïse, yari asanzwe ashorera hanze ibitoke imbere y'uguhabwa ayo mabanga, yagize abansi benshi mu gihe yari umukuru w'igihugu. Abamunegura bamwagiriza gusesagura itunga ry'igihugu no gukoresha ututrwi tw'inkorabara mu gutera ubwoba abatavuga rumwe nawe, ivyo yagumye yiyamiriza. Mu 2018, harabaye imyiyerekano mu gihugu igihe ashakiye kuduza igiciro c'igitoro, mu ntango z'uno mwaka naho haraba impari zikomeye zishingiye ku kiringo c'ubutegetsi bwiwe zatumye abanyaporitike bakomeye bamusaba gutanga imihoho. Kubona ubutegetsi bwiwe bwari bushingiye ku mategeko wenyene yasohora (décrets) mu kiringo c'umwaka wose n'igice inyuma y'aho igihugu kinaniriwe no gutegura amatora y'abashingamateka yari ategekanijwe mu kw'icumi 2019, vyatumye yagirizwa ko yariko ategura intwaro y'igikenye. Umugambi wiwe wo gutegura amatora ya kamarampaka kw'ibwirizwashingiro wabandanije utera inzigo abo bamwagiriza ko yashaka kwongereza ububasha bw'umukuru w'igihugu. Ariko igihe mu kwa kabiri amenyeshereje ko hari umugambi wo kumwica no gutembagaza reta yiwe waburijwemwo, benshi baranse kuvyemera bavuga ko ari amayeri yo kurondera ingene ahendahenda abanya Haiti benshi bari bashavuye. Ariko gusa, n'aho Haiti yagiye ica mu bibazo vya poritike, umukuru w'igihugu yaheruka kwicwa ari ku butegetsi yihswe mu 1915, hari haciye imyaka irenga ijana."	https://www.bbc.com/gahuza/amakuru-57787579
politics	US: Biden yateye igikumu ku mategeko asubiza hamwe imiryango y'abimukira	"Umukuru wa Reta Zunze Ubumwe za Amerika Joe Biden yateye igikumu ku mategeko atatu mu ntumbero yo gusubiza hamwe imiryango y'abimukira yari yatanye ku butegetsi bwa Trump. Yategetse kandi gusubiramwo integuro ijanye n'abimukira yasizwe n'uwo yasubiriye. Mu kugerageza kurwanya abimukira mu buryo buteye kubiri n'amategeko, ubutegetsi bwa Perezida Donald Trump bwari bwatandukanije abakuze batagira ivya ngomwa n'abana babo binjiye baciye ku rubibe rwa Amerika na Mexique. Aya mategeko yateweko igikumu na Perezida Biden agiye gushiraho umurwi uzosubiza mu miryango yabo abana baharurwa hagati ya 600 na 700 batandukanijwe n'abavyeyi babo. Ubutegetsi bwa Trump bwaratandukanije abana n'imiburiburi 5.500 n'abakuze kuri urwo rubibe hagati ya 2017-2018. Abaharanira uburenganzira bwa muntu bavuga ko ubutegetsi bwa Perezida Barack Obama - Perezida Biden akaba yari icegera ciwe - na bwo bwatandukanije abana batari bafise ivya ngombwa n'abavyeyi kuri urwo rubibe, n'ubwo vyabaye gake cane. Rimwe muri aya mategeko ya Biden rizoshinga umurwi uhuriyemwo ibisata bitandukanye - ukazoba urongowe n'umunyamabanga mushasha w'umutekano w'igihugu Alejandro Mayorkas - kugira ngo ahagarikire ibikorwa vy'ugusubiza hamwe imiryango. Itegeko rya kabiri n'irya gatatu yateweko igikumu ma Biden ejo ku wa kabiri ategeka ko hasubirwamo politike y'abinjira n'abasohoka ya Trump yagabanije uburenganzira bwo kuronswa ubuhungiro, igabanya umuvuduko w'abinjira muri Amerika, kandi ihagarika intererano yahabwa ibihugu vy'amahanga. Mw'ijambo yashikirije mu biro vy'umukuru w'igihugu, Biden yavuze ati: ""Tugiye gukora kugira ngo dukureho iceyi twatewe n'ubutegetsi buheruka, tuvugishije ukuri, bwatandukanije abana bubavana mu minwe y'imiryango yabo, ba nyina na ba se babo, ku rubibe ata nteguro n'imwe yo kuzosubiza hamwe abana bakiri mu basho n'abavyeyi babo"". Biden asaba kandi ko hashirwaho itegeko riha uburenganzira bwo kuba mu gihugu, rikaba n'inzira yo gushobora kuronsa ubwenegihugu abimukira badafise ivya ngombwa bashika imiriyoni 11 muri Amerika. Ariko, abihweza ibintu n'ibindi bavuga ko uyu mukuru w'igihugu mushasha yirinze guhindura poritike igumye ya Trump yafashwe mu ntumbero yo kugabanya ibitigiri vy'abinjira mu gihugu mu buryo butemewe n'amategeko ku rubibe rwo mu bumanuko. Ejo kuwa kabiri, mu nama mu biro vy'umukuru w'igihugu, umunyamabanga ajejwe kumenyesha amakuru Jen Psaki yavuze ko ubutegetsi bwiyemeje gushiraho integuro ishira imbere iteka ry'umuntu ijanye n'ubwimukira. Yavuze ariko ko mu gihe iyo nteguro itarajaho, si igihe ""co kwinjira muri Amerika"". Muri politike yo ""kutihanganirana na gato"" abimukira yemejwe mu kwa kane 2018, abimukira bakuze badafise ivya ngombwa binjiriye ku rubibe rwa Amerika na Mexique bafashwe nk'inkozi z'ikibi bacirwa urubanza barapfungwa. Imbere y'aha, ibi vyaha ntivyafatwa nk'ubukozi bw'ikibi. Kubera abana bari kumwe n'abo bapfunzwe batashobora gucirwa urubanza ngo bagirwe n'icaha, ntibemerewe gupfunganwa n'abavyeyi babo, maze bituma bashirwa mu bibanza vyo kubakurikiraniramwo. Amasanamu n'amareresi y'abana bari baryamye ku birago muri ivyo bigo vyari vyarengewe yarateye uburakari mu gihugu, bica bituma Trump ahagarika iyi poritike mu kwa gatandatu uwo mwaka. Mu ndwi iheze, igisata ca Biden kijejwe ubutungane carakuyeho iryo tegeko ku mugaragaro. Hagati aho, ivyo bigo bizibije iminyororo bisanzwe bipfungiwemwo abo bana vyari vyubatswe n'ubutegetsi bwa Obama. Abana baharurwa mu 60.000 bahagaritswe ku rubibe rwo mu bumanuko batari kumwe n'abavyeyi babo barapfungiwe muri ibi bigo mu ci ryo mu 2014. N'aho ibitigiri bidatomotse neza, abategetsi b'igihe ca Obama bavuga ko ivyo gutandukanya imiryango vyari ibintu bitari bikunze kuba mu gihe c'ubutegetsi bwiwe, nk'akarorero, ni mu gihe wasanga hari abiketswe ko bariko bakora magendo. Uwari umuhanuzi mukuru wa Obama ajejwe abinjira n'abasohoka, Cecilia Munoz - akaba mu 2011 yashigikiye cane iyi poritike yo gutandukanya imiryango y'abimukira - yari mu murwi wa Biden wari ujejwe ibikorwa vy'uguhanahana ubutegetsi."	https://www.bbc.com/gahuza/amakuru-55914363
health	Amananiza abafise ubumuga bwa 'albinism' babamwo	Amaso yabo siyo gusa abangamirwa. Uko bafatwa mu kibano binunyurwa n'uko umubiri wabo ubangamirwa, cane cane ubu ubushuhe bwiyongera kubera ihinduka ry'ikirere.	https://www.bbc.com/gahuza/61234211
sports	Ayavugwa mw’igura n’igurishwa ry’abakinyi: Foden, Vardy, Traore, Ronaldo, Gomez, Maddison	Umurwi wo mw’ihiganwa rya Arabia Saoudite Pro League umenyesha ko uzobandanya urondera umusatirizi wa Manchester United, umunya- Portugal Cristiano Ronaldo w’imyaka 37 mu gihe ikibazo ca kazoza kiwe kitotorerwa umuti inyuma y’ihiganwa ry’igikombe c’isi yose. (CBS Sports) Umukinyi wo hagati, umwongereza Phil Foden w’imyaka 22, yemeye amasezerano mashasha y’igihe kirekire muri Manchester City aho azohembwa amapawundi 225.000 ku ndwi. (Mail) Manchester United na Chelsea iriko irakurikiranira hagufi umusatirizi wa Leicester City Jamie Vardy w’imyala 35 yahoze akinira umurwi nserukiragihugu w’Ubwongereza, akaba asigaje umwaka umwe gusa mu masezerano yiwe. (90min) Tottenham ishobora kuvuvudikira umukinyi wo ku ruhande wa Wolves  Adama Traore w’imyaka 26, mu gihe yonanirwa no kuronka umukinyi wo hagati wa Roma umutaliyano Nicolo Zaniolo w’imyaka 23. (90min) Sampdoria yemeye igiciro c’imiriyoni 16,7 z’amapawundi ku mukinyi wo hagati wa Brentford umunya Danemark, Mikkel Damsgaard w’imyaka  22. (Sky Sports) Manchester City yatanguye ibiganiro na Anderlecht ku munya-Espagne akina inyuma ku ruhande rw’ibubamfu Sergio Gomez w’imyaka 21, mu gihe yobura Marc Cucurella w’imyaka 24 asanzwe akinira Brighton. (Times) Brighton iriko kandi iraraba ko yorondera umukinyi w’inyuma wa RB Leipzig umunya-Espagne Angelino kugira ishobore gusubiriza Cucurella asanzwe ariko araronderwa na Chelsea. (Sky Sports Germany iciye kuri Mail) Sergio Aguero ntatahura igituma umurwi yahoze akinira Manchester City wafashe ingingo yo guha Chelsea umusatirizi w’umwongereza Raheem Sterling w’imyaka 27. (Metro) Leicester yanse igiciro kigira kabiri c’imiriyoni 40 z’amapawundi gitangwa na Newcastle ku mwongereza akina hagati James Maddison w’imyaka 25. (Sky Sports) Newcastle iriko kandi irarondera umwongereza Harvey Barnes w’imyaka 24 akina hagati muri Leicester . (Guardian) Umukinyi w’inyuma wa Leicester Wesley Fofana yerekanye ko ashobora kuva muri King Power Stadium mu gukura Leicester City mu bimuranga ku mbuga hwaniro. Chelsea irarondera uyu mufaransa w’imyaka 21 muri rino ci. (Leicester Mercury) Fulham yegereye umunya-Côte d’Ivoire akina muri Manchester United  Eric Bailly w’imyaka 28 imusaba ko yoja kuyikinira. (Football Insider) Chelsea iripfuza kugura umwongereza akina inyuma muri Southampton  Kyle Walker-Peters w’imyaka 25. (Guardian) Everton ntiriko irarondera kugarukana umwongereza akina hagati Ross Barkley w’imyaka 28, canke umusatirizi w’umubirigi Michy Batshuayi w’imyaka 28, n’aho yipfuza aba bakinyi bompi bakina muri Chelsea. (iSport) Sevilla iri hafi yo gushika ku masezerano n’umunya-Brezili akina inyuma ku ruhande rw’ibubamfu muri Manchester United  Alex Telles w’imyaka 29. (Fabrizio Romano) Umufaransa akina inyuma muri Chelsea  Malang Sarr ashobora guhitamwo kwimukira muri Monaco hakuja muri Fulham isanzwe iriko irarondera uyu mukinyi w’imyaka 23. (Standard) West Ham yasubiye kurondera umukinyi wo ku ruhande wa Burnley umunya- Côte d’Ivoire Maxwel Cornet w’imyaka 25, mu gihe ikiri mu rugamba rwo kurondera umunya-Serbia akina muri  Eintracht Frankfurt Filip Kostic w’imyaka 29. (Mail) Umukinyi w’inyuma wa Arsenal umunya-Espagne Pablo Mari w’imyaka 28 ari hafi yo kwimukira mu murwi Monza wo mu Butaliyano. (Mail) Sheffield United yagiye imbere y’imirwi ya Brighton, Southampton na Leicester mu rugamba rwo kurondera umwongereza James McAtee w’imyaka 19 akina muri Manchester City. (Athletic)	https://www.bbc.com/gahuza/articles/cje817rgprxo
religion	France: Umuriro wadutse mw’isengero nkuru rya Nantes	"Isengero rikuru Saint-Pierre-et-Saint-Paul  ryo mu gisagara ca Nantes mu Bufaransa ryatewe n'umuriro w'icaduka. Abajejwe kuzimya imiriro y'ivyaduka barenga 60 nibo bashitse kuri iryo sengero kugira bagerageze kuwuzimya nk'uko bivugwa n'ibiyamakuru vyaho. Nta wuzi icateye uwu muriro. Amasanamu ava aho ivyo biriko biba yerekana umuriro n'umwotsi biva muri iyo nyukabwa. Uyu muriro wadutse haciye umwaka umwe gusa uwundi muriro ukoze ibara kw'isengero rikuru Notre-Dame mu gisagara ca Paris, rimwe mu mitungo ya kahise k'u Bufaransa. Televiziyo BFM TV, itangaza ko abapolisi muri ico gisagara ca Nantes kiri mu buraruko bushira uburengero bw'u Bufaransa batumweko hafi isaha imwe n'iminota 44 mu gatondo. Umwe mu babibonye avuga ko yashobora kubona uwo mucanwa ari muhira, hafi y'iryo sengero. Avuga ko yakanguwe n'urwamo rudasanzwe rw'inkengeri. Ati: ""Ku vyo mbona, ni uko umwotsi utera wongerekana"". Iryo sengero sibwo bwa mbere riterwa n'umucanwa. Mu 1972, umuriro warasambuye igisenge caryo, bituma ryugarwa mu kiringo c'imyaka itatu ririko rirasubirwamwo."	https://www.bbc.com/gahuza/amakuru-53455793
health	South Africa: Hoba hagire haze umupfunda wa 5 wa Covid-19?	Abandura Covid muri Afrika y'epfo ku munsi bariyongereye gushika ku rugero rwa 60% hagati yo kuwa gatatu no kuwa kane bigatera impungenge z'uko hoba hagire haze umupfunda ugira gatanu w'iyo ndwara muri ico gihugu. Haraharuwe abantu 9.757 bashasha banduye mu gihe kwandura no kwinjira ibitaro biriko biriyongera ku rugero ruri hejuru, nk'uko bitangazwa n'ikigo c'ico gihugu kijejwe indwara zandukira. Ubushikiranganji bujejwe amagara buvuga yuko ubwoko bubiri bwamuka kuri Omicron ari bwo buriko buratuma ibitigiri biduga, bikigaragaza mu ntara nini zitatu - Gauteng, Western Cape na KwaZulu-Natal. Bamwe mu bahinga b'indwara zandukira bavuga yuko bafatiye ku ruhande rw'ubuhinga, bovuga yuko Afrika y'epfo imaze gushikirwa n'umupfunda wa gatanu wa Covid, kandi bikaba bibaye kare kurusha uko vyategekanywa. Kuwa kane, ikigo c'igihugu kijejwe ivy'amagara, National Department of Health, congeye amezi atatu ku ngingo zimwe zo gukumira iyo ndwara; zirimwo kwambara agapfukamunwa mu mazu, kugabanya igitigiri c'abemerewe guhurira ahantu hamwe co kimwe n'ic'abinjira mu gihugu. Ico kigo cigije inyuma itariki ntarengwa yo gutangaza ingingo zivuguruwe zijanye n'ivy'amagara, kugira habe ukundi kuganira kwa bose nyuma y'ikurwako ry'ibihe bidasanzwe vy'ikiza bimaze imyaka ibiri kubera Covid. Abanye-Afrika y'epfo bari biteze kuja mu bihe vy'ukwisanzura nyuma y'ikurwako ry'amategeko adasanzwe, ariko leta iracariko iragerageza guhangana n'ubuzima busanzwe bushasha. Iki gihugu nico cashegeshwe cane na covid kurusha ibindi ku mugabane kandi cararanzwemo amategeko akomeye cane ajanye no gukumira ikiza. Ariko abajejwe intwaro barahanganye cane n'igitigiri c'abapfa, ubu kikaba kiri ku rugero rw'indwi mu masaha ari hagati ya 24 na 48 aheruka.	https://www.bbc.com/gahuza/amakuru-61354204
politics	Russia: abitwaje inkoho bishe 11 bari mu myimenyerezo ya gisirikare i Belgorod	"Abagabo bitwaje inkoho bishe abantu 11 ejo ku wa gatandatu mu gitero cabaye ahariko hatangirwa inyigisho za gisirikare mu Burusiya . Mu gihe bariko bigishwa gukoresha inkoho, abagabo babiri barugururiye umucanwa ku murwi w’abiyandikishije ngo baje ku rugamba muri Ukraine, nk’uko bitangazwa n’itororokanirizo ry’amakuru rya reta, Ria. Ubushikiranganji bwo kwivuna abansi bw’Uburusiya butangaza ko abakoze iki gitero ari abava muri kimwe mu vyahoze bigize Ubumwe bw’Abasoviyeti, ariko nta zindi nsiguro bwatanze. Aba bantu kandi biciwe mu karere k’Uburusiya ka Belgorod, gahana urubibe na Ukraine. Abandi bantu 15 bakomeretse. Ria  isubiramwo itangazo ry’ubushikiranganji bwo kwivuna abansi rivuga riti: ""Mu gihe abemeye kwitanga ngo baje gufasha mu gikorwa kidasanzwe ca gisirikare [muri Ukraine] bariko bahabwa inyigisho zo gukoresha inkoho, izi nkorabara zabugururiyeko umucanwa n’inkoho ntonto”. ""Ibi vyatumye abantu 11 bicwa. Abandi 15 bakomeretse ku ngero zitandukanye baciye banyarukanwa kw’ivuriro”. Umukuru w’iyi ntara avuga ko ata munyagihugu wa Belgorod yishwe canke ngo akomereke. Mu kwezi guheze, Perezida Vladimir Putin w’Uburusiya yategetse ko Abarusiya 300.000 bigeze kuja mu myimenyerezo ngombwa ya gisirikare batumwako. Iri tegeko ryatumye haduka imyiyerekano mu Burusiya, hamwe n’indiri y’abantu bagerageza guhunga igihugu. Haciye akanya gato iri tegeko risohotse, umusirikare yandika abinjira ku kigo kimwe co muri Siberia yararashwe. Hirya y’ejo, Putin yavuze ko abarenga 200.000 bari bamaze kwinjizwa, akabona ko ata kandi kamo kari gakenewe."	https://www.bbc.com/gahuza/articles/cjmeevjeyx2o
health	OMS itewe impungenge n'ikiza gishasha ca Ebola muri Kongo	Ishirahamwe rijejwe amagara kw'isi OMS rivuga ko ritewe impungenge n'ikiza ca Ebola casubiye kwaduka muri Republika ya Demokrasi ya Kongo. OMS ivuga ko ico kiza ari co gikomeye kimaze kuboneka mu karere k'uburaruko bushira uburengero bwa Kongo. Abantu mirongo itanu na batandatu ni bo bimaze kumenyekana ko banduye Ebola mu ntara ya Equateur kuva ikiza giheruka catangazwa mu kwezi kwa gatandatu. Umuyobozi wa OMS mu karere ka Afrika, Dr Matshidiso Moeti, avuga ko bamwe mu banduye bari mu duce twa kure tugoye gushikamwo. Uwo mudamu yavuze ko bakuye icigwa mu biza biheruka muri iyo ntara nyene mu 2018, ngo kandi abantu barenga 12.000 barahawe urukingo mu ndwi zitandatu ziheze. Mu kwezi kwa gatandatu, abajejwe ivy'amagara batangaje ko ikiza ca mbere kibi muri ico gihugu caheze, mu ntara zitatu zo mu buraruko bushira ubuseruko, cahitanye abantu bashika 2287.	https://www.bbc.com/gahuza/amakuru-53447298
sports	Umunonotsi wa BBC w'umwaka muri Afrika: Ntando Mahlangu	Ntando Mahlangu ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59600819
politics	Kardinali Fridolin Ambongo wa Kinshasa agabisha ko hari umugambi wo kwikebera agace ka DR Congo	"Musenyeri mukuru wa Kinshasa muri DR Congo aragabisha ko hari umugambi wo gushaka kwikebera agace k'ico gihugu uriko utegurwa n'abantu barondera amaronko muri ico gihugu. Mu kiganiro yahaye abamenyeshamakuru inyuma y'urugendo yakoze mu karere k'Ubuseruko bw'ico gihugu mu ndwi iheze, Kardinali Fridolin Ambongo, avuga ko igice cegwa n'uyo mugambi ari igice kiva muri Bunia, ukagenda muri Beni, Butembo, Goma gushika mu misozi ya Fizi. Kardinali Ambongo avuga ko hari ibihugu bifise uruhara muri uyo mugambi, ariko ntabidomako urutoke. Ahamagarira abanyagihugu bose guhaguruka bakiyamiriza abo bantu bagomba kwikebera agace k'igihugu cabo biyise abakongomani. Muri ico kiganiro, Kardinali Ambongo aremeza ko hari abakongomani bakomoka mu bihugu bibanyi nk'u Rwanda na Uganda basanzwe banavuga indimi zivugwa muri ivyo bihugu baje bavamwo. Aravuga abitwa aba Nyamulenge basanzwe baba mu karere ka Fizi na Rutshuru bakomoka mu Rwanda; Abanande baba mu burere bwa Beni  na Butembo, hamwe n'aba Hema baba mu karere ka Ituri, bompi bakomoka muri Uganda. Ku bwiwe, abo bantu nta ngorane kuko babaye mu gihugu imyaka myinshi cane, akemeza ko ari abakongomani mu bandi. Ati: "" Kuri aba bakongomani bavuye mu Rwanda no muri Uganda babaye ng'aha imyaka myinshi, nta muntu n'umwe yoharira ku bwenegihugu bwabo. Ingorane ni abandi baza biyongerako, bagaca bashaka kwiyita abakongomani"". ""Akarorero gaheruka ni abimukira b'abanyarwanda birukanywe muri Tanzania mu myaka iheze bakaruhira kurungikwa muri Congo, ivyo navyo bigatera amakenga n'ishavu, bikerekana kandi ko hari umugambi wo kwigarurira agace k'igihugu"". Kardinali Ambongo avuga ko iyo ngorane yibonekeza no mu gisirikare. Ati: ""Iyo muvuganye n'abasirikare, ubwo nyene uca utahura ko igisirikare cacu cinjiranywe n'abanyamahanga"". Avuga ko ikibabaje ari uko usanga hari bamwe mu bakongomani bari ku butegetsi, haba mu banyepolitike bari ku butegetsi canke mu gisirikare, babibafashamwo. Asaba leta ya Kongo gukora ibishoboka vyose mu rwego rw'imigenderanire  hagati y'ibihugu kugira ngo ""yumvishe ibihugu bibanyi, cane cane u Rwanda, Uganda n'u Burundi ko vyohagarika kurungika abantu bavyo muri Congo"". Kuva ico gihugu cahoze citwa Zaire cadukamwo intambara mu 1996, sibwo bwa mbere cagiriza ibihugu bibanyi kugira uruhara mu ngorane zaco. Ivyo bihugu vyamye bivuga ko ata ruhara zifise mu bibera muri Congo, ko ahubwo ari ibibazo biraba abanye Congo ubwabo. Hampande y'ivyo, Kardinali Ambongo avuga ko n'imirwi isanzwe iriko irarwanira mu karere k'Ubuseruko bwa Congo nayo nyene iri muri uyo mugambi. Atanga akarorero k'umurwi ADF uzwi ko wavuye mu gihugu ca Uganda umaze igihe uriko uhigwa buhongo n'igisirikare ca Congo. Ati: ""ADF y'ubu siyo ADF yo nyayo ya kera twari tuzi. Ni izina bita abo bantu bose bafise umugambi wo kwigarurira agace k'igihugu cacu. Muri abo twasanzemwo abanya Sudani, abanya Centrafique, abantu bava mu bihugu vyose duhana imbibe mu gice co mu buseruko. Kardinali Ambongo asaba abakongomani kurikanura kuko kubw'iwe, uyo mugambi ntushobora kuja mu ngiro badaciye ku bakongomani bo nyene ubwabo. Ati: ""Nivyo ko hari amahanga harimwo n'ibihugu bimwe bimwe bibanyi bishigikiye uwo mugambi, ariko ntiwoja mu ngiro twebwe abakongomani ubwacu tutabishatse"". ""Amakungu ntiyigeze amenyeshwa ko tudashigikiye uyo mugambi. Ndibaza ko twebwe nk'ama congomani duhagurutse, tugafata mu minwe ikibazo co mu buseruko, tukereka ayo makungu ko tutarota dushigikira uyo mugambi, ntushobora kuja mu ngiro"". Amenyesha ko yabonye neza ko abakongomani bo mu karere k'ubuseruko, avuga ko ariko gashaka kwigarurirwa, badashigikiye ko igihugu cabo gisamburwa. Ati: ""Barasambuye Yougoslavie kubera uburere bwashaka kwigenga, baragabura Sudani, kubera Sudani y'Epfo yashaka kwikukira, ivyo navyo nta hantu na hamwe wobisanga muri Congo""."	https://www.bbc.com/gahuza/amakuru-51017789
religion	Uwahoze ari Pope Benedict ntaco yakoze kw'ihohoterwa, biri mu cegeranyo gishasha	"Uwahoze ari Papa Benedicto XVI yarananiwe  no kugira ico akoze ku mabi yo guhohotera abana igihe yari akiri musenyeri mukuru i Munich , nk'uko bivugwa n'amatohoza yo mu Budagi ku bijanye na Ekereziya Katorika. Papa Benedicto, ico gihe yari azwi nka  Josef Ratzinger, yari muri ico kibanza hagati ya 1977 na 1982. Yarahakanye ko ivyo vyabaye. Ariko icegeranyo gishasha ku mabi avugwa ko yakozwe muri kahise cakozwe n'ikigo c'amategeko co mu Budagi kiragiriza uwo yahoze ari umwungere mukuru. Ihohoterwa ryarabandanije igihe yari musenyeri mukuru, nk'uko bivugwa, kandi abapatiri bagirizwa bagumye mu mabanga bari bafise mu masengero bakoramwo. Uwo yahoze ari papa, ubu afise imyaka 94, yabaye indongozi ya mbere ya Ekereziya yatanze imihoho (yeguye)  mu myaka irenga 600 mu 2013, avuga ko arushe. Kuva ico gihe, abayeho mu buzima buhwekereye i Vaticano aho azwi nka papa 'emerite'. Ico cegerenyo gishasha c'ico kigo c'amategeko co mu Budagi citwa Westpfahl Spilker Wastl  casabwe na Ekereziya Katorika. Umunyamategeko Martin Pusch  ashikiriza ico cegeranyo yavuze ati: ""Habiri  muri aho vyabaye  vyakozwe  ku gihe ciwe hanyuma birenzwako amaso na reta."" ""Kuri vyompi, ababikoze bagumye bakora amabanga y'ubupatiri yo kwitaho abantu."" Hari hamwe bivugwa ko yari azi umupatiri yagirizwa guhohotera abana b'abahungu yimuriwe muri diyoseze yiwe, ariko abandanya gukora amabanga yo kwitaho abakristu  - aho hakaba harimwo rimwe na rimwe kugendera no gushigikira  abantu mu kibano iwabo. Uwo yahoze ari Papa bivugwa ko yarungitse impapuro nyinshi z'inyishu ku bibazo vy'ico kigo, aho yerekanye ko ashigikiye iryo tohoza ariko agahakana kuba yarigeze amenya canke yanka kugira ico akoze kuri iryo hohoterwa rivugwa. Ico cegeranyo, yamara, kirimwo  inyandiko zisa n'izerekana bikomeye ko yari ari mu nama aho ico kibazo cavuzwe. Vaticano yavuze mw'itangazo ko izokwihweza ido n'ido ry'ico cegeranyo niyo camara gusohoka. Vaticano yongeyeko iti: ""Nk'uko twongeye guterwa  isoni n'ukwicuza twatewe n'amabi yakorewe abana bakiri bato n'abapatiri, Icicaro Ceranda kirashikirije ko gishigikiye abahuye n'ayo mabi bose kandi kiremeza inzira yo gukingira abatarakura n'uko haba ibibanza vy'aho ata kibi bashobora gukorerwa"". Icegeranyo caheruka ku mabi yakozwe muri kahise mu Budagi cerekanye ko abantu bashika 3.600 mu gihugu cose bari barakorewe amabi n'abantu bo mu mu nzego za ekereziya  hagati ya 1946 na 2014. Benshi mu bayakorewe bari abana bakiri bato kandi bakora nk'abahungu b'abakorezi kuri arutari. Ico cegeranyo gishasha cibanze ku turere twa Munich na Freising  catoye vyihariye ko nibura abantu 497 bakorewe ihohoterwa kuva mu 1945 gushika mu 2019. Uretse uwo yahoze ari papa, ico cegeranyo kiranegura abandi bantu bo muri  ekereziya, harimwo umusenyeri mukuru w'iyo ntara muri iki gihe, Cardinal Reinhard Marx. Abakoze amatohoza basanze nawe hari aho ataco yakoze ku hantu  habiri havugwa ihohoterwa. Uwo mu karidinari aramaze gusaba  Papa François gutanga imihoho mu kwezi kwa gatandatu mu 2011 avuga ko akwiye kwumva nawe hari ico yobazwa ku ""kaga"" k'ihohoterwa riguma rishirwa ahabona. Papa François ariko yaranse ubusabe bwiwe bwo gutanga imihoho. Imbere yaho, papa yari yahinduye amategeko ya Vaticano ajanye n'ivyaha, aho yakajije cane aho ekereziya ihagaze ku vyerekeye ihohoterwa rishingiye ku gitsina."	https://www.bbc.com/gahuza/amakuru-60072926
sports	Umunonotsi wa BBC w'umwaka muri Afrika: Edouard Mendy	Edouard Mendy ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59601925
health	Ubuvyibuhe bukabije ngo 'ntaho buhuriye no kunebwa kw'umuntu'	"Kuvyibuha bikabije si ivyo umuntu ahitamwo kandi kumaramaza umuntu kubera ko avyibushe bituma yiyumva nabi gusumba, nk'uko icegeranyo cakozwe n'abahinga mu vy'inyifato kibimenyesha. Gihamagarira abantu guhindura imvugo, nk'akarorero bakavuga ko umuntu afise 'obesite' ubuvyibuhe bukabije, aho kumwita 'obese'. Ico cegeranyo kivuga kandi ko abahinga mu bijanye n'amagara y'abantu bari bakwiye guhabwa inyigisho zibafasha gufasha no gushigikira abakeneye kugabanya ibiro. Hari isekeza ryakozwe mu minsi iheze n'ishirahamwe rifasha kurwanya cancer ryaneguwe kubera kumaramaza abantu bafise ubuvyibuhe bukabije. Urugero rw'ubuvyibuhe bukabije rwageze kuri 18% hagati ya 2005 na 2017 mu Bwongereza, eka no muri Ecosse, Pays des Gales hamwe na Irlande y'uburaruko. Ibi bisigura ko abantu batari munsi y'umwe kuri bane mu bakuze muri ivyo bihugu bigize Ingoma y'Ubwongereza bafise ubuvyibuhe burenze urugero. Ariko rero iduga ry'urwo rugero ntirishobora gusobanurwa n'uko abantu mu Bwongereza boba baradebukiwe, ahubwo n'izindi mpamvu zigoye gusobanura gusumba nk'uko bivurwa n'abahinga mu nyifato n'ivyiyumviro. Icegeranyo c'ishirahamwe ry'abo bahinga cerekana ko ubuvyibuhe bukabije budaturuka ku bushake buke bwa muntu. Ico cegeranyo cerekana ko abantu bafise ivyago kuruta abandi, vyo kugira ubuvyibuhe bukabije, ari ababa baravukanye kamere yo kuvyibuha, canke ababa mu buzima butuma barya birenze canke bakoresha inguvu gake. Uwundi mugwi ico cegeranyo kivuga ni abantu baba mu bice birangwamwo ubukene usanga bafise umwitwarariko urenze, ibibazo vy'ubuzima vyinshi canke ihungabana. Ngo usangakandi ari abantu bataronka amahirwe yo gukora ibikorwa bituma ingingo z'umubiri wabo zinonoka, canke ndetse ngo bagire uburyo bukwiye bwo gufungura ibifitiye umubiri akamaro. Ivyo umuntu aba yaraciyemwo bishingiye ku vyiyumviro n'inyifato navyo nyene  birafise uruhara muri iki kibazo c'ubuvyibuhe bukabije, aho usanga hafi ica kabiri c'abantu bakuze bavyibushe birenze, usanga baraciye mu bibazo mu buto bwabo. Umwitwarariko uturutse ku kumaramazwa kubera ubuvyibuhe, aho usanga gutwenga umuntu avyibushe bimutera kwiyanka, ivyo ibigo vy'amagara y'abantu, abaganga, abaforoma n'abajejwe gufata ingingo bavuga, bitera uwuvyibushe kurya no kurushaho kwongereza ibiro. Umwongereza akora ibiganiro vyo gutwenza James Corden aherutse  kunegura abamaramaza abafise ubuvyibuhe bukabije, agira ati, ""iyiba gutwenga abavyibushe vyatuma umuntu atakaza ibiro, nta bana bavyibushe baba basigaye mu mashure"" . Dr Angel Chater, niwe yanditse ico cegeranyo c'abahinga akaba akurikira inyigisho z'amagara n'inyifato muri Kaminuza ya Bedfordshire. Avuga ko abahinga mu bijanye n'inyifato bashobora gukoresha ubumenyi bwabo mu kwigisha abaganga n'abandi bakozi bo mu gisata c'amagara y'abantu, kugirango bamenye uko bafata abafise ikibazo c'ubuvyibuhe bukabije. Yagize ati 'iyo aba kuvura abafise ubuvyibuhe bukabije vyari ibintu vyoroshe, nta mpamvu twoba twaranditse iki cegeranyo'. Kubwa Dr Angel Chater, ngo ushobora kuba ufise ubushake bwose, ariko biturutse ku kutabona ibifungurwa nyavyo, kubaho nabi no kutaba waragize intango nziza mu buzima, ugasanga biragoye kugabanya ibiro. Abahinga bavuga ko leta zari zikwiye kwitaho ikibazo c'ubuvyibuhe bukabije nk'ico kunywa itabi. Umuyobozi nshingwabikorwa w'umugwi w'abahinga mu nyigisho z'inyifato n'ivyiyumviro mu Bwongereza Sarb Bajwa, avuga ko hashize imyaka harabaye utwigoro dutandukanye kuri leta. Utwo twigoro ngo ni utwo gufasha abanywi b'itabi kuriheba, kandi ngo hariko haribonekeza igabanuka ry'ibitigiri vy'abarinywa, ndetse n'ivy'ingwara riteza. Agira ati: ""Abahinga mu bijanye n'inyifato barafise ubuhinga bwo gufasha leta gukora nk'ivyo ku bafise ikibazo c'ubuvyibuhe bukabije"". Ku bwiwe ngo bashobora gufasha, ""atari gusa mu kwerekana amayira umwe wese abikeneye ashobora gufashwamwo, ariko kandi no mu kugira leta inama yo gushiraho imigambi izofasha abantu kworoherwa mu kwirinda ico kibazo c'ubuvyibuhe kitarabashikira"". Mugabo rero, abahinga mu bijanye n'inyifato ntibemeranya n'iciyumviro co gufata ubuvyibuhe bukabije nk'ingwara kuko, nk'uko babivuga, ngo bishobora kugabanya inguvu zikwiye gushirwa mu guhindura inyifato, kandi arico gishobora gufasha gusumba."	https://www.bbc.com/gahuza/amakuru-49815166
health	Incanco za Covid: Ikinyoma 'kiranyaruka gusumba umugera'	"Mu gihe incanco za Covid zugururiwe abanyagihugu bose mu Bwongereza, hari bamwe - cane cane abirabure bakiri bato - bakizifiseko amadidane. Abirabure bakuze nibo cane cane bakunze kugira amadidane, mu gihe abari hagati y'imyaka 18-21atari benshi bemera guterwa urucanco, nk'uko bivugwa n'ikigo kijejwe kwegeranya ibiharuro (ONS). Umurwi w'abanyamakuru bategura ikiganiro If You Don't Know (nimba utazi) c'iradiyo yegukira BBC, BBC Radio 1Xtra, baganiriye na bamwe muri bo bavuga ko bimwe mu vyabitumye ari ibihuha. Urubuga rwa YouTube rwarafuse amareresi arenga ibihumbi 900 mabi canke akwiragiza ibihuha kuri Covid kuva mu kwa kabiri 2021, nk'uko biri mu cegeranyo cashikirijwe iki kiganiro. Umwe mu bantu bagize amadidane yo kwakira urucanco kubera ibihuha bica ku mbuga ngurukanabumenyi kuri rwo ni Grace. Ni umuforoma w'indwara zifatira mu mutwe mu kigo kijejwe ubuvuzi mu Bwongereza NHS, bivugwa ko wewe yaronkejwe urucanco zigitangura gutangwa. Uyu mugore  w'imyaka 25 wo mu karere ka Milton Keynes avuga ati:  ""Nari maze igihe kirekire ntashaka no kurwumva"". ""Izi mbuga hwaniro zavuga ayamuhe, zibwira abirabure ko bazoba ingumba, bashaka kutumara twese"". Uretse ko ata vyemezo ko izi ncanco zitera ibibazo mu bijanye n'ivyo irondoka haba ku bagore canke ku bagabo, abahinga bavuga ko ivyo bidashoboka. Ibivugwa ku mbuga hwaniro bitandukanye n'ibi  ni ibinyoma. N'aho ivyo bihuha vyamutesheje umutwe cane, Grace ntiyatevye kubona ko ata bundi buryo bwo gusubira mu buzima busanzwe utaronse urucanco - ari co gituma yahavuye yemera kuruterwa. Sharnie Crooks ni umunyeshure ava i Londes, akaba yafashe ingingo yo kwirengagiza urucanco muri uyu mwanya, ""kubera gusa rumaze igihe gito"". Uyu mwigeme w'imyaka 19 aratinya ko rushobora kuzomugirira ingaruka mbi muri kazoza kubera rukozwe ningoga rugashirwa kw'isoko gihutihuti. Ati: ""Jewe ku bwanje numva umengo igihugu carihuse cane kwemeza uru rucanco, rero nico gituma nahisemwo kurindira kugira ngo habanze hakorwe ubundi bushakashatsi"". Avugira muri iki kiganiro, Tosin Sotubo, umuganga w'umwiraburekazi, avuga ko yumvise ibintu nk'ibi vyose bivugwa ku rucanco kandi ko yumvise abafise amakenga nk'aya Sharnie. Ati: ""abantu bafise amakenga ko uru rucanco rwihutishijwe cane, bibaza nimba tutariko turarugerageza, nimba koko tuzi ingaruka mbi rushobora kugira, mu gihe abandi nabo bafise amakenga ashingiye ku kwemera"". Muganga Tosin aremeza ko vyabaye ngombwa ko abanza akicara akiyumvira we nyene ubwiwe ku bijanye n'ingene uru rucanco rwihutishijwe. Ariko avuga ko abantu bakwiye gutahura ko ""ubushakashatsi n'ishingiro ry'urucanco vyari bisanzwe biri mu vyariko birakorwa imyaka itari mike"" ibihugu vyo kw'isi bikaba vyaciye bishiramwo amafaranga menshi kugira ngo hahingurwe incanco za Covid kandi ku murindi munini. ""Izi ncanco nta ntambwe n'imwe zasimvye, zaraciye mu nzira zose zikenewe ku bijanye n'umutekano wazo nk'uko bigenda ku zindi ncanco zose"". Kandi uru rumaze kwemezwa igenzura rirabandanya kugira ngo barabe ko rutohava rugira izindi ngaruka mbi canke ingorane zindi muri kazoza. Avuga ko ikindi kintu gitera amadidane, ari ubudasa bumaze igihe kirekire mu bijanye n'amagara y'abantu hagati y'abazungu n'inkehwa atari abazungu, nk'ibijanye n'urugero rw'impfu z'abavyeyi bapfa bariko baribaruka. Abakenyezi b'abirabure mu Bwongereza barakunze gupfa bivuye ku ngorane bagira mu gihe co kwibungenga no kuvyara ugereranije n'abagore b'abazungu nk'uko vyerekanwa n'icegeranyo cakozwe mu 2019. Dr Tosin agira ati: ""Rero iyo ubonye ubwo budasa n'ingene abirabure ari bo bakunze kugira ibibazo ugereranije na bagenzi babo b'abazungu, uteregerwa kwibaza nimba koko turiko turakora uko twategerezwa gukora"". ""Dutegerezwa kuvugana n'abirabure tukabigisha, tukabereka aho ukuri kuri"". Avuga ko rimwe na rimwe bisa nk'aho ""ibinyoma bikwiragira cane gusumba uwu mugera"", akongerako ati: ""Biratangaje ingene ikinyoma gishobora guhanahanwa kugera kure kandi ugasanga ari co cabaye 'ukuri'."" Hagati aho, arahimiriza abantu kwakira izi ncanco: ""Uterwa uru rucanco ku nyungu z'isi yose""."	https://www.bbc.com/gahuza/amakuru-57627506
business	Burundi: Rusansuma y’abashomeri, bamwe barizeye akazi abandi bati ‘nta gishasha’	"Igikorwa catanguye ku wa gatandatu uheze co kwandika urwaruka rwahejeje amashure rudafise akazi kizobandanya kubera ubwinshi bwabo, ni mu gihe vyari vyitezwe ko kirangira kw'isaha zitandatu ejo ku wa mbere. Mu minsi itatu, leta y'u Burundi ivuga ko yashoboye kwandika abashika 245.000, ariko kandi ko gushika ejo ku wa mbere hari hakiri benshi bakirindiriye kwandikwa. Abandikwa bavuga ko babazwa vyinshi harimwo ibijanye n'amashure bize hamwe impamyabushobozi bafise, igihe bayizonkeye, n'ibindi. Ntaco babwirwa uretse ko ari rusansuma rw'abashomeri bariko barakora. Bamwe bavuga ko ibi nyene vyabaye no mu myaka myinshi bandikwa buri mwaka, bakabona ko ata gishasha, ariko ubu bamwe barizigiye ko leta ishobora kubafasha. Igihe arahiza abashikiranganji ba leta yiwe, Perezida Evariste Ndayishimiye yatangaje ko yiyemeje gushigikira urwaruka ""cane cane bamwe bafise impapuro z'umutsindo ariko batararonka ico bakora"". Umwe mu bavuganye na BBC, hampande y'amashure n'impamyabushozobi, avuga ko yabajijwe ubwoko bw'akazi yipfuza canke umutahe abona yoshobora gukoresha mu gihe yoba afise umugambi wo kurangura. Mu gihe abiyandikisha ari abahejeje amashure bakirondera akazi nk'uko binavugwa n'ubushikiranganji bw'intwaro yo hagati, uyu mushomeri avuga ko ataco babwirwa kuri iki. Ati: ""Nta wuzi ko bagomba kuduha akazi, canke imitahe, gushika ubu turarindiriye"". Uwundi mukenyezi atipfuje kuvugwa amazina yavuganye na BBC, avuga ko ico babwiwe conyene ari uko hariko hakorwa rusansuma y'abashomeri. Ati: ""Jewe sinibaza ko ari akazi bashaka kuduha, kuko ivy'akazi baheruka gukoresha ikibazo, abaronse bararonse. Ariko baratubwira ko bibaye ngombwa tuzoja hamwe hanyuma bakaduha imitahe tugakorera hamwe"". Uyu afise icizere gito kuko ngo sibwo bwa mbere yandikwa kuva ahejeje amashure. Ati: ""Nama mbona batwanditse bigaherera iyo, turamenyereye kwiyandikisha. ""Kuva umwaka wa mbere mpejeje amashure mu 2014 nta mwaka urengana batatwanditse. Maze imyaka itandatu nguma nandikwa, ariko nta cahindutse"". Hagati aho, aremeza ko iri yandikwa ry'ubu ritandukanye n'iryari risanzwe rihari afatiye kuvyo yabajijwe. Yongerako ati: ""Mfise icizere ko nzohava nkaronka umutahe kuko muvyo bambajije barambajije umutahe noba nkeneye kugira nshobore kurangura umugambi wo kwiteza imbere"". BBC yashatse kuronka insiguro kuri kino gikorwa kimaze iminsi ine co kwandika abahejeje amashure ariko batigeze baronka akazi, uruhande rwa leta ntaco rwashimye gutangaza bikiriko birakorwa. Hagati aho, mw'ijambo ryiwe arahiza leta nshasha Perezida Evariste Ndayishimiye yavuze ko mu migambi yiwe itandatu yihutirwa harimwo kuzamura urwaruka, cane cane abahejeje amashure batararonka akazi. Bwana Ndayishimiye yagize ati:""Abo nibo cane cane nshaka ko bazoba intwazangabo zirongora abandi mu rugamba rwo kugwanya ubukene ku rwego rw'intango"". ""Aho bukera tugira dushware mu makomine yose agize Uburundi, tuje kwegeranya urwo rwaruka mu kibiri, batwereke imigambi bafise, bashaka gukora. ""Aho tuzosanga batoye kworora tuzobafasha kworora, aho tuzosanga batoye uwundi mugambi, tuzowubafasha"". Ikiriho ni uko biboneka ko abashomeri biyandikisha ari benshi cane mu gihugu, nk'uko vyemezwa n'ubushikiranganji bw'intwaro yo hagati, umutekano n'iterambere ku rubuga rwabwo rwa Twitter. Ubu bushikiranganji buvuga ko ku munsi wa mbere gusa batanguye ico gikorwa handitswe abashika 45.000. Mu gihe gushika ku mugoroba w'ejo ku wa mbere, abashika 245.000 ari bo bari bamaze kwandikwa mu gihugu cose, abandi barenga 35,000 bari baraye bategerejwe kwandikwa."	https://www.bbc.com/gahuza/amakuru-54167691
politics	Afghanistan: Abamenyeshamakuru bavuze uko bakubiswe n'aba Taliban	"Muri Afghanistan bamenyeshamakuru bavuga ko bakubiswe, barapfungwa n'aba Taliban igihe bariko baragerageza kwegeranya amakuru yerekeye imyiyerekano. Ifoto ziriko zirakwiragizwa ku mbuga hwaniro zerekana abamenyeshamakuru babiri b'ikinyamakuru Etilaatroz bafise imiramu inyuma yo guhagarikwa ku mugwa mukuru i Kabul. Umwe muri bo, Taqi Daryabi, yabwiye BBC ko yajanywe ku gituro c'igipolisi aho yasunaguwe yongera arakubitwa. Ku musi wa gatatu, Abamenyeshamakuru ba BBC barankiwe gufata amasanamu. Daryabi ari kumwe n'uwufata amasanamu Nematullah Naqdi, barakurikiranye imyiyerekano y'abapfasoni i Kabul kuri uyu wa gatatu. Mu nyuma, bajanywe ku gituro c'igipolisi aho bavuga ko bakubiswe hakoreshejwe inkoni, intsinga z'amatara hamwe n'indembo. Inyuma y'amasaha make, bararekuwe n'aba Taliban ata nsiguro zitanzwe. Yabwiye umumenyeshamakuru wa BBBC i Kabul, Secunder Kermani ati:""Banjanye mu kindi cumba baca bambohera amaboko i mugongo. Naciye nigira inama yo kutabagwanya kuko nibajije ko bashobora guca bankubita gusumba. Naciye ndyama hasi kuburyo nkingira isura. ""Umunani muri bo baciye baza batangura kunkubita --- bakoresheje inkoni, indembo z'igipolisi hamwe n'intsinga - ikintu cose bari bafise mu minwe. Ibi bikomere vyo mu maso vyavuye ku migere y'ibirato bankubise. ""Nataye ubwenge hanyuma baca barahagarika. Baciye banjana mu yindi gorofa ahari agasho baca bansigayo."" Daryabi yavuze ko yataye ubwenge inyuma yo gukubitwa, hanyuma inyuma y'amasaha nk'abiri yaciye arekurwa. ""Sinari nkibasha gutambuka ariko baguma batubwira ngo tunyaruke. Nababara cane gose."" Nematullah Naqdi yavuze ko abagwanyi b'aba Taliban bagerageje kumutwara kamera agitangura gufata amasanamu y'abari mu myiyerekano. Naqdi yabwiye itororokanirizo ry'amakuru rya AFP ati:""Umwe mu ba Taliban yamponyoye mu mutwe aca afyonyorera isura yanje kw'isima. Bankubise mu mutwe ... niyumviriye ko bashaka kunyica."" Yabajije igituma bariko barakubitwa, baca bamwishura:""Ugira imana ko udaciwe umutwe."" Itororokanirizo ry'amakuru rya Tolo rivuga ko umumenyeshamakuru waryo afata amasanamu yahagaritswe arapfungwa n'aba Taliban mu kiringo c'amasaha atatu. Ishirahamwe mpuzamakungu ata ho ryegamiye rya CPJ rivuga ko abamenyeshamakuru 14 ari bo bafashwe mu nyuma baza kurekurwa muri iyi misi ibiri iheze. Umuhuzabikorwa w'ishirahamwe CPJ mu karere ka Aziya  Steven Butler agira ati:""Aba Taliban ntibatevye kwerekana ko ivyo bari bemeye ko bazoreka abimenyeshamakuru vyigenga bigakora mu bwigenge rwari uruhendo."" ""Dyhamagarira aba Taliban kwubahiriza ivyo bemeye, guhagarika gukubita no gupfunga abamenyeshamakuru bari mu kazi kabo, no kureka ibimenyeshamakuru bikore mu bwigenge ata bwoba."" Mu ntango z'iyi ndwi,aba Taliban, bigaruriye igihugu cose ca Afghanistan mu kiringo c'indwi zitatu, bamenyesheje abagize reta bose b'abagabo bagiye kurongora ico gihugu. Kuva ico gihe, baciye babuza imyiyerekano, bavuga ko itemewe kiretse habonetse uruhusha bwo mu bushikiranganji bw'ubutungane."	https://www.bbc.com/gahuza/amakuru-58505948
business	Haribonekeza ubukene bwa Amstel ndende na bock mu Burundi	"Haraciye igihe mu Burundi hibonekeza ubukene bw'ikinyobwa ca Amstel ndende, hamwe na Amstel ngufi bita bock nk'uko abakunzi b'izi nzoga babivuga. Abihereza ivyo binyobwa bavuga ko bisigaye ari umuzi w'ibuye, bikaba ngombwa ko bihereza Primus canke Royal badakunda, canke bakanywa za skol bavuga ko ziva mu gihugu c'u Rwanda, zigurishwa ku giciro kiri hejuru. Umwe ati: ""Si benshi bashoboye kwigurira skol kuko zirazimvye"". Hampande y'inzoga za Amstel, haranavugwa kandi n'ikena ry'amafanta yo mu bwoko bwa coca. Ikompanyi Brarudi iremera ko izo nyobwa zikenye, ariko ko ikibazo kiri ahanini ku bakiriya b'umurengera muri kino gihe. Aho ni mu gihe hari abibaza ko vyoba bitumwa n'ikena ry'amafaranga y'agaciro. Remy Ndayishimiye ajejwe kumenyesha amakuru mw'ihinguriro ry'inzoga Brarudi, aremeza ko iyo ngorane iriho ariko ko bakora ibishoboka kugira ngo bayitorere umuti. Ati: ""Mu gihe nk'iki, turonka abanywanyi b'umurengera, ariko Brarudi iriko irakora ibishoboka vyose kugira ngo ishobore gushimisha abakiriya bayo"". Kuva Uburundi bwinjiye mu ngorane za politike mu mwaka wa 2015, ibihugu biteye imbere bimwe vyahagaritse imfashanyo vyahora biha ico gihugu, ivyagize ingaruka mbi ku butunzi bwaco. Ibanki y'isi ivuga ko mu 2015 ubutunzi bw'Uburundi bwagabanutse ku rugero rwa -3.9%, mu 2016 bukagabanuka ku rugero rwa -0.6%, mu 2017, ariko bukaduga kuri 0.5% nayo mu 2018 bukaduga kuri 1,6%. Iyi banki ariko ivuga ko iri duga ryo mu myaka ibiri iheze ari rito cane ugereranyije n'ivyo igihugu gikenera, ikena rikomeye ry'amafaranga y'agaciro, ihagarikwa ry'intererano z'amakungu ivyo bikagira ingaruka mbi ku rudandazwa rw'ibiva hanze."	https://www.bbc.com/gahuza/imikino-49190937
entertainment	MISS KAYANZA: Neilla Mutoniwimana niwe yatsinze, imbonekarimwe ku Batwa mu Burundi	"""Ni iteka rinini kuri jewe nk'umukobwa w'umutwakazi kubona narashoboye gutsinda ihiganwa rya Miss Kayanza, ibitari bimenyerewe mu gihugu ko ubwoko bw'abatwa buja mu mahiganwa nk'ayo"". Uyo ni Neilla Mutoniwimana, umwigeme w'umutwakazi yatsindiye ihiganwa rya Miss Kayanza, aho avuga ko yiteguriye no kuja mu yandi mahiganwa ku rwego rw'igihugu. Miss Kayanza ni ihiganwa rihuza abigeme bo mu ntara ya Kayanza ryatanguye kuva mu mwaka wa 2012 rikaba ritegurwa n'umurwi Umuco w'aba SCOUT. Yatowe mu bandi umunani bari muri iryo higanwa rigize icenda ryabaye ku wa 01 /01/2020, inyuma y'amezi atatu yose bari bamaze bitegura. Kubwo ishirahamwe ryateguye uyo mwigeme, intsinzi ya Neilla Mutoniwimana, ni amateka adasanzwe muri kahise k' u Burundi. Neilla Mutoniwimana ni umutwakazi yiga mu mwaka wa 12 kw'ishure ryisumbuye rya Muhanga avuka ku mutumba wa Gashibuka, ya zone na komine Muhanga  mu ntara ya Kayanza. Avugana na BBC, umwigeme Mutoniwimana ahanura abandi bigeme b'abatwakazi kureka kwikumira bakaja hamwe n'abandi, maze bashobore kugira uruhara mu kintu ico ari co cose giteguwe mu Burundi. Kubw'iwe, iyo wikumiriye, n'abandi baragukumira. Ati: ""Narerekanye neza ko na twebwe dushoboye mu bintu vyose. Jewe sinikumira, iyaba narikumiriye sinari gushobora kuja muri iri higanwa. Nagize umwete kugira ngo nshobore kuvyifatamwo neza"". Ku bateguye ihiganwa, uyo mwigeme yerekanye ubukerebutsi budasanzwe. Gilbert Biziyaremye arongoye  umuhari wa SCOUT mu ntara ya Kayanza ariwo wateguye iryo higanwa avuga ko vyabanezereje kuko bwari ubwa mbere babonye umwigeme w'umutwakazi asumbije abahutukazi n'abatutsikazi bari basanzwe batsindira iryo higanwa. Ati: ""Mu gihe turiko turabategura twabona umengo ntavyo azoshobora, vyabonetse ko yari yibitse, maze ibintu bikomeye cane aca avyerekanira imbere y'abarorerezi"". ""Nivyo ko hahora hatsinda abahutukazi n'abatutsikazi gusa, ariko abibaza ko twoba twashize imbere ivyo ubwoko kugira ngo nabo baserukirwe sivyo na gato, yarabasumbije"". Neilla Mutoniwimana yateguwe n'ishirahamwe Fondation FEMIDEJABAT risanzwe ririko rirategura ihiganwa MISS INAKARANGA  rizohuza abigeme b'abatwakazi mu gihugu cose. Nk'uko bivugwa na Isaac Bakanibona, umunyamabanga nshingwabikorwa wa FEMIDEJABAT akaba kandi ariwe ahagarariye MISS INAKARANGA, iryo higanwa rifise intumbero yo guhimiriza abigeme b'abatwa no kubategura kugira ngo bazoshobore kwitabira ihiganwa rya MISS BURUNDI. Bwana Bakanibona  yabwiye BBC ko ari ibintu bihimbaye kubona umwana bateguye ashoboye guhiganwa n'abandi mbere akanabatsinda. Ati: "" Twaramuhimirije twongera turamurungika kuja guhiganwa n'abandi bigeme bo mu Kayanza, arashikiriza imigambi y'imbonekarimwe yatangaje abari aho bose ku buryo yabonetse ko ari intwari n'incabwenge idasanzwe"". Ahimiriza Abarundi n'amakungu ko boshigikira abigeme b'abatwakazi, eka n'abandi bigeme bose baboneka ko basigaye inyuma mu mateka kugira ngo nabo bashobore gufashwa, maze batere intambwe bashike ku rugero abandi bariko. Ati: ""Kuko birerekana neza ko ata muntu n'umwe, iyo ashigikiye canke afashwe mu mugongo, atoshobora ikintu ico ari co cose"". Mutoniwimana yarushije abariko bahiganwa nawe mu migambi yashikirije yo guteza imbere abigeme b'abatwakazi hamwe n'abandi bigeme muri rusangi, mu kubahimiriza kuja hamwe n'abandi, bakaja mu mashure bakirinda imbanyi z'ishushu zituma abigeme bamwe batabandanya amashure. Bwana Bakanibona avuga ko muri rusangi abigeme b'abatwa bakwije ibisabwa vyose muri ayo mahiganwa ahuza abigeme, ariko ko igikenewe ari ukubafata mu mugongo. Ati: ""Twebwe nta bwoba dufise, no mw'ihiganwa rya MISS BURUNDI, ni ryategurwa neza, turizeye neza ko abo bana bacu tubandanya dutegura bazovyifatamwo neza bagatahana ikibanza ciza"". Mu Burundi, Abarundi bo mu bwoko bw'Abatwa ni inkehwa zari zaribagiwe mu buzima bw'igihugu kuva imyaka itari mike, bamye bikumira, aho wasanga no mu kugabangana ubutegetsi bataharurwamwo. Hagati aho, amasezerano y'amahoro yateweko igikumu mu mwaka wa 2000 agatuma intambara yari yari yadutse hagati y'Abahutu n'Abatutsi mu 1993 igaharara, yarategekanijwe ibibanza vy'Abatwa mu bisata bitandukanye bigize ubuzima bw'igihugu. Haranatangujwe mbere n'amashirahamwe afise intumbero yo guhimiriza Abatwa kugira ngo bikangure baje hamwe n'abandi. Hagati aho, n'aho bamwe bariko barajijuka, haracibonekeza abatari bake bikumira, bakabona ko bobo atari nk'abandi barundi bagenzi babo b'Abahutu n'Abatutsi."	https://www.bbc.com/gahuza/amakuru-50980865
entertainment	"Burundi: Isabukuru Buja Sans Tabou yahagaritswe kubera ""abatimbo bambaye ikoti"""	"Ubushikiranganji bufise urwaruka mu nshingano zabwo mu Burundi bwahagaritse isabukuru yariko irabera mu gisagara ca Bujumbura kubera umugwi w'abavuzi b'ingomba bambaye umwambaro uzwi nka ""costume"". Amasanamu yahanahanywe ku mbuga hwaniro yerekana abatimbo bari bitabiriye isabukuru Buja Sans Tabou, bavuza ingomba bambaye amakoti n'amapantalo na karuvati bashizeko. Bisanzwe bizwi ko mu muco w'ikirundi ingomba zivuzwa n'abantu bambaye umwambaro w'imbega. Ku mbuga hwaniro bamwe baguye mu gahundwe bakagira bati ivyo ni uguta umuco, abandi nabo bati nkumbure ni iterambere, ntawogaya ikitarageragezwa. Ariko mu gihe isabukuru yitwa ""Buja Sans Tabou"", canke ""Buja itagira umuziro"" ugenekereke mu kirundi, hari abibajije igituma bobuzwa kwambara uko bashatse naho boba bariko baravuza ingoma z'ikirundi. Mw'itangazo ryasohowe n'umushikiranganji ajejwe ivy'ishirahamwe ry'akarere ka Afrika y'ubuseruko, urwaruka, inkino hamwe n'umuco ryasohotse uno munsi, uushikiranganji Ezechiel Nibigira amenyesha ko iyo ngingo yafashwe mu ntumbero yo gukingira ""Umurage w'Umuco kama w'u Burundi"". Yongeye ko yuko vyavuye ""ku nyifato yerekanywe itubahirije intambo yubashwe cane y'Umurisho w'Ingoma z'Ikirundi, yigaragaje ku munsi wo kwugurura isabukuru Slam Buja Sans Tabou"". Ngo muri iyo sabukuru ""abavuzi b'ingomba barihaye uruhusha rwo kwiyereka bambaye 'tenue de ville (costume)' "" ku bw'izo mpangu ngo Ubushikiranganji bujejwe ivy'ishirahamwe ry'akarere ka Afrika y'ubuseruko, urwaruka, inkino hamwe n'umuco ""buhagaritse ubu nyene ibikorwa vya Buja Sans Tabou"". Haraciye imyaka irenga itandatu ingoma z'u Burundi zishizwe ku rutonde rw'umurage w'isi n'ishami rya ONU rijejwe umuco n'inyigisho, UNESCO. Abatunganije iyo sabukuru yagomba kumara iminsi itanu kuva ku tariki 7 gushika ku tariki 11 z'uku kwezi, ntaco barabivugako."	https://www.bbc.com/gahuza/amakuru-60308158
health	Mali: Umugore yavyaye abana icenda, Dr Rurangwa ati: 'Ntabwo bintangaje'	"Umugore w'umunya Mali yaraye avyaye abana icenda, kimwe mu bintu vy'imbonekarimwe. Halima Cissé w'imyaka 25 yavyaye ejo ku wa kabiri abakobwa batanu n'abahungu bane mu bitaro vyo muri Maroc aho yari asanzwe arwarijwe, nk'uko bivugwa n'umushikiranganji wa Mali ajejwe amagara y'abantu, Fanta Siby. Yavyaye abo bana bose abanje gukorwa (césarienne). Ibipimo vya échographie yafashwe muri Mali no muri Maroc vyerekana ko umupfasoni Cissé yari kuvyara abana indwi, ivyuma bikaba bitashoboye kubona abandi bana babiri. Ejo ku wa kabiri, Dr. Siby yavuze ko izi nzoya na nyina wabo ""bameze neza"". Ariko bazosubira muhira inyuma y'ikiringo c'indwi zitari nke. Arakengurukira cane abaganga ba Mali na Maroc ""berekanye ubuhinga budasanzwe maze uyu muvyeyi agashobora kwibaruka aba bana"". Itororokanirizo ry'amakuru Reuters rivuga ko iyi mbanyi y'umupfasoni Cissé yatangaje cane ico gihugu co mu burengero bwa Afrika n'abategetsi baco - ivyatumye igihe cose hari akagoranye aba bategetsi baca bihutira kumusimbana muri Maroc. Umuvugizi w'ubushikiranganji bw'amagara y'abantu muri Maroc, Rachid Koudhari, yabwiye itororokanirizo ry'amakuru AFP ko atari yiteze ko hari umuntu ashobora kuvyara abana benshi nk'abo mu gihugu. Dr Rurangwa Théogène, muganga w'abagore ku bitaro vya gisirikare vy'u Rwanda (Rwanda Military Hospital), yabwiye BBC ko atatangajwe n'uko uyu muvyeyi wo muri Mali yavyaye abana icenda, kuko ari ibintu bishoboka n'aho bidakunze kubaho. Dr. Rurangwa avuga ati: ""Akenshi biba muri 'artificial fecundation' [uburyo bwo gusama butari ubwa kamere], [ariko] na 'division' [kwicamwo ibice kw'intanga] isanzwe [birashoboka]"". ""...nk'uko umuntu avyara amahasa [impanga mu Kinyarwanda], bishobora kuba ko umuntu avyara amahasa menshi"". ""Hari urubuto rumwe rushobora kuvyara benshi mu gitereko c'umugore iyo rwahuye n'intanga imwe y'umugabo..."" ""Canke urubuto rumwe rumwe rw'umugore rugahura n'intanga imwe imwe y'umugabo..."""	https://www.bbc.com/gahuza/amakuru-56991387
health	Covid: India yagize igitigiri ca mbere kinini kw'isi c'abanduye mu gihe oxygene nayo ikenye	"Ubuhindi bwatangaje  abantu bashasha 314.385 batowe  coronavírus mu masaha 24 - igitigiri ca mbere kini gitowe ku munsi umwe ata handi na hamwe cari bwashikweko kw'isi. Abapfa biyongeyeko 2.104 muri ico kiringo, naco nyene nico gitigiri ca mbere kinini Ubuhindi bushitseko ku munsi umwe. Bitumye ico gihugu gishika  hafi ku miriyoni 16 z'abantu bazwi icese ko banduye, ikibanza ca kabiri inyuma ya Reta Zunze Ubumwe za Amerika zigeze  ku miriyoni 31.9 bazwi. Ubuhindi bwugarijwe n'umurindi ugira kabiri wo kwandura, nabwo ubukene bukabije bw'umwuka wo guhumeka (oxygene) bukaba bwongereje ubwoba ku nzego  z'ubuvuzi zarengewe. Vyatumye sentare nkuru  y'i Dehli igera aho iruha ikanegura ingene reta mpuzantara iriko iritwara muri ico kibazo ca oxygene muri ico gisagara. Igihe bariko barasoma urubanza rwazanywe n'umuntu afise ibitaro bitandatu vyigenga, abacamanza bavuze bati: ""Ibi  biteye isoni. Dukeneye kumenya ico reta iriko irakora ku bijanye  n'uko haboneka oxygene mu Buhindi"". Sentare yategetse reta gukora ku buryo oxygene iva aho ihingurirwa igashikira neza ibitaro mu gihugu cose. Hari abantu benshi bamaze gupfa muri ico gihugu barindiriye kuronka umwuka , n'ubwo bitoroshe kumenya ingene igitigiri cabo kingana. N'imbuga  hwaniro aho mu Buhindi zuzuyeko ubutumwa  bw'abatabaza basaba umwuka. Abantu isinzi usanga bakoraniye  imbere y'ibitaro mu bisagara bikuru bikuru vyuzuye abarwayi gushika aho ata kibanza na kimwe gisigara. Hagati aho abategetsi bo mu ntara ikomerewe cane kurusha izindi ya Maharashtra  batangaje ko  hongeweko izindi ngingo zo kugerageza kwirinda ikwirakwira ry'iyo ndwara kuva kuri uyu wa kane ku mugoroba, mu gihe ihanganye n'iyongerekana rikomeye ry'abafatwa. Iyo ntaya yari isanzwe iri muri gahunda yo kuguma mu rugo amasaha atari make y'umunsi kuva itariki 14 z'ukwezi kwa kane. Maharashtra niyo ntara ya mbere itunze cane mu Buhindi ikaba ari nayo irimwo igisagara c'ivyashara vyinshi vy'amafaranga, Mumbai. Ninayo yagumye ari ikirimbiro rikomeye rya Covid kuva ico kiza  cadutse,  yonyene ikaba irimwo ica kane c'abandura uwo mugera mu gihugu. Maharashtra ni nayo ntara imaze  gupfamwo abantu benshi kurusha izindi ntara zose, bagera ku 67. 468. Ariko n'ubwo impfu zakomeje kwiyongera, urugero rw'abapfa ugeraranije ruracari hasi. Vikas Pandey, umunyamakuru wa BBC News i  Delhi avuga ko telefone yiwe buri igihe iba iriko irahamagarwa n'abagenzi bihebuye basaba ico yobafasha mu kurondera igitanda mu bitaro hamwe n'imiti. Avuga ko  hari bamwe ashobora gufasha n'abandi atako ari bugire. Ati : "" Ndazi ubwanje abarwayi benshi bamaze gupfa kuko batashoboye kuronka oxygene hakiri kare. N'ibintu bibabaje cane ku miryango kwumva ko ibitaro ababo baba bariko baravurirwamwo  vuba bigiye  kuba ata mwuka bifise"". Vikas Pandey avuga ko gushika ubu reta yakoze ku buryo ata kaga gokomeye karaba, ariko biruhuta cane ko ibitaro bironswa oxygene kugira bishobore kwitaho ibitgiri vy'abarwayi biguma vyiyongera. Avuga ko abahinga bibaza igituma ibintu bimeze uko mu gihe mu kwezi kwa mbere umuvuduko w'iyo ndwara wasa n'uwahagaritswe. Asigura ko ako kanya k'agahengwe katakoreshejwe kugira hongerezwa uburyo bwo kwitaho abarwayi. Avuga ko ubu rero abanttu bariko baravyishura ku rugero aho ''twese dusanga ataco turi bufashe"". Icateye uwo murindi mushasha ni igiki? Ubuhndi bwugarijwe y'iyongerekana rinyaruka cane ry'abandura mu kwezi guheze, ryatewe no gufata minenerwe ingingo zo kwirinda, hamwe n'isabukuru ry'aba Hindu ryitabiriwe na miriyoni z'abantu ukongerako amoko mashasha y'uwo mugera, harimwo ubumaze kwihindura kabiri. Ubwo bwatowe muri 61% y'ibipimo vyafashwe muri Maharashtra , nk'uko vyerekanwa n'ikigo c'igihugu kiraba indwara z'imigera. N'amakoraniro y'amatora - arimwo na ministre wa mbere Narendra Modi - nayo ntiyahagaritswe mu ntara ya West Bengal, ahabaye amatora ku bice ku bice  mu ndwi ziheze. N'uyu munsi hari ahari kuba amatora ariko reta yahagaritse ingingo yo kuyabandanya."	https://www.bbc.com/gahuza/amakuru-56844691
entertainment	Ntahokatarondererwa: Josiane Kwizera yahisemwo gufotora, abavyeyi bashaka ko yiga kuvura	"Uwo mwigeme w'imyaka 27 yahejeje amashure yisumbuye mu gisata c'ubumenyi (scientifique), abavyeyi biwe bipfuza ko abandanya mu gisata c'amagara y'abantu ariko we ahitamwo kwiyigisha gufotora. Avuga ko yakunze umwuga wo gufotora kuva akiri umwana. Ati: ""Kuva nkiri umwana narakunda gufotora. Narakina ibintu vyo gufotora nkoresheje telefone canke ibindi bikoresho"". Josiane avuga ko ahejeje amashure yisumbuye yinginze abantu benshi ngo bamwigishe uwo mwuga ariko benshi baramwankira. Umwe gusa ni we yamwemereye mu 2018. Josiane Kwizera avuga ko yatanguye kubikora nk'umwuga mu 2019, n'aho abavyeyi biwe bo bipfuza ko yokora umwuga wo kuvura abantu. Agira ati: ""Abavyeyi bashaka ko mbandanya kwiga ivyo kuvura, ariko jewe nahisemwo gufotora kuko ari vyo nkunda. ""Ubu ndaronka amasoko yo gufotora abana, mu manza z'isabukuru n'iz'ubugeni. ""Ndaniyigisha nkoresheje inyabwonko kandi maze kumenya vyinshi."" Kwizera avuga ko ubu, afashijwe n'uwo mwuga wo gufotora, hari vyinshi atakizera ku bavyeyi. Agira ati: ""Ubu ndirihira inzu nkoreramwo, nariguriye camera-foto yo mu bwoko bwa Canon izimvye cane, ndagura akamoto n'inyabwonko. ""Ndafasha n'abavukanyi banje nanje nkifasha ntarinze kugora abavyeyi."" Josiane Kwizera ahanura urwaruka gukura amaboko mu mpuzu ngo bironderere akazi. Ati: ""Ubu si nka kera aho abavyeyi bacu baheza ishure basanga akazi kabarindiriye, akazi n'ukukarondera. ""Ugaye akazi, ntuba uzi ico ushaka gukora."""	https://www.bbc.com/gahuza/amakuru-60822139
politics	Burundi: Umugambwe CNL uvuga ko abawo bariko barapfungwa ikivunga ku karenganyo	"Umugambwe CNL utavuga rumwe n'ubutegetsi mu Burundi uvuga ko abanywanyi bawo benshi bamaze gupfungwa kuva aho abitwaje ibigwanisho batanguriye gutera Uburundi, mu gihe uvuga ko ataho bahuriye n'abo bakora ivyo bitero. Agathon Rwasa arongoye CNL yabwiye BBC ko abo mu butegetsi bavuga ngo ""abarobere ntibaza mu Burundi CNL itabizi, itabirimwo"", bikaba impamvu yo guhohotera abanywanyi babapfunga. Gushika mu ndwi iheze CNL ivuga ko abantu bayo barenga 50 bari bamaze gupfungwa, mu gihe gupfunga n'abandi bavuga ko bibandanya hirya no hino mu gihugu. Kuva kuwa mbere w'iyi ndwi, BBC yagerageje kuvugana n'ubushikiranganji bujejwe ubutungane hamwe n'ubujejwe umutekano, gushika ubu ntibirashoboka. Umugambwe CNL watsinzwe amatora y'umukuru w'igihugu n'ay'abashingamateka yabaye mu mezi aheze, ufatwa nk'umukeba akomeye w'umugambwe CNDD-FDD uri ku butegetsi. Bwana Rwasa agira ati: ""Dutangazwa rero nuko abitwa ko boba barateye bemanga ivyo bintu mugabo bakaja gufata aba CNL kandi ataho duhuriye navyo."" Bwana Rwasa avuga ko abarongoye CNL mu ntara ya Bururi mu ndwi iheze bakoze inama ku murango, aho basanzwe bayikorera ariko baza kwagirizwa gukora inama mu buryo butemewe n'amategeko. Ati: ""Ku munsi wa mbere baciye bafata babiri mu nyuma baja guhiga n'abandi, ubu abahagarariye umugambwe mu makomine yose [ya Bururi] barapfunzwe. Abo n'abandi bose ba CNL bamaze gupfungwa muri ico bo bita uruhigi, Bwana Rwasa avuga ko bakorerwa irementanya ariko benshi ntibanashikirizwe ubutungane. Umushikiranganji ajejwe ubutungane ntiyasubije BBC ku cifuzo co kumubaza ku bivugwa na Bwana Rwasa, we avuga ko niba hari abantu bakoze ibitero bidakwiye kubazwa ""abantu bitekaniye ngo ni uko gusa utabiyumvamwo."" CNL ivuga ko hafi abantu 100 bayo bapfunzwe mu ndwi zidashika zibiri ziheze. Bwana Rwasa yabandanije agira ati: ""Ico dusaba ni uko umwe wese yokubahirizwa mu burenganzira bwiwe, bakumva ko Uburundi atari ubw'aba CNDD-FDD gusa, n'uwundi Murundi uwo ari we wese afise uburenganzira yaba ari mu mugambwe canke atari mu mugambwe. ""Kandi ko ata muntu yozizwa umugambwe arimwo kuko umuntu aja mu wo ashaka."" Bwana Rwasa, yagize amajwi 24% mu matora y'umukuru w'igihugu mu kwezi kwa gatanu, asaba ko ata Murundi akwiye kurementanirizwa kandi uwagirizwa icaha akwiye kugezwa muri sentare. Ati: ""Mugabo ibihimbano ngo abarobere ntibaza mu Burundi CNL itabizi itabirimwo, CNL si yo ijejwe umutekano, si yo ijejwe imbibe, no mu ntwaro ntiturimwo, intwaro bayigungiyeko bibananiye nibemere ko bibananiye mugabo bareke guhohotera abantu."" Uruhande rujejwe umutekano hamwe n'ubutungane ntaco bishuye BBC ku bivugwa na CNL."	https://www.bbc.com/gahuza/amakuru-54245884
politics	Russia nayo yirukanye abakora mu buserukizi bwa US mu kuyisubiriza mu ndumane	"Uburusiya bwirukanye abakora mu buserukizi bwa Reta Zunze Ubumwe za Amerika 10, abategetsi bakuru umunani ba Amerika nabo bashirwa ku rutonde rw'abatemerewe kwinjira muri ico gihugu, ingingo yafashwe mu kwihora Amerika ku bihano yabufatiye ku wa kane. Muri abo bantu batemerewe kwinjira mu Burusiya harimwo umukuru w'igisata kijejwe igendereza FBI hamwe n'umushikirizamanza mukuru wa Amerika. Ibiro vy'umukuru w'igihugu vya Amerika, Maison Blanche/White House bivuga ko Amerika yafatiye ibi bihano Uburusiya kubera igitero co ku nyabwonko za ""Solarwinds"" mu mwaka uheze, itoteteza buriko bukorera Ukraine hamwe rero no kwivanga mu matora ya 2020. Ibi bihano bije mu gihe hari icuka kibi hagati ya Washington na Moscou. Uburusiya buherutse kwegereza abasirikare ibihumbi n'ibihumbi hafi ya Ukraine, mu gihe Amerika nayo iriko yegereza ibikoresho vy'intambara ku kiyaga cirabura (Mer Noire/Black Sea), ivyatumye umushikiranganji ajejwe imigenderanire w'Uburusiya agabisha Amerika. Mu kwezi guheze, Amerika yaragirije abategetsi indwi b'Uburusiya hamwe n'ibisata birenga cumi vya reta ko bifise uruhara mu guha isumu wa munyaporitike atavuga rumwe n'ubutegetsi bwa Vladimir Putin, Alexei Navalny. Uburusiya buvuga ko ata ruhara bubifisemwo. Hagati aho, Perezida Joe Biden wa Amerika aherutse gusaba mugenziwe w'Uburusiya Vladimir Putin ko bobonana - iciyumviro Moscou yakiriye neza ubu ikaba iriko iracihweza. Moscou yategetse abakora mu buserukizi bwa Amerika cumi kuva mu gihugu. Yabujije kandi abategetsi umunani kwinjira mu gihugu. Muri aba harimwo: Abakora mu buserukizi bwa Pologne batanu nabo nyene bategetswe gutekera imizigo yabo bakagenda, inyuma y'aho ico gihugu naco cirukaniye abategetsi batanu b'Uburusiya. Hampande yo kwirukana cumi bakora mu buserukizi bw'Uburusiya, Amerika kandi iragiriza abategetsi hamwe n'inzego zegamiye reta 32 zagirizwa kugerageza kwivanga mu matora ya Amerika mu 2020 ""no gukwiragiza amakuru atari yo"". Ibigo vya Amerika bijejwe ubutunzi navyo nyene vyabujijwe gusubira kugiriranira imigenderanire y'ubucuruzi n'ibigo bikoresha amafaranga y'ama 'roubles' (akoreshwa mu Burusiya) kuva mu kwa gatandatu."	https://www.bbc.com/gahuza/amakuru-56783233
entertainment	Aurlus Mabele: Rurangiranwa mu muziki wa Congo (Brazzaville) 'yahitanywe na coronavirus'	"Umunyamuzika rurangiranwa wo muri Kongo (Brazzaville) Aurlus Mabele yaguye mu bitaro ku murwa mukuru w'Ubufaransa, Paris, afise imyaka 67. Ubutumwa bwashizwe ku mbuga hwaniro n'abagenzi hamwe n'umuryango wiwe buvuga ko yahitanywe na coronavirus ariko ibi ntibiremezwa. Abafana biwe bamwita umwami wa soukous - umuziki w'umudiho unyaruka wo muri Kongo ukundwa hose muri Afrika. Umukobwa wiwe, umuririmvyi w'umufaransakazi Liza Monet, yanditse ubutumwa kuri twitter kuwa kane avuga ko se yahitanywe na coronavirus. Yanditse ati ""nishwe n'amarira."" Uwari mu mugwi umwe nawe wa Loketo, Mav Cacharel, nawe yanditse kuri Facebook ko yahitanywe na coronavirus. Umutunganya-bikorwa wiwe (manager), Kimmy Ouetenou, ariko yabariye BBC Afrique ko  bitaremezwa ko yahitanywe na coronavirus kandi ko yari afise ibibazo vy'amagara amaranye igihe. Yinjijwe ibitaro ejo kuwa kane aca acikana uwo munsi nyene. Mabele, azina ryiwe ry'ukuri ari Aurélien Miatshonama, yavukiye Brazaville aca yimukira mu Bufaransa mu myaka y'1980. Indirimbo ziwe zakunzwe zirimwo iyitwa Embargo. Bwana Ouetenou yavuze ko batanguye kuganira na leta ya Kongo kugira barabye ko yoshingurwa mu gihugu ciwe. Hagati aho, isandugu yiwe izoshirwa mu kibanza izobikwamwo gushika ingendo zahagaritswe kubera coronavirus zisubiriye, nk'uko bivugwa na Rose-Marie Bouboutou wa BBC Afrique. Mabele yashikanye injana ya soukous kw'isi yose Vyashikirijwe na Gaïus Kowene, BBC News, Kinshasa Akoresheje izina ryiwe Aurélien Miatshonama, Mabele yashinze umugwi Les Ndimbola Loketo ari kumwe n'abagenzi biwe i Brazaville basohora zimwe mu ndirimbo zakunzwe cane muri Afrika mu myaka 1970, nk'indirimbo Embargo, Zebola na Waka Waka. Mu nyuma, yaje kwimukira i Paris aho yashinze uwundi mugwi, Loketo, bisigura amafyinga mw'ilingala - ururima bakoresha kenshi mu ndirimbo za soukous, rukanavugwa cane mu burengero bwa Kongo-Kinsasa na Kongo-Brazzaville. Mu gihe yagurishije inkurikirane z'indirimbo (albums) zirenga imiriyoni 10 mu mwuga yari amazemwo imyaka irenga 30, Aurlus Mabele yashikanye soukous hanze y'imbibe za Afrika, ayishikana kure kw'isi."	https://www.bbc.com/gahuza/amakuru-51981470
politics	Kuki abasaba ubuhingiro bariko barungikwa mu Rwanda, hagenda bangahe?	Bamwe mu bashika kurondera ubuhungiro muri UK bazorungikwa mu Rwanda kugira ivyabo vyo gusaba ubuhungiro vyigwe n’ico gihugu. Uwo mugambi ugiye kugeragezwa ku kiringo c’imyaka itanu uzorungika bamwe mu mpunzi mu Rwanda, kugira baje gusaba ubuhungiro muri ico gihugu. Aba mbere bitezwe kurungikwa kuri uyu wa kabiri itariki 14 ukwezi kwa Ruheshi (kwa 6). Uwo mugambi werekeye cane cane abimukira bakiri bato kandi bakiri bonyene (celibataires) bashika baciye mu buryo reta ivuga ko  ‘’bunyuranye n’amategeko, bubangamye canke budakenewe,” nko mu bwato canke mu kwinyegeza mu ma kamyo. Umushikiranganji wa mbere w’Ubwongereza Boris Jonhson yavuze ko Urwanda arirwo ruzokwitaho abarungitsweyo, rubahe amahirwe angana mu kuronka ubuzi  n’ibindi vya nkenerwa. Uwari we wese yinjiye mu Bwongereza inyuma y’itariki ya 1 Nzero (ukwezi kwa mbere) ashobora kurungikwa, ataho kugarukiriza ku gitigiri, nk’uko umushikiranganji wa mbere yavuze. Ubwa mbere abantu 37 ni bo bari kurungikwa ku wa kabiri, ariko ubushikiranganji bw’intwaro yo hagati mu gihugu bwabwiye BBC ko intambamyi zifatiye ku mategeko zagabanuye cane ico gitigiri. Ubushikiranganji bw’intwaro yo hagati buvuga ko abantu umunani aribo baja kurungikwa muri iyo ndege, ariko ishirahamwe ry’abagiraneza Care4Calais rivuga ko abo bantu ari indwi gusa. Umunyamabanga wa reta ajejwe imigenderanire Liz Truss yashimangiye ko indege yo ku wa kabiri ija guhaguruka, n’aho yoba itwaye abantu bari ku rushi. Yongeyeko ati: ‘’N’ubwo boba batari ku ndege y’uyu munsi, bazogenda mu ndege zikurikira zizoja mu Rwanda.” Amashirahamwe y’abagiraneza n’abashingwamanza bahagarariye  abarondera ubuhungiro batanguje urugamba rushingiye ku mategeko rwo kurwanya uwo mugambi , bavuga ko bafise amakenga ku gateka ka zina muntu. Ku wa mbere sentare isubiramwo imanza  yanse kubuza indege kujana mu Rwanda aba mbere mu basaba ubuhungiro ku rubanza rwari rwashingishijwe na  sendika Public and Commercial Services Union hamwe n’amashirahamwe y’abagiraneza Care4Calais na Detention Action. Hari n’izindi ntambamyi zishingiye ku mategeko nazo zija kwumvirizwa muri sentare imbere y’uko indege ihagaruka. Asylum Aid ivuga ko ukurungika abarondera ubuhungiro ari akarenganyo kuko ata mwanya ukwiye uhari kugirango baronke ubwunganizi mu mategeko kandi bunguruze urubanza rw’uburenganzira bwo kuguma mu Bwongereza. Ayandi mashirahamwe aharanira agateka ka zina muntu afise amakenga niba Urwanda koko ari igihugu gitekanye co kurungikamwo abo bantu, akagabisha ko uwo mugambi uteye kubiri n’amasezerano y’ishirahamwe rya Buraya yerekeye agateka ka zina muntu. Umushikirangani wa mbere yavuze ko reta yari yabonye hakiri kare ko hazoba ‘’abashingwamanza bakerebutse” bazobera intambamyi uwo mugambi. Yagirije abaharanira uburenganzira kurondera ko  “ikibazo c’abimukira  kirabwa imiryango yuguruye”, avuga ko   bikenewe cane ko ”hahagarikwa ibikorwa vy’imigwi vy’inkozi z’ikibi” vyo kujabutsa abantu mu kinyegero. Amakuru avuga ko Urwanda rwasubiyemwo amazu y’uburaro hafi y’umurwa mukuru Kigali kugura azokwakire abo bimukira barungikwa bavuye mu Bwongereza. Ico gihugu gisanzwe gihaye indaro impunzi 150.000 ziva mu  bihugu bibanyi vy’Uburundi  na Repuburika ya Demokrasi ya Congo. Rusanzwe ruhaye indaro kandi abimukira bagerageje kujabuka Mediterranee baja i Buraya baciye muri Libya. Bamwe bakora nk’abarimyi, abandi nk’abakozi bo mu ngo. Benshi nta kazi bafise, babeshejweho n’imfashanyo ya reta y’ama pound 35 (arenga ibihumbi 40 vy’amafaranga y’Urwanda) ku kwezi. Reta y’Urwanda ivuga ko igihugu cakoze ‘’igitangaro’’ c’iterambere kuva mu 1994, igihe jenoside yahitana abantu barenga 800.000. Amafaranga umunyagihugu yinjiza ku mwaka yariyongeye cane kuva ico gihe. Imyaka yo  kuramba  yiyongeye incuro icumi kuva mu 1990 ishika ku 69. Ariko abashika 70 kw’ijana ku  banyagihugu miriyoni 13, babeshejweho n’ukurima, bisigura ko barya, badashora ivyo bimbura. Reta ivuga ko ugusaba ubuhungiro mu Bwongereza ubu bitwara miriyaridi 1,5 z’ama pound ku mwaka, ayarenga miriyoni 4,7 z’ama pound akaba akoreshwa buri munsi mu kuriha amahoteri abimukira batagira uburaro  bashirwamwo. Kubakura mu Bwongereza n’indege zakoteshejwe vyatwa ama ama pound arenga 13.000 ku muntu mu 2020. Umushikiranganji w’intwaro yo hagati Tom Pursglove yavuze ko amafaranga angana miriyoni 120 z’ama pound y’ibanze azoheza agakurikirwa n’ayandi azohabwa Urwanda mu gihe ruzoba rubandanya kwakira abandi. Ubwongereza bugiye gushira kandi miriyoni 120 z’ama pound mw’iterambere n’izamuka ry’ubutunzi vy’Urwanda. Yavuze ko amafaranga azosohoka “asa n’ayangana n’ayo dusanzwe dusohora muri iki gihe ku basaba ubuhungiro”, kandi ko “ku gihe kirekire, mu kugabanya umuzo, ivyo bizodufasha kubika amafaranga”. Ariko, uwukurikirana ibibazo vyo mu ntwaro hagati mu mugambwe utavuga rumwe n’ubutegetsi Yvette Cooper yavuze ko “amafaranga yose azokoreshwa azoba menshi kurusha”. Habaye igereranywa n’amafaranga Austrialia isohora kugira ama dosiye y’abarondera ubuhungiro muri ico gihugu yigirwe hanze, ayo nayo akaba yangana na miriyoni 546 z’ama pound mu 2021-22. Liz Truss  yanse kuvuga amafaranga indege yo ku wa kabiri izotwara, ahubwo avuga ko ikiguzi ku gucuruza abantu no kurondera ubuhungiro mu buryo butemewe n’amategeko bitwara amafaranga  “menshi cane” umutangakori. Uwo mugambi wo mu Rwanda wamenyeshejwe ubwa mbere na reta y’Ubwongereza itariki 14 Ndamukiza (ukwezi kwa kane). Hagati y’itariki 18 Ndamukiza na 5 Ruheshi (ukwa gatandatu), abarondera ubuhungiro bashika 3.599 nibo bizwi ko bajabutse mu bwato buto buto, hakurikijwe ibitigiri bitangwa n’ubushikiranganji bwo kwivuna abansi. N’ubwo abo bantu ari bake ugereranije na 4.554 binjiye hagati ya Ndamukiza na Ruheshi 2021, igitigiri gishobora kwiyongera  niyo haboneka  ibiharuro vyose vy’ikiringo co hagati ya Ndamukiza na Ruheshi. Mu mwaka wose wa 2021, abantu 28.526 bazwi ko bajabutse mu bwato buto buto – bavuye ku 8.404 mu 2020. Igitigiri cose c’uyu mwaka citezwe ko kizoba kiri hejuru cane kuruta mu mwaka uheze, nk’uko bivugwa  n’abarongoye sendika Border Force. Mu 2021, 75 kw’ijana y’abaje bari abagabo bari hagati y’imyaka 18 na 39. Abashika 5 kw’ijana bari abagabo bafise imyaka irenga 40, 7 kw’ijana bari abagore bafise imyaka irenga 18, abana bafise munsi y’imyaka 18 bangana na 12 kw’ijana (muri abo batatu kuri bane bakaba bari abahungu). Imbere y’aho abanya-Iran nibo bari benshi mu baza - 80 kw’ijana mu 2018, na 66 kw’ijana mu 2019. Ubu vuba abantu barushirijeho kuba uruvange rw’ibihugu barurukamwo. Abanya-Iran bashika 30 kw’ijana y’abaza mu bwato buto buto mu mwaka uheze, mu gihe 21 kw’ijana bari abanya-Iraq, 11 kw’ijana abanya-Eritrea na 9 kw’ijana b’abanya-Syria hakuwrikijwe ibiharuro bitangwa n’ubushikiranganji bw’intwaro yo hagati.	https://www.bbc.com/gahuza/articles/cd1xxxw0dpeo
health	Covid-19: umushikiranganji wa mbere wa France avuga ko Omicron igenda nk'umuravyo	"Ubwoko bushasha bwa Covid-19, buzwi kw'izina rya Omicron buriko ""burakwiragira ku muvuduko w'umuravyo"" i Bulaya, kandi buboneka ko ari bwo bugiye kwiganza mu Bufaransa gushika mu ntango z'umwaka uza, nk'uko umushikiranganji wa mbere w'Ubufaransa Jean Castex agabisha. Aya majambo yayashikirije ku wa gatanu hasigaye amasaha makeya ngo Ubufaransa bufate ingingo zo kuzibira ingenzi zinjira zivuye mu Bwongereza. Gushika ubu, Ubwongereza nico gihugu ca mbere kibangamiwe gusumba ibindi mu karere, aho ejo ku wa gatandatu, abashika hafi 25.000 ari bo bamenyekanye ko banduye Omicron. Ku mugabane wose, abajejwe amagara y'abantu bahanganye bikomeye n'igihuhusi c'abandura ku bwinshi. Ingingo zindi ziramaze gufatwa mu Budagi, muri Irlande no mu Buholande, mu gihe abategetsi b'ibi bihugu bariko bita ku rutare ngo bahagarike iki kiza. Abarenga imiriyoni 89 nibo bamaze kumenyekana ko banduye Covid-19 i Bulaya nayo imiriyoni 1.5 bakaba bamaze guhitanwa n'iki kiza, nk'uko vyerekanwa n'ibiharuro vya vuba i Bulaya. Umushikiranganji w'amagara y'abantu w'Ubudagi Karl Lauterbach yabwiye abanyamakuru ko igihugu ""gitegerezwa kwitegura guhangana n'ikiza tutari bwigere duhura"", mu gihe igisata c'amagara y'abantu camaze kumenyesha ko Ubufaransa, Norvège  na Danemark ari ""ibihugu bibangamiwe cane"" kubera ibitigiri vy'abandura bigenda vyiyongera cane muri vyo. Ejo ku wa gatandatu, abashikiranganji bajejwe amagara y'abantu ku rwego rw'uturere basavye reta ya Berlin gufata ingingo ruhasha ku binjira bavuye mu Bwongereza kubera ibitigiri vy'umurengera vy'abandura Omicron muri iki gihugu. Ubwongereza bwatangaje ibitigiri binini gusumba vy'abandura Covid ku musi ugira gatatu bwikurikiranya - aho abarenga 93.000 banduye - abenshi muri bo bakaba banduye Omicron. Ku wa gatanu, Ubufaransa bwarugaye imbibe zabwo ku ngenzi ziva mu Bwongereza. Si co gihugu conyene kiriko kirafata ingingo ruhasha zo kuzibira. Mu ntango z'ino ndwi turiko turangiza, Ubutaliyano, Ubugiriki na Portugal vyatangaje ko ingenzi ziva mu bihugu vy'Ubumwe bwa Bulaya zishitse zitegerezwa kwerekana ibipimo vyerekana ko batanduye  - baba mbere n'abakingiwe. Mw'ijambo yashikirije imbere y'uko izi ngingo nshasha zitangura gushirwa mu ngiro, umushikiranganji Castex yavuze ko izi ngingo zerekeye ingenzi ziri mu zindi nyinshi zafashwe mu ntumbero yo guhagarika iki kiza. Zimwe muri zo harimwo kugabanya umwanya uri hagati y'urucanco rwa kabiri n'urwa gatatu, gutegeka amazu y'uburiro ko abinjira muri yo bategerezwa kuba baricandagishije mu buryo bwuzuye, hamwe no gutandukana mu modoka zunguruza abantu. Vyongeye, ibirori vyose bijanye no guhimbaza umwaka mushasha vyarahagaritswe. Umushikiranganji w'amagara y'abantu avuga kandi ko reta igiye gutangaza ingingo nshasha mu mwaka uza ku bagihigimanga kwicandagisha, akavuga ko ari ibintu ""bidashobora kwihanganirwa ko imiriyoni nkeya z'Abafaransa banka kwicandagisha bata ubuzima bw'igihugu cose mu kaga"". Ejo ku wa gatandatu, umushikiranganji w'amagara y'abantu w'Ubufaransa Olivier Veran yavuze ko gushika kuri 10% vy'abanduye mu gihugu  banduye ubu bwoko bwa Omicron. Nk'uko ibiharuro bitangwa n'ikigo kijejwe kurwanya coronavirus muri ico gihugu kivyerekana, Ubufaransa bufise urugero rw'abandi bashasha bandura barenga 48.000 ku musi. Hagati aho, mu Buholande, abahinga mu vyo amagara y'abantu bavuga ko igihugu ari ngombwa ko gifata ingingo ""ruhasha"" za guma mu rugo, nk'uko bivugwa n'ibinyamakuru vyo muri ico gihugu. Umushikiranganji wa mbere Mark Rutte avuga ko Omicron ari bwo bwoko bushobora kuba bwiganje mu gihugu gushika mu kwa mbere, nk'uko bimeze mu Bufaransa. Kuva mu mpera z'ukwa cumi na rimwe, ububare, amazu y'uburiro hamwe kandi n'amaduka hafi yose vyategetswe kwugara gushika isaha cumi n'imwe z'umugoroba gushika isaha cumi n'imwe z'agatondo. Iyi ngingo yategerezwa gukurikizwa gushika imbere ya Noweli/Noheli, ariko ikazotegerezwa kubandanya gushika ku wa 14 z'ukwa mbere. Igisata c'ingenzi muri Irlande kivuga ko kibabajwe n'amategeko mashasha agiye gushirwa mu ngiro kuva ku wa mbere avuga ko ububare, amazu y'uburiro, amazu y'ibikino na za sinema, vyose bizotegerezwa kwugara isaha zine z'ijoro. Iyi ngingo iranegurwa na bamwe mu banyaporitike barongoye igihugu, bakavuga ko aya mabwirizwa mashasha ashobora gutuma haduka amakoraniro abera mu mihana y'abantu. Ibigo vyo kwinonora imitsi bitegerezwa kwakira 50%,  ibibuga navyo vyakire abatarenga 5000. Ibirori vy'ubugeni ntibizorenga isaha zitandatu z'ijoro - bikazotegerezwa kwitabirwa n'abatarenga 100."	https://www.bbc.com/gahuza/amakuru-59716539
health	Wari uzi ko ushobora kwandurira coronavirus mu kazu ka surwumwe?	"Abashakashatsi berekana ko, mu bakoresha twa tuzu twa surwumwe twa none, kurya gusunika amazi yo mu gikono umufuniko wuguruye bituma haba umwuka uja mu mpwemu duhema maze umuntu agashobora kwinjiza imigera nk'iya coronavirus  biciye mu guhema. Abahinga b'abashinwa bavuga ko kurya gusunika amazi gushobora gutuma umwuka urimwo amazimazi uvuye muri kirya gikono ushobora kuduga ukagera ku burebure bwo gushika ku mutwe canke no kurenga. Uwo mwuka ugizwe n'amazimazi ushobora kuguruka gushika hafi mu metero yose uja mu kirere nk'uko abahinga bo kuri kaminuza ya Yangzhou babisigura. Basaba ko mu gusunika amazi iyo umuntu ahejeje kwituma ari ukubanza gupfundikira kirya gikono. Coronavirus ikwirakwizwa n'imphwemu iyo umuntu akoroye canke yasamuye, canke agakora ku bikoresho vyasizweko imigera. Abantu basanzwe baranduye uwo mugera nabo nyene bashobora kugira iyo migera mu mazirantoke abavamwo, n'aho bitererekanwa neza nimba iyo nayo ishobora kuba inzira yo kwanduza abandi. Abahinga kw'isi yose bariko barapima neza amazi atwara imicafu kugira ngo bamenye nimba koko hari abantu boba baranduye coronavirus biciye kuri ayo mazi. Hari iyindi migera ishobora gukwirakwira bivuye kw'isuku rike ry'utuzu twa surwumwe. Rero ngo iyo amazi asunitswe avuye mu ngunguru ya karya kazu ka surwumwe, akubita kunkuta z'igikono, bigatuma haba uruvangatirane n'uwo mwuka uva mu gikono. Uwo mwuka ugizwe n'utubumbe duto cane rwose tw'amazi ku buryo dushobora kuguma mu kirere mu kiringo kirenga umunota wose, nk'uko Ji-Xiang Wang na bagenzi biwe bo kuri kaminuza ya Yangzhou mu Bushinwa babisigura. Ku ruhande rwiwe, Dr Bryan Bzdek wo mu kigo kijejwe ubushakashatsi ca Bristol kw'ishure kaminuza rya Bristol, avuga ko n'aho bitaboneka neza ko coronavirus ishobora gukwirakwira muri ubu buryo, birumvikana neza ko ari vyiza kuba magabo. Ati: ""Abakoze ubwo bushakashatsi bavuga ko ari iyo umuntu ahejeje kwituma ari vyiza kwugara kirya gikono c'akazu ka surwumwe mu gihe co gusunika amazi, kugirira isuku imbuga za kirya gikono n'ahandi hose umuntu ashobora gukorakora, kandi agakaraba neza iyo avuye mu kazu ka surwumwe"". Abona ko n'aho bitaboneka neza ko ivyo bishobora kugabanya ikwirakwira ry'imigera ya Covid-19 na SARS, ni vyiza ko izo ngingo zerekeranye n'isuku ry'akazu ka surwumwe zikurikizwa ngo kuko hari n'iyindi migera myinshi cane yandukira iciye mu mazirantoke."	https://www.bbc.com/gahuza/amakuru-53126176
politics	U﻿muyagankuba wacitse muri Ukraine na Moldavie kubera ibitero vya misile	"Mu gisagara cose ca Lviv kiri mu burengero bwa Ukraine nta muyagankuba ukiharangwa inyuma yo kuvugwa ko habaye ibitero hirya no hino mu gihugu - harimwo n'umugwa mukuru Kyiv. I﻿gihugu kibanyi ca Moldavie na co nyene kivugwamwo ibura ry'umuyagankuba ""hose"", n'aho kitatewe co ubwaco. Umukuru w'igisagara ca L﻿viv yasavye abantu kwinyegeza, mu gihe uwurongoye akarere ka Kyiv kose  avuga ko inyubakwa za nkenerwa n'amazu yo kubamwo vyatewe. U﻿burusiya buherutse kwongereza ibitero vyabwo ku bibanza bitanga umuyagankuba muri Ukraine. Icegera c'umushikiranganji wa mbere Andrei Spinu akaba yanditse kuri Twitter ati:""I﻿gice kirenga ca Moldavie ntikigira amatara."" Yagize ati:""Umwijima henshi muri Moldavie inyuma y'ibitero vy'uyu musi vy'Uburusiya ku bibanza bitanga umuyagankuba muri Ukraine."" Imbere y'uko haba ibitero, inzamba zo kugabisha ibitero vyo mu kirere zavuze muri Ukraine hose, zica zikurikirwa n'inkuru zerekeye ibitero vyakozwe mu bibanza bimwe bimwe. U﻿mukuru w'igisagara ca Lviv, Andriy Sadovy, yavuze ko abana n'abigisha bajanywe mu kibanza co kwikingira - aca asaba abavyeyi kutaza kubatora imbere y'uko inzaba zo kugabisha ibitero zinuma. G﻿ato imbere yo kumenya ivyabaye i Kyiv na Lviv, abategetsi bavuze ko ubumanuko bwa Ukraine bwasubiye kandi guterwa. U﻿mukuru w'intara ya Mykolaiv yagabishije ""ku rufaya rwa rokete"" ruriko rurava mu bumanuko no mu buseruko. M﻿u karere kahegereye ka Zaporizhzhia, umwana w'uruyoya yishwe igihe misile yagwa ku bitaro vy'abana, nk'uko vyamenyeshejwe n'abajejwe ibikorwa vyo gutabara. I﻿bitero vyagirijwe Uburusiya ariko nta co buravuga ku bitero vyo kuri uyu wa gatatu. I﻿bura ry'amatara ritunganijwe canke ritari ku kirangamisi risigaye ari irisanzwe mu turere twinshi twa Ukraine inyuma y'ibi bitero vya vuba. U﻿turere twinshi twa Ukraine twatewe kuri uyu wa gatatu twegereye ibihugu bibanyi, harimwo Lviv kari ku birometero 50 uvuye muri Pologne, aho igisase gitegera misile zo mu kirere cahitanye abantu babiri mu ndwi iheze. I﻿bisagara vya Chervonohrad na Yavoriv na vyo vyegereye urubibe Ukraine ihana na Pologne, na ho nta matara aharangwa. I﻿bitero vy'Uburusiya vyarononye hafi igice c'ibibanza bitanga umuyagankuba muri Ukraine, abantu imiliyoni n'imiliyoni bakaba batagira umuyagankuba mu gihe ibipimo vy'ubushuhe bibandanya bimanuka muri iki gihe c'imbeho. Mu misi iheze, umukuru w'ishirahamwe ryigenga ritanga umuyagankuba muri Ukraine yavuze ko abantu bategerezwa kwitegurira kuva mu gihugu kugira bagabanye abakenye umuyagankuba mu gihugu."	https://www.bbc.com/gahuza/articles/c72nwy9yveqo
politics	Ukraine: Korea ya Ruguru  irungikira Russia ibirwanisho mu mpisho - US	"Reta Zunze Ubumwe za Amerika zasubiye kwagiriza Korea ya Ruguru ko irungikira Uburusiya ibirwanisho mu ntambara yabwo na Ukraine. Imboneshakure CNN isubiramwo amakuru y’igendereza rya Amerika yerekana ko Korea ya Ruguru ifasha Uburusiya mu ntambara yabwo muri Ukraine, mu kurungika vya muzinga itavuze aho bigiye. Aya makuru agiye gusohoka amezi abiri inyuma y’aho inzego zijejwe igendereza za Amerika zitanguriye kwerekana ko Uburusiya bushobora kuba bugurira amabombe na za misire muri Korea ya Ruguru, nk’uko aya makuru abivuga. John Kirby, umuvugizi w’inama nkuru y’igihugu ijejwe umutekano, yabwiye CNN ati: “Mu kw’icenda, Korea ya Ruguru yarahakanye ku mugaragaro ko ata mugambi ifise wo kurungikira amasasu Uburusiya. “Ariko aho nyene, igashaka kwerekana ko ivyo birwanisho birungitswe mu burasirazuba bwo hagati canke muri Afrika y’Uburaruko”. Abategetsi ntibarashobora guha CNN icemezo na kimwe c’ivyo bavuga, kandi n’inzego zijejwe igendereza ntizishira ahabona igitigiri c’ibirwanisho bimaze gutangwa canke ingene ibi bihugu vyarihanye mu masezerano yavyo. Hagati aho, abanyamerika babona ko ibi birwanisho bitangwa na Korea ya Ruguru, biri kumwe na za ndege zitagira abadereva (drones) ziva muri Irani, vyerekana ko inyuma y’amezi umunani y’intambara, ububiko bw’Uburusiya bw’ibirwanisho vyemewe gukoreshwa butanguye guhererwa, nk’uko abavyandika babivuga. Haraheze amayinga yababa abiri umukuru w’igendereza rya Amerika Euryl Haynes avuze ko “igenzurwa ry’ibidandazwa bishorwa hanze ririko rihatira Uburusiya guhindukirira ibihugu nka Irani na Korea ya Ruguru kugira buronke za drones, ibisasu vya muzinga hamwe n’ibisasu vya misire”. Ku ruhande rwiwe, Kirby yavuze ejo ku wa gatatu ko imfashanyo Irani na Korea ya Ruguru biha Uburusiya zidashobora guhindura inzira y’iyi ntambara. Gusa, ibi birwanisho burungikirwa bishobora kubufasha kubandanya intambara yo gukoresha vya muzinga ku rugamba. ""Tuzobandanya dukurikiranira hagufi ingene ibi birwanisho bitangwa”, niko avuga, agashimangira ko Uburusiya buriko bugerageza kurondera gufatwa mu mugongo n’ibihugu nka Korea ya Ruguru na Irani mu ntumbero yo kubandanya intambara kuri Ukraine “mu gihe uburyo buriko bubuherana ibihano mpuzamakungu na vyo bikora akazi kavyo”. Imbere y’aha, ibinyamakuru vy’Uburengero vyatangaje ko Irani yariko irategura kurungikira Uburusiya ibindi birwanisho hafi 1.000, harimwo ibisasu vya misire biraswa ku ntera ngufi hamwe na drones zo gukora ibitero. Isubiramwo abategetsi bo mu Burengero, CNN ivuga iti: ""Ubu buzoba bubaye ubwa mbere Irani irungikiye Uburusiya misire zidahusha, bigashobora guha akoyoko Kremlin ku rugamba”. Nk’uko abategetsi babivuga, mu birwanisho Irani iherutse kurungikira Uburusiya harimwo drones zababa 450 Uburusiya bumaze gukoresha mu bitero muri Ukraine."	https://www.bbc.com/gahuza/articles/cd1jp122d3do
religion	Ghana: Igiporisi cabujije ihishurwa ry'Umwaka Mushasha ritera ibibazo	Dickens Olewe BBC News Igiporisi muri Ghana cagabishije abarongoye ukwemera n’amashengero ko batokora ihishurwa basanzwe bakora ku Mwaka Mushasha kuko hari abo ritera ubwoba, abandi umwitwarariko, mbere abandi bagapfa. Uburenganzira bwo gusenga ntibutegerezwa kurengera uburenganzira bw’abandi, nk’uko igiporisi cavuze mw’itangazo. Abanegura iyo ngingo bavuga ko iteye kubiri n’uburenganzira butangwa n’ibwirizwa shingiro mu kwishira no kwizana ku bijanye no kwemera  ko rero iteye kubiri n’amategeko. Aba-Kristu baharurwa muri za miriyoni akenshi barakoranira mu masengero kugira bumve ivyo  abapasitori  babahishurira ku vyo beretswe ku bizobashikira mu mwaka mushasha. Hari abahishurirwa ivyiza bibarindiriye ariko hari n’abagabishwa ko barindiriwe n’ivyago. Iyo ngingo y’igiporisi yatanguye gusohoka mu mwaka uheze igihe abantu bari barengewe n’ukugabishwa kw’impfu n’akaga, nk’uko ikinyamakuru co kuri internet My Joy Online kivyandika. Mw’itangazo, igiporisi casavye amadini atandukanye”gafashanya” na co no “gukoresha uburyo bwemewe n’amategeko um gushurira ivyo beretswe”. Ariko umunyamategeko Sammy Sarko yavuze ko  iyo ngingo y’igiporisi “iteye kubiri n’amategeko.” Yanditse ati: “Ntikeneye no kubanza kwihwezwa na sentare ya mbere nkuru muri Ghana. Nta tegeko muri Ghana riha igiporisi ububasha bwo kugenzura ingene ivyahishuwe bimenyeshwa mu gihugu”. Yongeyeko ati : “Ubwisanzure bw’idini burenze ubwisanzure bwo gusenga muri sinagoga, isengero canke umusigiti. Bisigura ko abantu badategerezwa guca kubiri n’ivyo bemera kugira bisunge umuco canke reta kiretse buteye kubiri n’itegeko  iri canke irindi.” Igiporisi cavuze co cashinze itariki ya 27 Kigarama (12) nk’umunsi wo gutangura kwubahiriza ingingo zijanye no kumenyesha ivyahishuwe. Iryo tangazo ryavuze riti: “Uyu munsi ni uwo kutwibutsa twese, gukora ibikorwa bijanye n’ukwemera hatarenzwe akarimbi k’amategeko kugira hubahirizwe  ituze ridahungabanywa n’umwitwarariko uvuye ku mburi y’ibibi canke urupfu bigiye gushika”.	https://www.bbc.com/gahuza/articles/c3g4qz0e395o
politics	Afghanistan: Uwahoze atwara igihugu Ashraf Ghani yasavye imbabazi z'uko yahuze	"Uwahoze ari umukuru w'igihugu ca Afghanistan Ashraf Ghani yasavye imbabazi abanya-Afghanistan inyuma yo kuva mu gihugu akaja mu buhungiro muri Emirats Arabes Unis (United Arab Emirates). Yavuze ari : ""Kuva muri Kabul niyo yabaye ngingo ya mbere  igoye cane mu buzima bwanje,"" aca yongerako ko asavye imbabazi kuko ""ntabona ukundi ryari kurangira"". Uwahoze ari umukuru w'igihugu Ghani yahunze Afghanistan ubutarariye igihe aba-Taliban bari basugereje umurwa mukuru Kabul ku wa 15 ukwezi kw'umunani. Avuga ko atifuza guheba abanyagihugu ariko ko ""yari yo nzira yonyene"". Mw'itangazo yashize no kuri  Twitter ku wa gatatu, Ghani yavuze ko ata kundi yari afise yari kugira atari ukuva mu gihugu kugira ntihabe intureka mu gihugu cose. ""Nahavuye ndabisabwe n'bajejwe umutekano ku kirimba, bangiriye inama ko kugumaho vyotuma haba intambara yo mu mabarabara nk'uko vyagenze mu gisagara igihe c'intambara yo hagati mu gihugu mu myaka ya 1990"", abandanya avuga ko yabikoze kugira ""akize   Kabul n'abantu imiriyoni 6 bayibamwo"". Yavuze ko yari amaze imyaka 20 yitanga kugira Afghanistan kibe igihugu kirangwa na ""demokrasi, kiroraniwe kandi cigenga"". Uyo yahoze ari umukuru w'igihugu yongeye guhakana ""ibitagira aho bishingiye"" bivugwa ko yahunganye amafaranga angana na miriyoni 169  z'ama dorari (hafi miriyaridi 338 mu mafaranga y'Uburundi). Uwo mugabo w'imyaka 72, yaneguwe cane n'abandi banyaporitike bo muri Afghanistan kubera guta igihugu, yavuze ko azosigura ""ingene ibintu vyagenze gushika aho ata akagenda""  mu minsi mike iri imbere. Mw'ijambo ry'ikibiriraho kuri Facebook ku wa 18 ukwezi kw'umunani, Ghani yavuze ko ""yahatiwe"" kuva muri Afghanistan n'abamucungerera umutekano kuko ""hari ivyago vyinshi ko nashobora gufatwa nkicwa"". Yavuze ko igihe aba-Taliban binjira ku kirimba c'umukuru w'igihugu i Kabul, ""batanguye kundondera icumba ku kindi"". Ahakana ibivugwa ko yagiye atwaye amafaranga menshi mu guhunga igihugu, Ghani yavuze ko ""atemerewe no gukura isandari ngo yambare ibirato"". Muri iyi ndwi, aba-Taliban bamaze indwi zitatu bafashe  igihugu,  baratangaje abagize reta ata mugore n'umwe arimwo. Ku wa gatatu, abagore baharurwa mu mirongo muri Kabul no mu ntara ya Badakhshan yo mu buraruko bushira ubuseruko bwa Afghanistan baragize imyiyerekano yo kwiyamiriza iyo reta nshasha bavuga ko batazokwemera reta itagiramwo   abashikiranganji b'abagore."	https://www.bbc.com/gahuza/amakuru-58497615
health	Ibibazo vyanyu kuri Covid-19: Kuki bakoze urucanco aho gukora umuti?	Jean Yves Habimana arabaza ati: Kubera iki abahinga mu bushakashatsi bahereye ku kurondera urucanco aho guhera ku kurondera umuti wa corona? Ingwara nka Sida, Malaria, Tuberculose zihitana abantu benshi, kubera iki batarazironderera umuti canke urucanco vyihuta? Umva aho hejuru inyushu za Dr Leonard Nduwayo, avugana na Prudent Nsengiyumva	https://www.bbc.com/gahuza/amakuru-56327441
religion	Perezida Nkurunziza w'u Burundi hari ivyo asaba amadini kwirinda, rimwe rivuga ko 'rizovuga ukuri'	"Perezida Petero Nkurunziza w'Uburundi asaba abarongoye amadini ko bokwirinda kugwa mu mutego muri kino gihe u Burundi buriko bwitegurira amatora yo mu mwaka uza wa 2020. Amwe mu madini nka Ekleziya Katolika yoyo ivuga ko bigisha iyobokamana ariko ryerekeye n'ivyo abantu barimwo. Mw'ijambo ryiwe yashikirije yibuka imyaka ine amaze atowe n'abanyagihugu ubwabo ku ncuro ya kabiri, Bwana Nkurunziza avuga ko bokwirinda ""kugwa mu mutego w'abahanuzi b'ibinyoma n'inyigisho zikomoka hanze"" avuga ko zitajanye n'ivy'Imana. Bwana Nkurunziza avuga ati: ""Si ivy'imbeshere, bamwe mu bakozi b'Imana baraguye, abandi barakomereka bongera bakomeretsa abayoboke babo; babera umuzimagiza abo bajejwe aho kubabera urumuri n'icitegererezo"". Ntadoma urutoke kw'idini iri canke ririya, gusa Ekleziya Katolika ni yo ikunze kwagirizwa ko yivanga mu vya politike. Bavuga ko ibi ibikora cane cane mu gihe ishikiriza aho ihagaze ku biraba ubuzima bw'igihugu mu butumwa bukunda gusomwa mu masengero yose ya Katolika mu gihugu. Abasenyeri ba Katolika bobo bamenyesha ko ata nyigisho za politike batanga, ahubwo ko bigisha iyobokamana ariko ryerekeye n'ivyo abantu barimwo ""kuko iyobokamana rirangukira mu buzima bw'abantu"". Mu ndwi iheze, mu birori vy'uguhimbaza umunsi mukuru wa Assomption, Pascal Nyabenda arongoye inama nshingamateka, yasavye abarongoye Ekleziya Katolika kuguma hagati na hagati, ntiberekane aho bahagaze mu vya politike kuko ngo bitsitaza abakirisu. Mu kumwishura, Umuvugizi w'inama y'abepiskopi mu Burundi, Yohakimu Ntahondereye, yamenyesheje ko bazovuga ijambo ry'Imana uko riri ata gucisha iruhande, ""n'aho hari aho rigera rikababaza""."	https://www.bbc.com/gahuza/49414753
politics	Coup d’Etat Burkina Faso: intwazangabo za gisirikare zabogoje perezida Damiba	"Umukapiteni mu gisirikare ca Burkina Faso yatangaje  ku mboneshakure y’igihugu ko yabogoje indongozi y’igihugu, Liyetena-Koloneli (Lt Col ) Paul-Henri Damiba. Ibrahim Traore avuga ko yatembagaje intwaro ya  Lt Col Damiba kubera adashoboye kurwanya inyeshamba ziyitirira idini rya Islam. Atangaza kandi ko imbibe z’igihugu zugaye mu gihe kitazwi kandi ko ibikorwa vyose vya poritike bibaye birahagarikwa. Mu kwa mbere, akarwi k’abasirikare kari karongowe na Lt Col Damiba katembagaje reta yari yitorewe n’abanyagihugu, kavuga ko yananiwe no gutuza ibitero vy’izo nyeshamba. Ariko reta yiwe nayo nyene ntiyashoboye kurwanya imigumuko iterwa n’izi nyeshamba ziyitirira idini rya Islam. Ku wa mbere, abasirikare 11 barishwe igihe bari baherekeje imodoka za gisivire mu buraruko bw’igihugu. Mu gatondo k’ejo ku wa gatanu, Lt Col Damiba yasavye abanyagihugu kuguma batekanye inyuma y’aho humvikaniye inkoho zikomakomeye mu bice vy’umugwa mukuru. Abasirikare barenga 20  - benshi muri bo bambaye ibitambara bibapfuka mu maso – bagiye kuboneka ku mboneshakure imbere gato y’isaha zibiri z’ijoro mu masaha y’ico gihugu. Itangazo ryateweko igikumu na Traore  rivuga riti: ""Mu gihe ibintu vyabadanya vyunyuka, twaragerageje incuro nyinshi kwumvisha  Damiba ko yotunganya gushasha intwaro yiwe ikitaho gusumba ikibazo c’umutekano. ""Ibikorwa vya Damiba vyagiye bitwereka ko intumbero ziwe zari ziteye kubiri n’ivyo twumvikanye. Uno musi twafashe ingingo yo kubogoza Damiba”. Hatangajwe kandi amasaha ya guma mu rugo yo kuva isaha zitatu z’ijoro gushika isaha cumi n’imwe z’agatondo. Nta wuzi aho Lt Col Damiba aherereye. Amerika ivuga ko itewe amakenga cane n’ibibera muri Burkina Faso igasaba abayo kwirinda ingendo zo hagati mu gihugu. Umuvugizi w’umunyamabanga wa reta avuga ati: ""Dusaba ko ituze rigaruka ababifisemwo uruhara nabo bakigumya”. Ishirahamwe ry’ubutunzi rihuza ibihugu vya Afrika y’uburengero CEDEAO/ECOWAS  ririyamiriza iri tembagazwa ry’ubutegetsi, rikavuga ko “rishimangiye ryivuye inyuma ko ridashigikiye na gato ugushikira canke ugushaka kugumana ubutegetsi mu nzira iteye kubiri n’ibwirizwashingiro”. Mu bucagucagu bw’ejo ku wa gatanu, amabombe n’amasasu vyarasiranye ku mugwa mukuru, Ouagadougou, bimwe biva hafi y’ikirimba c’umukuru w’igihugu no mu makambi makuru makuru. Imbere y’uko izuba riseruka, iki gisagara mu bisanzwe kiba cuzuye abantu casa n’icera, abasirikare bazibira  amabarabara, bacungereye n’ibibanza bikuru bikuru. Imboneshakure y’igihugu yarahagaritse ibiganiro vyayo, inkoho zikaba zabandanije zumvikana umusi wose. Lt Col Damiba yavuga ko hari “ibintu bidatomoye” bitewe “agashavu” kari mu basirikare bamwe bamwe, mu gihe ibihuha vy’itembagazwa ry’ubutegetsi vyaguma vyiyongera. Mu gihe yasaba abanyagihugu kuguma batekanye bakirinda gukokeza baciye ku mbuga hwaniro, uyu mutegetsi wa gisirikare yavuga ko “hari ibiganiro vyariko biraba mu ntumbero yo kugarukana ituze”. Mu kwa mbere, Lt Col Damiba yatembagaje Perezida Roch Kaboré, avuga ko yari yananiwe no kurwanya imigumuko y’inyeshamba ziyitirira Islam. Igihe ashikirizwa ubutegetsi mu kwa kabiri, akarwi k’abasirikare kasenyuye ubutegetsi kavuze kati: “Dufise ibikoresho vyose bisabwa kugira dutsinde iyi ntambara”. Ariko abanyagihugu ntibacizeye umutekano mbere muri ino ndwi habaye imyiyerekano mu turere dutandukanye tw’igihugu. Ku muhingamo w’ejo ku wa gatanu, bamwe mu bari mu myiyerekano barihaye amabarabara yo ku mugwa mukuru basaba ko Lt Col Damiba yirukanwa ku butegetsi. Imigumuko y’abiyitirira idini rya Islam yadutse mu 2015 muri Burkina Faso, ihitana ibihumbi n’ibihumbi bishwe abandi nabo baharurwa mu miriyoni zibiri bata izabo. Kuva iki gihugu cikukira mu 1960, iki gihugu kimaze kubamwo ama coups d’Etat umunani."	https://www.bbc.com/gahuza/articles/cle20z95lg2o
politics	Ubumwe bwa Afrika bushaka kwagura ibikorwa vya AMISOM	Ishirahamwe ry'ubumwe bwa Afrika, AU, rivuga yuko rigiye kwagura ibikorwa vya gisirikare muri Somalia, aho abasirikare baryo bamaze imyaka 14 barwanya abarwanyi ba ki Islam. AU yavuze yuko ubwo butumwa bushasha izobukorera hamwe n'ishirahamwe mpuzamakungu ONU. Iryo shirahamwe ryavuze yuko kwagura ubutumwa bwaryo bwa gisirikare muri Somalia, AMISOM, bizokenera abasirikare b'inyongera bo mu bindi bihugu vya Afrika. Uwo mugambi ariko utegerezwa kwemweza na ONU hamwe na leta ya Somalia, mu gihe yigezwe kwanka umugambi wa AU nk'uwo mbere. Ethiopia, igihugu gitanga ibihumbi vy'abasirikare muri AMISOM, ifise ibibazo bikomeye vy'umutekano w'imbere mu gihugu. Kenya, nayo isanzwe iterera abasirikare, kiretse kuba itarabana ryiza na Somalia kubera ikibazo c'imbibe, isanzwe inafise umugambi wo kugabanya abasirikare bayo muri AMISOM. Ibindi bihugu vy'akarere biterera ibihumbi vy'abasirikare muri AMISOM ni Uganda n'u Burundi.	https://www.bbc.com/gahuza/amakuru-58872352
politics	Tigray: Urwikekwe no kwitanga mu gihe intambara iriko irakwiragira hose muri Ethiopia	"Hageze mw'ijoro, mu micungararo y'umugwa mukuru wa Ethiopia, Addis Ababa, abasivile barenga mirongo ibiri bariko barakizura mu mabarabara yaho mw'ijoro rimwe mu ndwi iheze, bahagarika bongera basaka imodoka n'indangamuntu. Umugabo umwe ashaje bisa n'uko ari we arongoye ico gikorwa c'isaka yagize ati:""Abari muri kino gikorwa aha mu micungararo barashika 180. Turamaze gufata abantu benshi. Turamaze no gutora ibikoresha vyinsi biteye amakenga, harimwo inkoho n'ibintu biturika."" Abo bakorerabushake barondera abagwanyi b'aba Tigray n'ababashigikiye, hisunzwe itegeko nk'iryo ibihe vy'intambara ryashizweho na reta ya Ethiopia mu ntumbero yo guhangana n'ibitero vya gisirikare vy'aba Tigray. Abatavuga rumwe na reta bavuga ko abantu ibihumbi n'ibihumbi bapfunzwe ata co bazira, ariko ko uruhigi rusa n'ugwakwiragiye mu gisagara hose. Uwundi mugabo avugira kuri telefone ngendanwa, twagiye twumva avuga:""Nimunyaruke, ariko aragerageza kudutoroka."" Ku yandi mabarabara hirya, uwundi mugwi ugizwe ahanini n'abitanga ku bushake bakuze, bari biyegeranirije hamwe mu myimenyerezo, batambukira hamwe ari na ko bumviriza amategeko. Hose mu gisagara bisa n'uko hatekanye. N'aho Ubwongereza hamwe n'ibindi bihugu bagabishije umutekano ugenda ""ugabanuka cane"", mu gihe abagwanyi b'aba Tigray n'iyindi migwi bavuga ko bariko baregereza Addis, ubuserukizi bw'Uburusiya butanga ubutumwa butandukanye n'ubwo ku mbuga hwaniro. Bwavuze ko ""itegeko nk'iryo igihugu kiri mu ntambara ata kintu kinini ryahinduye ku buzima bwa misi yose ku mugwa mukuru wa Ethiopia."" Umushikiranganji wa mbere wa Ethiopia, Abiy Ahmed, aherutse kumenyesha ko agiye ku rubuga rw'intambara kurongora ingabo ku rugamba. Vedeo yashizwe ahabona na reta iramwerekana mu mpuzu za gisirikare akikijwe n'abasirikare, ari aahasa n'akarere ko mu bugaragwa ka Afar mu buraruko bw'umugwa mukuru Addis Ababa. Muri iyo video umushikiranganji wa mbere agira ati:""Ubu twashoboye kwigarurira aka karere kose."" Abandanya avuga ati:""Ingabo z'igihugu zifise ishaka ridasanzwe. Tuzobandanya gushika Ethiopia ironse ukwishira n'ukwizana."" Umushikiranganji wa mbere yavuze ko ingabo ziwe ziri mu gikorwa co kwigarurira ibisagara vyinshi vyigaruriwe n'umuhari Tigray People's Liberation Front (TPLF). Ariko ivyo bivugwa biragoye guhinyuza mu gushika canke guhanahana inkuru ku turere tuberamwo iyo ntambara bigoye, no mu gihe hari itegeko rishasha ribuza kuvuga inkuru yerekeye aho igisirikare giteye canke ""ibiriko birabera ku rubuga rw'intambara"" reta itabitangiye uruhusha. Abategetsi ba TPLF - baherutse kwerekana amasanamu y'indege itagira umudereva y'ibihumbi n'ibihumbi vy'impfungwa z'intambara za Ethiopia - bavuga ko babandanya gutera intambwe mu duce dutandukanye, inguvu nyinshi zikaba zashizwe ku gisagara ca Debre Birhan, kibonwa nk'ikibanza Ethiopia yiteguriye kugwanira kiri inyuma y'umugwa mukuru. Ariko bamwe mu baraba ibintu n'ibindi bavuga ko ingabo za Tigray zishobora kurengerwa no kugabanuka inguvu mu gihe zogirwako mibitero n'igihe hoba ibitero vy'igihugu ibanyi ca Erythrea. Utaravye uruhande ruriko ruratahukana intsinzi, biragaragara ko iyi ntambara iriko ikwiragira hose, ari na ko izana akaga ku banye Ethiopia. Ishami rya Onu ritanga imfashanyo kw'si (WFP/PAM) ubu rigereranya ko abantu imiliyoni 9.4 bakeneye imfashanyo vyihuta. Umutegetsi wa PAM ari Addis Ababa, Claire Neville yavuze ati:""Mu gihe intambara ariko irakwiragira hose mu buraruko bwa Ethiopia, tuguma tubona abantu benshi bagenda bongerekana baja mu buzima bubi cane."" Avuga ko ""ibintu bitandukanye""ari vyo bituma badashikira abamerewe nabi, harimwo ibitero vy'abagwanyi b'aba Tigray, umutekano muke hamwe n'impusha z'abategetsi ba Ethiopia ziteba gutangwa. Ariko PAM iherutse gushobora gushikira ibihumbi n'ibihumbi vy'abantu bo mu bisagara bibiri vyo muri Amhara vyigaruriwe n'abagwanyi b'aba Tigray. I Addis, umugambwe uri ku butegetsi wa Prosperity Party ubandanya gutunganya ibirori vyo gshimira abariko baritaba urugamba ku bushake bwabo. Etisa Deme, umwe mu bagize akanama karongoye igisagara avuga ati:""Turi mu ntambara n'ibihemu vyo hagati mu gihugu n'abanyamahanga babasgikikiye."" Babush Sitotaw, umusore w'imyaka 22 yagize ati:""Naratewe akamo ko kuja kugwanira agateka k'igihugu canje. Urashobora kurira mu gihe umuryango wawe wishwe, ariko uja he mu gihe utakaje igihugu cawe? Ni co gituma nitegye gutanga ubuzima bwanje. Nta bwoba mfise ko gushika ubu ata myimenyerezo turaronka."" Umupfasoni w'imishatsi isa n'uruvuzo, Dinkinesh Nigatu, nawe yaje imbee aca ereka isinzi ry'abantu. Yavuze ati:""Ndakunda igihugu canje. Nashaka kuja ku rugamba ariko yaba umuhungu wanje n'umugabo wanje bose bansavye kuguma muhira na bo bagende kungwanira."" Yabwiye BBC ati:""Naragize imyimeyerezo nk'umukorerabushake ubu ndakizura mu mabarabara mu gihe abahungu banje n'umugabo wanje bari ku musitari w'imbere muri iyo ntambara. Ahantu hose mbonye abantu mw'ibarabara, ndabahimiriza kuja kugwana. Ntidushobora kurindira gushika umwansi adusange kutwicira ngaha twese."" Umutegetsi wo mu mugambwe uri ku butegetsi Prosperity Party, Ayda Awol, yashize ku bitugu vya Dinkinesh Nigatu ukuboko, yagize ati:""""Ni rurangiranwa. Itara rituboneshereza twese."" Ayda Awol yabandanije avuga ati:""Twiteze urwaruka rwinshi rukurikiza aka karorero. Ethiopia iri hamwe k buryo butari bwigere buboneka. Abarenga ibihumbi indwi (bava mu karere ka Arada ku mugwa mukuru) baramaze kwitaba akamo ku gushaka ko kuja kugwanira igihugu."" Reta ya Ethiopia yaridogeye isekeza ry'ibihugu vya Buraya n'ibimenyeshamakaru ryo kuvuga ukutariko n'ibigirankana intandaro y'iyo ntambara. Ku mbuga hwaniro, abaye Ethiopia bariyamiriza ukugerageza kw'abakoloni kuvuga nabi gihugu cabo no kurenza rugero mu kuvuga intsinzi TPLF imaze kugira ku rugamba. Umusesenguzi muri politike ya Ethiopia, Achamyeleh Ewunetu, avuga ko nawe atavuga rumwe na reta ya Ethiopia, ariko aharanira ubwigenge bw'igihugu ciwe yavuze ati:""Turi mu ntambara ku mpande zibiri. ububeshi bw'ubukoloni bushasha n'inkuru zitari zo zitangwa n'ibinyamakuru vy'i Buraa, harimwo BBC, hamwe n'intambara ya genocide yatangajwe na TPLF."" Reta ya Ethiopia yagumye yanka incuro nyinshi guha BBC ijambo. Ariko reta yaranebagwe cane kubera ugucinyiza itangazamakuru ryo hagati mu gihugu na mpuzamakungu mu gukoresha amajambo akarishe no mu kubabuza gushikira inkuru. Umushikiranganji wa mbere Abiy Ahmed yashimagijwe cane imbere y'uko haduka iyo ntambara kubera kurekura imfungwa za politike n'abamenyeshamakuru, aherutse kwagirizwa kugarukana icuka c'iterabwoba ku bamenyeshamakuru. Muri ico gihe nyene, BBC yemeza ko ibandanya gutanga inkuru ata ho mu bwigenge, nyazo kandi ata ho zegamiye zo mu karere no kw'isi yose."	https://www.bbc.com/gahuza/amakuru-59463755
politics	FBI yatanguye kunyegurura inzandiko z'ibitero vyo ku wa 11/9 vyagiriza Saudi Arabia	"Ikigo kijejwe igendereza FBI cashize ahabona urwandiko rwerekana ko hari abanya Arabia Saoudite bari bafitaniye imigenderanire kandi bavuganye na babiri mu bakoze ibitero vyo ku wa 11 z'ukwa cenda 2001 muri Reta Zunze Ubumwe za Amerika. Ababuriye muri ibi bitero bamye basaba kuva kera ko izi nzandiko zishirwa ahabona, zikaba zerekana ko hari abategetsi ba Arabia Saoudite bari bazi ivy'ibi bitero imbere y'igihe ariko bakaba ataco bakoze kugira ngo babihagarike. Ariko uru rwandiko ntirushira ahabona ikintu na kimwe cerekana ko reta ya Arabia Saoudite ifise uruhara mu nteguro ry'ibi bitero vyo ku wa 11/9. 15 muri 19 banyuruje indege zakoreshejwe muri birya bitero bari abanya Arabia Saoudite. Imbere yo gushira ahabona aya makuru, ibiro vy'ubuserukizi bwa Arabia Saoudite muri Amerika bwakirije yompi iyi ngingo, bwongera busubira kwamirira kure amakuru avuga ko reta y'iki gihugu yari izi ibijanye n'aba banyuruje indege, bikavuga ko aya makuru ari ""ibinyoma bifise intumbero mbi"". Uru rwandiko rwashizwe ahabona ejo ku wa gatandatu, umusi Amerika yari mu birori vyo kwibuka imyaka 20 ihaciye ibi bitero bibaye ku butaka bwa Amerika - aho abababa 3000 bapfuye mu bitero vyakozwe hifashishijwe indege zine zafashwe mpiri - rukaba ari urwa mbere mu zindi zitezwe gushirwa ahabona. Imiryango imwe y'ababuriye muri ibi bitero yabandanije itera igitsure Perezida Joe Biden imusaba gushira ahabona izi nzandiko, ikavuga ko atari akwiye kwitaba ibi birori vy''ejo ku wa gatandatu i New York mu gihe yoba adashatse kuzishira ahabona. Uru rwandiko rw'impapuro 16 rwa FBI ruracasubirwamwo bikomeye. Rushingiye ku biganiro yagiranye n'umuntu atavuzwe umwidondoro, rwerekana ibiganiro abanya Arabia Saoudite batari bake bagiranye na babiri mu banyuruje izi ndege, Nawaf al-Hazmi na Khalid al-Midhar. Aba bantu babiri bigize abanyeshure kugira binjire muri Amerika mu 2000. Urwandiko rwa FBI ruvuga ko bahawe ubufasha bukomeye na Omar al-Bayoumi, ivyabona bavuga ko yakunda kuja  ku biro vy'ubuserukizi bwa Arabia Saoudite i Los Angeles n'aho ico gihe yari azwi nk'umunyehure. Uyu muntu yabwiye FBI ko Bayoumi ""yari afise ikibanza gikomeye cane"" kuri ivyo biro. Uru rwandiko ruvuga ruti: ""Mu vyo Bayoumi yafashijemwo Hamzi na Midha harimwo ubukarimani (traduction/translation), ukwiyunguruza, uburaro n'amafaranga"". Uru rwandiko rwa FBI ruvuga kandi ko hari isano hagati y'aba bagabo babiri banyuruje indege na Fahad al-Thumairy, umu imam agendera ku vyiyumviro vya kera ku musigiti wa King Fahad uri i Los Angeles. Afatwa nk'umuntu ""agendera ku vyiyumviro bikaze"". Bayoumi na Thumairy bompi bavuye muri Amerika hasigaye indwi nke ngo ibi bitero bibe, nk'uko bivugwa n'itororokanirizo ry'amakuru AP. Iri tororokanirizo ry'amakuru risubiramwo kandi amajambo ya Jim Kreindler,  umwe mu baburanira imiryango yaburiye muri ivyo bitero, aho avuga ko uru rwandiko rwashizwe ahabona ruje ""rwemeza ivyo twamye tuvuga muri uru rubanza ku bijanye n'uruhara rwa reta ya Arabia Saoudite mu bitero vyo ku wa 11/9"". Mu kwezi guheze, urubanza rwashinzwe n'imiryango yaburiye muri ibi bitero rwatumye abahoze ari abategetsi ba Arabia Saoudite barengutswa kwisigura. Ubutegetsi bwa George W Bush, Barack Obama na Donald Trump bwose bwaranse gushira ahabona izi nzandiko, ku mvo bavuga ko ari iz'umutekano w'igihugu. Ariko mu ndwi iheze, Joe Biden  yategetse ko inzandiko zijanye n'amatohoza kuri ibi bitero zihwezwa gushasha, aho yabwiye abategetsi b'uru rwego rujejwe igendereza gushira ahabona ivyo bashoboye kwerekana mu mezi atandatu ari imbere. Kuva kera hamye havugwa uruhara Arabia Saoudite ifise muri ibi bitero, bivanye n'igitigiri c'abanya Arabia Saoudite bari muri vyo hamwe n'uko umukuru wa al-Qaeda Osama Bin Laden yari afise amamuko muri ico gihugu. Ariko, umurwi washizweho kugira ngo wihweze ivy'ico gitero wasanze ata kintu na kimwe cerekana ko reta ya Arabia Saoudite canke abategetsi bakuru b'ico gihugu boba barabigizemwo uruhara. Amerika na Arabia Saoudite bifitaniye ubucuti bumaze imyaka myinshi cane, n'aho hari ibihe bwagiye butosekara. Donald Trump yaratsimbataje ubu bucuti ariko Joe Biden aherutse kuvuga ko Arabia Saoudite ""yaciwe"" kubera uruhara yagize mu bwicanyi bw'agahomerabunwa bwakorewe umumenyeshamakuru w'iki gihugu Jamal Khashoggi muri Turukiya. Umunyamakuru wa BBC, Frank Gardner, avuga ko kuva ico gihe Perezida Biden yahavuye yorosha imvugo ku mutegetsi w'ikirenga w'ico gihugu, igikomangoma Mohammed bin Salman, icerekana ko atari ikintu coroshe kwikurako iki gihugu."	https://www.bbc.com/gahuza/amakuru-58534663
sports	Patrice Motsepe kuva kuri uyu wa gatanu niwe aramutswa Caf	"Patrice Motsepe wo muri Afrika y'Epfo kuva uwu munsi niwe aramutswa Caf, urwego rujejwe umupira w'amaguru muri Afrika inyuma yo gutorwa atagira uwo bahiganwa. Inzira yo gushikira ico kibanza ntiyagoye uwo mugabo w'imyaka 59 mu gihe ku ndwi iheze abo bari guhiganwa basokoye, uwundi nawe yari kuba umukeba - Ahmad wo muri Madagascar - akagira intambamyi zo guhiganwa. Ashikiriza ijambo abakuru b'amashirahamwe y'umupira w'amaguru muri Afrika ahabereye amatora,  ku murwa mukuru wa Maroc Rabat, Motsepe yavuze ingene ubumwe bushobora kuba imburi y'ikiringo  c'ibihe bishasha mu mupira w'amaguru. Motsepe yavuze ati: ""N'iteka rikomeye cane kuri jewe [kuba umukuru wa Caf]. Aza  ubugira icenda mu bantu bakize cane muri Afrika, ku bwa Forbes. ''Reka nshimire umuvukanyi [Umukuru wa FIFA] Gianni [Infantino] ku cerekezo no gutera intege ubumwe. Tuzohangana n'ibibazo vya Afrika kandi tuzobishobora, ariko ivyo tuzobishikako ari uko twunze ubumwe."" Mu nyuma Motsepe yahindukiriye abagize abakuru b'amashirahamwe y'umupira w'amaguru muri Afrika n'inama nshingwabikorwa mu gihe yerekeza  kuri kazoza keza  gusumba. ''Uburongozi dufise muri Afrika (hamwe)  n'uburongozi dufise mu mupira w'amaguru muri buri gihugu  bimpa  kurema no kumpa urufatiro. ""Ndaremye cane ko dukoreye  hamwe, koko tuzoshobora ivyo twiyemeje mu gutuma umupira w'amaguru udashika kw'isonga gusa ariko ube mu ya mbere myiza kw'isi."" Motsepe, asanzwe afise  umugwi Mamelodi Sundowns watsindiye igikombe ca Afrika c'imigwi co mu 2016 , yari amaze gushikiriza icifuzo ciwe co kubona umugwi wo muri Afrika utsindiye igikombe c'isi. Muri iyo nama ya bose, abayigize 52 - uretse Chad, ishirahamwe ryayo ryafuswe na reta ku wa kane, na Eritrea arivyo bihugu bibiri bititavye - batoye kwongereza ibibanza vy'ivyegera vy'umukuru wa Caf kuva kuri batatu bakaba batanu."	https://www.bbc.com/gahuza/amakuru-56371250
politics	Commonwealth ituma turaba imbere - Kagame	"Inama y'abakuru b'ibihugu bihurikiye mw'ishirahamwe ry'abakoresha ururimi rw'icongereza, Commonwealth, yatanguye icese i Kigali ku mugwa mukuru w'Urwanda. Prezida Paul Kagame agiye kurongora uwo mugwi w'ibihugu 54 - birimwo ica gatatu c'abantu bose baba kw'isi, yavuze ko indangagaciro ari zo ziranga abagize iryo shirahamwe. Ivyo birimwo intwaro ibereye, kwubahiriza amategeko n'agateka ka zina muntu. Kwakira iyo nama vyatumye haba abanebagura reta yiwe ku vyo imaze gushikako ku gateka ka zina muntu. Yabwiye ishengero ryitavye iyo nama ati: ""Igihe cose tuzonanirwa, tuzotora inyishu biciye mu mwumvikano n'ibiganiro. N'ugushigikirana hagati yacu no gutera intambwe imbere turi kumwe"". Yavuze ko igihugu ciwe kimaze kugira urugendo rurerure kuva habaye jenoside mu 1994, aho abantu barenga 800.000 bishwe. Yongeyeko  ati: ""Ariko uyu musi turi abantu bahindutse ku mutima, ku mushaha no ku mubiri."" Igice kinini c'abagize ishirahamwe Commonwealth kigizwe n'ibihugu vyahoze bikoronijwe n'Ubwongereza, ariko hagiye hiyongeramwo ibindi harimwo n'Urwanda. Prezida Kagame yavuze ko kuja muri iryo shirahamwe vyari bifise intumbero y'uko ""abanyagihugu bacu baja hamwe, biyumvanamwo hanyuma bakaraba imbere muri kazoza"". Gabon - igihugu cahoze gikoronijwe n'Ubufaransa - citeze kwemererwa kwinjira muri iryo shirahamwe muri iyi nama."	https://www.bbc.com/gahuza/articles/c80w402kn7ko
entertainment	"Britney Spears yagiriza nyina ""gutabagaza ubuzima bwiwe""mu kubushira mu minwe y'uwundi muntu"	"Britney Spears avuga ko nyina ariwe yatumye ubuzima bw'uwo muririmvyi buja mu minwe y'uwundi muntu mu kiringo c'imyaka 13. Jamie, se w'ico camamare, niwe yamaze iyo myaka yose ariwe ajejwe mu mategeko ibijanye n'ubuzima bw'umukobwa wiwe, bisigura ko ico gihe cose yari afise ijambo rito  cane ku biraba ubuzima bwiwe bwite n'amafaranga yiwe. Ariko ku vyo yanditse ku mbuga hwaniro, uwo muririmvyi avuga ko ico ciyumviro cazanywe na nyina wiwe, Lynne. Ati: ""Ico abantu batazi `n'uko mama ariwe yamuhaye ico ciyumviro. Iyo myaka sinzokwigera nsubira kuyironka ... yaratabagaje ubuzima bwanje mu mpisho."" Muri ivyo yari yanditse kuri Instagram ariko ubu vyafuswe, abandanya ati: ""Urazi neza ivyo wakoze. Data nta bwenge afise bwo gupfa yariyumviriye ibintu nk'ivyo vyo gushira ubuzima bwanje mu minwe y'uwundi muntu, ariko muri iri joro, ndaja kumwenyura kuko nzi ko nimirije ubuzima bushasha."" Ivyo Spears yanditse bisa n'uko vyoba vyatewe n'uko se yasavye ko hahagarara ""ubwo nyene"" kandi ""ata gisabwe"" ivy'uko ariwe abazwa ivy'ubuzima bwiwe. Uko vyari bitunganijwe  kwari nk'uguhabwa uwukujejwe mu mategeko ku bisanzwe bikorerwa abantu badashoboye kwifatira ingingo, nk'ababa bafise indwara zo mu mutwe. Mu nyandiko zo muri sentare BBC yaronse, abashingwamanza biwe bavuze bati:  ""Jamie arakunda  kandi arashigikira umukobwa wiwe ata gisabwe. Nta kindi."" ""Icabaye n'uko mu myaka 13 iheze, ugushira ubuzima bwiwe mu minwe y'uwundi muntu vyari bikenewe kugira Britney akingirwe  mu nsiguro zose iryo jambo rishobora kugira. Ubuzima bwiwe bwari  mu rudubi kandi yari yugarijwe n'ibibazo bikomeye ku mubiri, mu mutwe, mu kibabarwe no mu mafaranga"". ""Hamaze kujaho uwubazwa ubuzima bwiwe, Britney yarashoboye kugaruka mu nzira yo kugira amaragamo muri ivyo bisata vyose vy'ubuzima. Ico gikorwa cagenze neza cane, ubu rero hakaba hageze ko Britney asubira gufata ubuzima bwiwe mu minwe."" Abunganizi ba Spears bavuga ko ivyo yabisavye atawe abanje kubimenyesha kandi ko azotanga inyandiko zose zijanye n'ivyo yahora akora vyo  kubazwa ubuzima bw'umukobwa wiwe, avuga ko ata ""na kimwe"" afise ""co kunyegeza"". Mu vyo yanditse kuri Instagram ku wa kabiri, Britney yanadomye urutoke ku wahora atunganya imirimo yiwe Lou Taylor avuga ko yagize uruhara mu vyo gushira ubuzima bwiwe mu minwe  y'uwundi muntu. Yaba we yaba na Lynne Spears nta n'umwe aragira ico abivuzeko. Ubuzima bwa Britney Spears  bwabazwa se wiwe kuva mu 2008 igihe ibibazo vy'amagara yiwe yo mu mutwe vyatuma se asaba sentare ububasha bw'amategeko bwo kugenzura ubuzima bw'umukobwa wiwe. Inyuma y'imyaka y'agacerre , uwo muririmyi amaherezo  yahavuye ashira ku mugaragaro ico avyibazako mu majambo akomeye cane yavuze mu minota 23 imbere ya sentare y'i Los Angeles mu kwezi kwa gatandatu. Uwo mukobwa w'imyaka 39 yavuze ko  ubwo buzima bwo kugenzurwa bwabaye ""ihohotera"" kuko ngo yahawe ibiyayuramutwe, akanahatirwa  kuririmba atabishaka kandi akankirwa kuvyara abana. Yabwiye umucamanza Brenda Penny kuri terefone ati : ""Ubu nshaka gusubizwa ubuzima bwanje"". Se wiwe mu kwezi kw'icenda niho yashikiriza inyandiko zisaba ko ivy'uko abazwa  ubuzima bw'umukobwa wiwe bihagarara, ariko ntiyavuze umwanya  vyofata kugira ivyo bikorwe intambwe ku yundi. Uko kwezi,  umucamanza Penny yaciye aba aramuhagaritse vy'igihe  mu kuba ariwe abazwa ubutunzi bwa Britney (nta bintu vyiwe yabazwa kuva mu 2019). Intahe ikurikira muri urwo rubanza itegekanijwe kuba ku wa 12 uku kwezi kwa 11. Ariko n'aho uwo muririmvyi w'icamamare yokurwako ivy'uko ubuzima bwiwe bubazwa uwundi muntu, ibibazo vyiwe n'ubucamanza bishobora kutazoba birangiye. Umushingwamanza wiwe  Mathew Rosengart yagirije se wiwe  ko yitwaye nabi ku bijanye n'amafaranga kandi ko ""yononye miriyoni z'ama dorari z'ubutunzi bw'umukobwa wiwe."" Mu kwezi kw'icenda yabwiye abamenyeshamakuru ko afise ""ibibazo bikomeye"" ku ""bishobora kuba vyarabaye ukwitwara nabi , hamwe n'ibikorwa vy'inyungu zidashbora kubangabanganwa, gukoresha nabi ububasha bwo kubazwa ubuzima bw'uwundi hamwe no kwonona bigaragara ubutunzi bwa Britney Spears"" aca arahira ko "" azokwihweza gushika mu mizi"" inyandiko zose zijanye n'ico kibazo. Mu nyandiko yashikirije sentare muri iyi ndwi,  Rosengart yagirije kandi se wa Britney kugerageza kwirengagiza kwishura ibibazo ku bivugwa ko uwo muririmvyi yacungwa gushika no mu nzu iwe imbere mu buryo bwo kumufata amajwi canke kumwumviriza. Uwo mushingwamanza asaba ivyoba vyarafashwe vyose n'ibikoresho vyakoreshejwe. Jamie Spears  arahakana ivyo yagirizwa vyose, akavuga ko yamye akora mu nyungu z'umukobwa wiwe. Ivyo we nyene yashikirije sentare  vyerekana ko azotanga inyandiko zose zijanye n'ico kobazo."	https://www.bbc.com/gahuza/amakuru-59153334
politics	Iran: Televiziyo ya leta itangaza ko indege ya Ukraine yarashwe “ata gushaka”	"Igisirikare ca Irani kivuga ko carashe ""kitabishaka""  ya ndege ya Ukraine yari itwaye ingenzi 176, nk'uko bivugwa na televiziyo ya leta ya Irani. Iryo tangazo rivuga ko ""habaye ukwihenda"" inyuma y'aho iyo ndege yariko igendera hejuru y'ikibanza gikomeye cane hafi y'ikigo c'ingabo zijejwe gukingira ubutegetsi bwa ki Islamu. Irani yari yahakanye ivyavugwa ko imwe muri misire zayo ariyo yakoroye iyo ndege hafi y'umugwa mukuru, Tehran, ku wa gatatu. Ariko, amakuru yava mw'igendereza rya Amerika na Canada yaguma yerekana ko Irani ariyo yarashe iyo ndege, kumbure ku kwihenda. Iyo ndege y'ikompanyi ya Ukraine yakorotse haciye amasaha makeya  Irani iteye ibisasu vya misire ku birindiro bibiri vy'ingabo za Amerika muri Iraq, ingenzi 176 barimwo nta n'umwe yarokotse. Irani yateye ivyo bisasu mu guhora umutegetsi mukuru mu gisirikare ca Irani Qasem Soleimani  yari yishwe na drone y'abanyamerika ku wa 03 z'ukwa mbere. Ibinyamakuru vya Amerika vyatangaje ko Irani yoba yarashe iyo ndege yihenze mu gihe yariko yitegura ko Amerika ishobora kwishura ivyo bitero. Abicishije kuri Twitter uno munsi ku wa gatandatu, umushikiranganji w'imigenderanire wa Irani, Mohammad Javad Zarif, yavuze ko ""akigenzo ka Amerika"" kari mu vyatumye iyo ndege iraswa. Mu gihe ivyemezo vy'uko iyo ndege yashobora kuba yarashwe na misire vyariko birigaragaza, Irani yemeye ko amatohoza akwiye azokorwa. Ariko ku wa kane, amasanamu yerekanywe kuri televiziyo ava aho iryo sanganya ryabereye, yerekanye ingene umwe mu bariko bagerageza kurondera ivyatumye iryo sanganya riba anyegeza bimwe mu bisigarira, bica bituma haba amakenga ko bimwe mu vyemezo bishobora kuba vyaranyegejwe. Ejo ku wa gatanu, umushikiranganji w'imigenderanire wa Canada Francois-Philippe Champagne yagabishije Irani ko ""amakungu yariko arayihweza"", ayigabisha ko imiryango y'ababuze ababo ""ikeneye kumenya ukuri"". Imbere y'aho, umushikiranganji wa mbere wa Canada, Justin Trudeau, yamenyesheje ko yari yaronse amakuru y'ukwizera yemeza ko iyo ndege ishobora kuba yarashwe n'igisasu ca misire ca Irani. Ireresi yashikiriye mu minwe y'ikinyamakuru New York Times isa n'iyerekana igisasu ca misire caturitse gisetse iyo ndege, ica ifatwa n'umuriro n'aho yabandanije igenda. Iryo tangazo rimenyesha ko abarashe iyo ndege bategerezwa gukurikiranwa."	https://www.bbc.com/gahuza/51074444
entertainment	Tanzania: Basaba ko Diamond Platnumz akurwa mw'ihiganwa rya BET kubera avugira Magufuli	"Abantu barenga 18.000 muri Tanzania bateye igikumu ku rwandiko (petition) rusaba ko wa muririmvyi rurangiranwa Diamond Platnumz akurwa ku rutonde rw'ihiganwa rya Amerika, bamwagiriza ko ""yakingira ikibaba"" uwahoze ari umukuru w'igihugu. Diamond, umwe mu baririmvyi rurangiranwa muri Afrika, ari ku rutonde rw'abahiganirwa agashimwe gahabwa abanyatugenegene bakomeye kw'isi kiswe Best International Act, gatangwa n'imboneshakure BET (Black Entertainment Television). Ariko abateguye uru rwandiko bagereranya uyu muririmvyi mu buryo butabereye n'abaherutse gutahukana ihiganwa rya BET bo muri Nigeria Davido na Burna Boy, abaririmvyi bazwi cane muri ico gihugu. Ku bw'aba bateguye uru rwandiko, aba baririmvyi babiri ""bakoresha inguvu zabo bafise n'ubuhangange bwabo mu gutera amashurwe akarenganyo"" muri ca gihe c'imyiyerekano yitiriwe #EndSARS mu mwaka uheze yari ifise intumbero yo gusaba ko reta ifuta ca gipolisi citswe SARS. Ikinyamakuru NairobiNews co muri Kenya, candika ko Diamond Platnumz yari ashigikiye cane uwahoze ari umukuru w'igihugu ca Tanzania, John Pombe Magufuli, kandi ko umwe mu miziki yiwe wakoreshejwe n'umugambwe CCM uri ku butegetsi mu gihe c'imyiyamamazo y'umwaka uheze. Gisubiramwo ivyanditse muri uru rwandiko, iki kinyamakuru candika kiti: ""Diamond Platnumz ni umuririmvyi rurangiranwa wa Tanzania azwi cane kw'isi yakoresheje ukumenyekana kwiwe n'ubuhinga bwiwe mu kuvugira no gukingira ikibaba itoteza ribi cane ry'uwahoze ari umukuru w'igihugu yatwaza umukazo John Magufuli n'ubutegetsi bwiwe"". ""Diamond kandi ni incuti pfa mpfe kandi akorana urudandaza na Paul Makonda yahoze ari umukuru w'igisagara ca Dar-es-Salaam yatoteje ku mugaragaro kandi akanahiga buhongo abahuza ibitsina babisangiye (LGBTI)"". Magufuli, yasandavye mu kwa gatatu haciye imisi mike ashikirijwe amabanga yo kurongora Tanzania mu kiringo kigira kabiri, yaragirijwe ko yahonyanga uburenganzira bwo gushikiriza ivyiyumviro no gutoteza abatavuga rumwe n'ubutegetsi bwiwe. Iki kinyamakuru  gikorera ku mbuga ngurukanabumenyi candika ko n'abo bimeze uko, hari n'imiburiburi umushingamateka umwe - Nusrat Hanje - yamuguye inyuma aramuvugira, ati ""turamusengera kugira ngo atahukane aka gashimwe""."	https://www.bbc.com/gahuza/amakuru-57396562
politics	Ingene ibintu bimeze muri Ukraine: Ubuzima i Mariupol buri mu minwe ya Putin – umukuru w’igisagara	"Mu kiganiro yagiranye n'itororokanirizo ry'amakuru Reuters, umukuru w'igisagara ca Mariupol Vadym Boychenko yavuze ko ubuzima bw'abanyagihugu bazibiriwe muri ico gisagara kigeze ahatemba buri mu minwe ya Perezida Vladimir Putin w'Uburusiya. Boychenko yerekanye akababaro kiwe ku bikorwa vyo guhungisha abantu i Mariupol kuva intambara itanguye. Avuga ko Uburusiya ""bwaburijemwo iri hungisha"", bari batanguye ""mu misi ya mbere y'ukwezi kwa Ntwarante (3)"". ""Badusavye ko tubaha ikarata y'aho iri hungisha rizotangurira - twarabahaye ikarata. ""Baratubajije igitigiri c'amamodoka dufise, turabaha igitigiri c'amamodoka. ""Ariko barononye bongera barasambura ivyo bibanza vyose, barasambuye n'amamodoka yacu"". Boychenko avuga ko hakiri abantu 100.000 bakizibiriwe muri ico gisagara mu gihe abasirikare bari mu ruganda rw'ivyuma rwa Azovstal batariko barishikana. Yongerako ati: ""Ni ngombwa gutahura ko hari abagifise ubuzima bakiriyo, kandi buri mu minwe y'umuntu umwe rudende - Vladimir Putin"". Kuri uwu wa gatanu, yateye akamo gashasha ko hoba ibikorwa vyo guhungisha abantu bose muri ico gisagara co mu bumanuko Perezida Putin avuga ko hafi cose kigenzurwa n'ingabo z'Uburusiya. ""Dukeneye ikintu kimwe gusa - guhungisha abantu bose. Hafi 100.000 baracari i Mariupol"", niko yavugiye ku mboneshakure y'igihugu, nk'uko vyandikwa na Reuters. Ejo ku wa kane, Putin yategetse ingabo ziwe kuzibira rwose akarwi ka nyuma k'abarwanyi ba Ukraine bakiri muri urwo ruganda rw'ivyuma. Mariupol imaze amezi abiri icucagirwa ibibombe vy'urutavanako kandi ata kintu na kimwe kirangwayo kuko Abarusiya bazibiye amayira y'imfungurwa, bakata amazi n'umuyagankuba. Vya muzinga nivyo bibandanya bikora mu ntambara yo mu buseruko bwa Ukraine. Nivyo vyaraye birasirana mw'ijoro ryakeye. Abanyamakuru bamaze ijoro bari ahitwa Sloviansk ku birometero birenga 20 uvuye ku rwasiro. Mu gihe bibazako bari ahantu hatekanye, inyuma y'isaha indwi z'ijoro, bavyuwe n'ikibombe c'Uburusiya caturitse cane batari banaciteze, bica biba ngombwa ko bahungira mu nzu yo mu kuzimu. Bukeye bihweje ivyononekaye, aho basanze ibibombe vyaguye ku metero 200 y'abo bari binyegeje. Intsinga zitwara umuyagankuba zari hasi, vyumvikana ko ata muyagankuba uhari. Uko niko ibintu bimeze mu bisagara vy'intara ya Donbas. Ingabo z'Uburusiya zibandanya zugariza Kharkiv, nk'uko bivugwa n'igisirikare ca Ukraine kuri uwu wa gatanu. Ingabo z'Uburusiya zariko zigerageza kumenera mu bumanuko zivuye mu gisagara ca Izyum kiri mu ntara ya Kharkiv, kugira ngo zizingurize ingabo za Ukraine ziri mu ntara ya Donbas, nk'uko igisirikare ca Ukraine kibivuga. Mu bice vyose vy'ubuseruko, ingabo z'Uburusiya zongereje akariro muri ano masaha 24 arangiye, cane cane mu turere twa Zarechny, Rubezhny, Popasnaya, Novotoshkovsky na Marinka, nk'uko kibandanya kibivuga. Ukraine ivuga ko yakoroye indege 15 z'Uburusiya mu masaha 24 aheze. BBC ntishobora guhinyuza aya makuru. Uburusiya buvuga ko bwateye ibibanza 58 vya gisirikare muri Ukraine mw'ijoro ryakeye, harimwo ivyari vyuzuyemwo ingabo, ibitoro n'ibikoresho vya gisirikare, nk'uko bivugwa n'ubushikiranganji bwo kwivuna abansi bw'Uburusiya. Buvuga kandi ko bwateye ibibanza bitatu vya gisirikare bikoresha ibisasu vya misire bidahusha, harimwo misire S-300 ya Ukraine irasa indege, ivyo bibanza kandi bikaba vyari vyuzuye ingabo nyinshi za Ukraine zifise n'ibikoresho vyazo. BBC ntishobora guhinyuza aya makuru. Umushikiranganji wa mbere w'Ubwongereza Boris Johnson yamenyesheje ko ingabo za Ukraine ziri mu Bwongereza mu nyigisho z'ukungene bakoresha imodoka z'intambara iki gihugu gitanga mu ntumbero yo kwirukana ingabo z'Uburusiya. Ari ku rugendo atera aja mu Buhindi, yabwiye abanyamakuru bari kumwe ati: ""Ndashobora kumenyesha ko turiko turigisha abanya Ukraine muri Pologne ingene bakoresha ibikoresho vyo gukorora indege, mu Bwongereza naho tukabigisha ingene bakoresha imodoka z'intambara"". Umunyamabanga ajejwe kumenyesha amakuru mu biro kwa Johnson avuga ko abanya-Ukraine ""baharurwa muri mirongo"" bari mu Bwongereza mu nyigisho. Ingabo za Ukraine zatanguye inyigisho ku modoka z'intambara zatanzwe n'Ubwongereza muri kuno kwezi, nk'uko bivugwa n'umuvugizi wa Johnson. Uyo muvugizi avuga ko Ubwongereza n'incuti zabwo bariko baraha abasirikare ba Ukraine ibikoresho vy'ubwoko bushasha bashobora kuba batari bwigere bakoresha imbere y'aha. Avuga ati: ""Birumvikana ko baronswa inyigisho nkenerwa z'ingebe bikoreshwa. Igihe cose twama tuzi ikintu ico ari co cose gishobora gutuma ibintu vyunyuka ariko ibintu biratomoye neza ko igituma ibintu vyunyuka ubu ari intwaro ya Putin""."	https://www.bbc.com/gahuza/amakuru-61186036
health	Misophonia: Abarwaye iyo ndwara bamererwa nabi n'amajwi asohorwa n'abantu	Misophonia: Abarwaye iyo ndwara bamererwa nabi n'amajwi asohorwa n'abantu	https://www.bbc.com/gahuza/50441167
religion	Greece: Umupatiri i Athens yafashwe inyuma y'uko ateye aside abasenyeri	"Umupatiri yahagaritswe ku mugwa mukuru w'Ubugiriki Athens/Athènes inyuma yo gutera aside abasenyeri indwi bo mw'idini ry'aba Orthodox, nk'uko bivugwa n'igiporisi. Ibi vyabaye igihe uyu mupatiri w'imyaka 36 yariko yumvirizwa n'urwego rujejwe indero inyuma y'umutaga w'ejo ku wa gatatu, nk'uko bibandanya bivugwa n'igiporisi. Abasenyeri batatu bariko baravurirwa mu bitaro kubera ubushe batewe n'iyi aside, bakaba bahiye mu maso. Umuporisi yirutse aja gutabara abo basenyeri, na we nyene ari mu bitaro. Uwagirizwa gukora aka kabi - umupatiri ashobora kwirukanwa muri iryo dini - yagirizwa ko afise uruhara mu rudandaza rw'ibiyayuramutwe, nk'uko vyandikwa n'itororokanirizo ry'amakuru ANA. Nk'uko ibimenyeshamakuru vyo muri ico gihugu bibitangaza, abo basenyeri bari bakoranye kugira ngo baganire ingene bomwirukana - bakamwambura ubupatiri - inyuma y'aho bivugiwe ko mu kwa gatandatu mu 2018 yafatanywe amagarama 1,8 y'urumogi. Ikinyamakuru Ta Nea kivuga ko uyo mupatiri yinjiye mu kigo c'ababihebeye Imana ca Petraki kiri i Athènes agiye kwumvirizwa, akaba yinjiranye ""icupa rinini ririmwo iyo aside"". Umuzamu yashoboye gufata uyo mupatiri ageze kw'irembo ry'ico kigo, na we nyene yaraturiwe n'iyo aside, akaba yaciye asimbanwa kwa muganga. Umukuru w'igihugu c'Ubugiriki Katerina Sakellaropoulou ariyamiriza iki gitero, nayo umushikiranganji wa mbere Kyriakos Mitsotakis akaba yavuganye n'uwurongoye iryo dini mu Bugiriki, Musenyeri mukuru wa Athènes, Ieronymos II. Umushikiranganji wa mbere Mitsotakis avuga ko ababajwe cane n'iki gitero, akaba yijeje uyu musenyeri ko ""reta izokora uko ishoboye mu kuvura abakomeretse kugira bashobore gukira ningoga""."	https://www.bbc.com/gahuza/amakuru-57592199
health	South Africa: Kwivuza uri umunyamahanga ntivyoroshe	"Umushikiranganji wa Afrika y’Epfo ajejwe amagara y’abantu yagabishije abanyagihugu ko atari bo bajejwe kwubahiriza amategeko agenga abanyamahanga. Joe Phaahla yabivuze igihe yagendera ibitaro vyo ku murwa mukuru, Pretoria, aho abantu bo mu mugwi wiyita Operation Dudula bagize  imyiyerekano bagerageza kubuza abanyamahanga kwivuza. Uwo mugwi Operation Dudula wagirizwa kwanka abanyamahanga, ariko abanywanyi bawo bavuga ko abanyamahanga batuma  amavuriro n’ibitaro vy’igihugu cabo birengerwa. Phaahla yabwiye abamenyeshamakuru ko abantu bava mu bihugu bibanyi – eka mbere no mu vya kure nk’Ubuhindi – baza kwivuza muri Afrika y’Epfo. Yavuze ko ivyo bibandanije gutyo, Afrika y’Epfo izoshika aho irengerwa. Ariko yashimangiye ko ibwirizwa nshingiro ritomoye ku burenganzira bwo kwivuza ku muntu wese aba muri Afrika y’Epfo. Abagiye mu myiyerekano babandanije gusaba ko abantu babanza kwerekana ubwenegihugu bwabo imbere y’uko binjira ibitaro n’ubwo hari ingingo ya sentare ibihagarika. Bivugwa ko abantu b’urukoba (uruhu) rwirabura aribo batotwa hanyuma bagahatirwa kwerekana ko bazi kuvuga rumwe mu ndimi zisanzwe zivugwa aho muri Afrika y’Epfo. Ku wa kane hadutse intureka hagati y‘abanywanyi ba Operation Dudula n’abadashigikiye iyo myiyerekano hanze y’ivyo bitaro. Igiporisi carashe amasasu ya caoutchouc kugira gishwiragize  iyo migwi ibiri. Reta ya Afrika y’Epfo ntisanzwe iharura abanyamahanga baja kwivuza mu mavuriro y’igihugu. Ariko hari impungenge ku ngaruka abanyamahanga b’abimukira batagira ibibaranga bashobora kugira ku nzego z’ubuvuzi muri ico gihugu. Muri Afrika y'Epfo si ubwa mbere havuzwe ikibazo co kwanka abanyamahanga. Mu kwezi kwa gatatu uyu mwaka, abanywanyi ba Alexandra Dudula Movement bagize imyirekano bavuga ko abanyamahanga bigaruriye amazu ya reta. Muri iyo myiyerekano bari bafise ivyapa bimwe bivuga ngo   ""tahe iwanyu"" ."	https://www.bbc.com/gahuza/articles/cj5qr9z5106o
sports	Francine Niyonsaba avuga iki inyuma yo kuba uwa mbere ku metero 3000 i Lausane?	Umurundikazi Francine Niyonsaba yatahukanye ikibanza ca mbere mw'ihiganwa rya Diamond League ryariko rirabera i Lausane mu Buswisse ku metero 3000. Uwo murundikazi aherutse guhabwa icubahiro co kwitwa ambasaderi yasize isegunda imwe gusa umunye Amerika Alicia Monson. Francine Niyonsaba yagize iminoto 8:26:80 na we Monson agira iminota 8:26:81. Ihiganwa rya nyuma rya Diamnond League ritegekanijwe itariki 6 z'ukwezi kw'icenda mu 2022.	https://www.bbc.com/gahuza/articles/cq50j0w9z45o
politics	Rwanda: FLN irahakana gukora ibitero iva ku butaka bw'u Burundi	"Umuhari CNRD-UBWIYUNGE wemeza ko usanzwe uri ku butaka bw'Urwanda kandi ko mu bitero wakoze kw'itariki 23 z'uku kwezi, wishe abasirikare b'Urwanda 21 ubatwara n'ibikoresho vyinshi vya gisirikare. Umuvugizi w'uwo muhari, S-Lt Irambona Steven Tamboula, yanditse mw'itangazo rigenewe abamenyeshamakuru ko bateye mu karere ka Nyaruguru mu murenge wa Nyabimata hamwe no mu Karere ka Rusizi mu murenge wa Bweyeye, hamwe bahica abasirikare 6 b'Urwanda ahandi 15. Avuga ati: ""Ingabo za FLN, kw'itariki 23 z'ukwezi kwa gatanu mu 2021 zagavye ibitero bibiri bikomeye ku ngabo za RDF. ""Igitero ca mbere cabereye mu karere ka Nyaruguru mu murenge wa Nyabimata, mu kagari ka Ruhinga  mu misozi ya Nyanzare, RDF ihatakariza abasirikare 6 abandi benshi barakomereka. Ariko FLN nta kibazo na kimwe yagize. Imigwano yatanguye [kw'isaha ya] 11h40 iheza 12h10. ""Igitero ca kabiri cabereye mu karere ka Rusizi mu murenge wa Bweyeye mu kagari ka Nyamuzi, RDF ihatakariza abasirikare 15 n'ibikoresho vyinshi vya gisirikare. ""Imigwano ikomeye cane yatanguye i saa tatu zijoro (21h00) iheza i saa yine z'ijoro"". Abagwanyi ba FLN barahakana bivuye inyuma gukora ivyo bitero bavuye ku butaka bw'Uburundi, bakavuga ko basanzwe bafise ibirindiro vyabo mu Rwanda kuva mu 2018. Bavuga kandi ko batambara impuzu z'igisirikare c'Uburundi, ahubwo bakavuga ko ingabo za RDF zerekana impuzu z'abasirikare b'Uburundi bahunze bamaze kunanirwa gutembagaza ubutegetsi mu 2015, ubu ngo bakaba babarizwa mu muhari RED-TABARA ugwanya reta ya Gitega ukoresheje ibigwanisho. Uwo muhari urangiza itangazo ryawo usaba akanama ka ONU kajejwe umutekano kw'isi, ishirahamwe mpuzamakungu ONU hamwe n'ubumwe bwa Afrika kugondoza reta y'Urwanda ngo yemere ibiganiro n'abo batavuga rumwe, ngo bitabaye ivyo FLN izobandanya ibitero ku bo yise ""reta y'agatsiko n'igisirikare c'ubwoko bumwe"". Kuri uyu wa mbere, igisirikare c'Urwanda cari casohoye itangazo aho cagiriza umuhari wa FLN kugira igitero mu karere ka Rusizi mu murenge wa Bweyeye baje bava mu Burundi. Igisirikare c'Uburundi casohoye itangazo ciyamiriza ivyo bivugwa n'Urwanda."	https://www.bbc.com/gahuza/amakuru-57245610
politics	South Africa: ingene abanyagihugu bashavuriye abanyamahanga	"Igipolisi ca Afrika y'Epfo kirameze magabo mu gihe horamuka hasubiye kwaduka imishamirano mu karere ka Alexandra no ku bandariza ku mabarabara mu gisagara ca Johannesburg. Alexandra ni kamwe mu turere dukenye cane mu gihugu ariko ababa mu tuzu twako bashobora kubona amazu maremare cane ya  Sandton, kamwe mu turere tw'ubucuruzi dutunze cane ku mugabane wose, ku birometero bikeya gusa. Ibi rero bituma abanyagihugu bava mu turere dutandukanye twa Afrika y'Epfo no mu bihugu bibanyi bisukira ku bwinshi muri aka karere kurondererayo ubuzima. Hari imihari ibiri itabonwa kumwe ifise intumbero yo kurwanya abanyamahanga badafise vya ngombwa iherutse kuvuka - uwa mbere witwa Alexandra Dudula Movement uwa kabiri nawo Operation Dudula -  kandi ikaba igenda ishigikirwa cane n'abanya Afrika y'Epfo babona ko bakumiriwe. Hari ubwoba ko ibikorwa vyayo bishobora gutuma haduka izindi ndyane zo kurwanya abanyamahanga muri ico gihugu. Ubukene nibwo ntandaro y'icuka kibi kubera abanya Afrika y'Epfo bazi ko - biba vyo canke atari vyo -  abanyamahanga ari bo batumye baba mu ngorane. Dudula ni ijambo ryo mu rurimi rw'ikizulu risigura ""gusubiza inyuma""  - ibi birerekana ico bashaka neza na neza. N'aho iyi mirwi itandukanye, yose iharanira ikintu kimwe - yose yibaza ko ishobora gusubiza abanyamahanga b'abanyafrika badafise ibibaranga iwabo. Yibaza ko mu gukora ibi ishobora gutuma ubuzi n'ibikorwa vy'ubudandaji bishobora kuja mu minwe y'abanya Afrika y'Epfo. Umuhari Alexandra Dudula Movement washinzwe mu mwaka uheze. Abanywanyi bawo bavuga ko abanyamahanga babaye mu mazu ya reta mu buryo budaciye mu mategeko mu karere ka Alexandra, gafatwa ko ari aka ba nyarucari. Ariko iri sekeza ryarageze kure gushika aho babuza abimukira b'abanyafrika badafise ibibaranga gukora urudandazwa muri Alexandra. Mu kwezi guheze, uyu muhari warugaye utuzu tw'idandarizo twose twegukira abanyamahanga batashoboye kwerekana impapuro z'ukuri zibaha uburenganzira bwo kudandaza kandi bakaba bafise igitabo c'inzira kitarata igihe. Baciye bafata utu tuzu baduha abanya Afrika y'Epfo, nka Wendy Sithole aba aho nyene i Alexandra, yaciye atangura kudandaza imboga aho abanyamahanga baburijwe kuhadandariza. Uyu mugore yabwiye BBC ati: ""Twebwe nk'abanya Afrika y'Epfo turashomye kandi turashonje. Ico dushaka kandi ni uko turonka ubuzi. None bashaka tubeho gute mu gihugu cacu?"" Ivyo uyu murwi ukora vyose ntibiciye mu mategeko, abategetsi bakaba bariko barakora amatohoza ajanye n'utugeza imvururu n'ugutera ubwoba. Umuhari Operation Dudula ufise icicaro mu karere ka Soweto muri Johannesburg  - ku birometero birenga 25 ku rundi ruhande rw'igisagara. Inyuma yo gushingwa na Nhlanhla Lux Dlamini w'imyaka 33, uyu muhari wagiye kumenyekana cane mu ka gatandatu kw'umwaka uheze igihe abanyagihugu baba i Soweto bagira imyiyerekano muri aka karere basaba ico bita ibikorwa vyo ""gukura umwanda"". Barwanya abikekwa kudandaza ibiyayuramutwe hamwe n'abantu baba mu nyubakwa za reta bidaciye mu mategeko. Ariko nk'uko vyagenze i Alexandra, uyu muhari nawo nyene warageze kure mu  vyo uharanira. Abanywanyi bawo ubu bashaka ko abanyamahanga bafise amaduka muri Afrika y'Epfo kandi bakaba ari benshi bugara kandi bakava mu gihugu. Bashaka kandi ko abadandaza bato bato, nk'abacuruza mu mazu y'uburiro n'amaduka, bakoresha abanya Afrika y'Epfo gusa. Ibi bitumwa n'uko bene gukora uru rudandazwa binuba abanya Afrika y'Epfo, bagashima gukoresha abanyamahanga badafise ivya ngombwa kubera bashobora kubaha agahembo kari musi y'ako bategerezwa kubahemba. Abategetsi bavuga ko atari ikibazo gikwiye mu gihugu cose, ko ahubwo ari ikibazo gishobora kuba cibonekeza mu turere tumwe tumwe. Iyi mihari yose irahakana ivyo yagirizwa ko yanka abanyamahanga, ko ahubwo ishaka gusa gukingira imibereho y'abanya Afrika y'Epfo, ibakavuga ko reta y'umugambwe African National Congress (ANC) iriko irananirwa kubikora. Yompi ivuga ko ata mugambwe n'umwe yegamiye. Abanyamahanga bobo bavuga ko bahamwa bahorwa ibibazo vyinshi. Sam Manane, umunya Mozambike amaze imyaka cumi acuruza imfungurwa muri Alexandra yabwiye BBC ati: ""Nta kazi k'umuntu n'umwe twiba, vyose turavyironderera, nta munya Afrika y'Epfo tubuza gukora nk'ivyo dukora"". ""Baraduhohotera gusa"". Reta y'ico gihugu ntaco iragira ariko umukuru w'intara ya Gauteng, ari nayo igisagara ca Johannesburg kirimwo, David Makhura wo mu mugambwe ANC, avuga ko ahagaritswe umutima n'iyi migumuko yo kurwanya abanyamahanga i Alexandra. Asaba amashirahamwe adaharanira ivyicaro vya poritike gukorana na reta mu gutsimbataza amahoro no gukomeza ukwihanganiranira. Ariko imigambwe imwe imwe itavuga rumwe n'uwuri ku butegetsi iriko igerageza gukamisha iki kibazo. Uumugambwe utavyorosha na gato ni uwuherutse gushingwa witwa Patriotic Alliance (PA) urongowe n'uwahoze ari impfungwa, Gayton McKenzie. Uyu mugambwe PA usanzwe ufise abahanuzi mu nama mpanuzwajambo y'akarere ariko ukaba utaritoza ku rwego rw'igihugu, ushaka ko abimukira bose badafise ivya ngombwa bava mu gihugu. Mu ntango z'uno mwaka, abanywanyi b'umugambwe Economic Freedom Fighters utavuga rumwe n'uruwi ku butegetsi waragendeye giturumbuka amazu y'uburiro muri Johannesburg kugira urabe abanyamahanga bayakoramwo wongere utere igitsure abadandaji guha akazi abanya-Afrika y'Epfo benshi. Ku kijanye n'indangamuntu, reta ivuga ko iriko irakora uko ishoboye kugira ngo abantu bagire ivya ngombwa vy'ukuri - ariko ibi bizofata igihe kitari gito. Si bwo bwa mbere haduka urwanko ku banyamahanga muri Afrika y'Epfo. Mu 2008, harabaye ibitero bitari bike mu gihugu cose ku mpunzi no ku bimukira - aho abarenga 60 bavugwa ko bishwe, ibihumbi n'ibihumbi nabo barata baromoka. Mu 2015 harabaye ibi bitero ku banyamahanga, cane cane mu bisagara vya  Durban na Johannesburg, ivyatumye reta igomora ingabo kugira ngo zibuze ntihaduke iyindi migumuko. Haraciye imyaka itatu kandi habaye ibindi bitero ku banyamahanga vyatumye abanya Nigeria amajana n'amajana bava mu gihugu. Ntibiramenyekana igitumye iki kibazo gisubira kuvyuka ariko ibibazo indiri n'indiri vy'ubutunzi muri Afrika y'Epfo vyarunyuwe n'ingingo zo kuzibira ikiza ca Covid-19 zatumye abantu badaharurwa batakaza ubuzi maze ubuzima nabwo buca burushirizaho kuzimba."	https://www.bbc.com/gahuza/amakuru-60726097
health	Covid-Kenya: Umugore yanse gutsindwa n'uwo mugera	"Aho hadukiye ikiza ca coronavirus, Josephine Muchiliwa yari umunyagikoni, ariko co kimwe n'abandi benshi muri Kenya n'ahandi kw'isi, akazi kiwe karahagaze. Muri uyu mwaka uheze, umunyamakuru w'ikiganiro ca BBC Business Daily Ed Butler yarakurikiranye ingene uwo mugore yavyifashemwo. ""Nta kazi ngira, nta buzima ngira, ntaco mfise ngaburira abana"". Uko kuri kweruye kuri mu buryo Josephine avuga ingene abayeho biturutse ku  ngaruka z'ingingo zo kwirinda coronavirus guhanze abatari bake. Mu gihe haheze imisi reta ifashe ingingo zikomeye zo kugabanya uruja n'uruza kugira ihagarike ikwirakwira rya Covid-19, uwo mugore areze abana wenyene, wo muri quartier ya Kibera ibamwo abantu benshi cane, arigana amagume yaguye kuri benshi bukwi na bukwi. Akazi kiwe k'umushahara muto cane mu gikoni c'ishuri karangiye aho abanyeshure babwiriwe kwigira i muhira. Yasigaye aribaza aho azokura ivyo agaburira abana biwe bane. Uwo mugore w'imyaka 31 yabwiye Business Daily ati: ""Ubu nitura Imana gusa. Sinzi ico ndi bukore"". Ariko bamaze kwumva amarushwa y'uwo mugore, hari abantu b'umutima mwiza baciye bamuha imfashanyo. Ntiyari amafaranga menshi - hafi ama dolari 150 (arenga 300.0000 vy'amarundi)  - ariko yari akwiye kugira afashe Josephine gutangura urudandazwa rw'imboga n'ivyamwa. Yaciye aja kurangura kw'isoko hagati ku murwa mukuru wa Kenya, agura ibiro 25 vy'ibitunguru, itomati n'ibindi, abizana i Kibera aho yaciye akotesha kiosk ntoya y'ibiti. Josephine yaciye aja ararungika amajwi y'ubuzima bwiwe bwa minsi yose yafata ari mu kazu kiwe k'icumba kimwe kubatse mu vyondo, avuga ingene agerageza ngo urudabndazwa rwiwe rukunde. Aho Kibera, quartier nini cane yubatswe mu buryo budakurikije amategeko ku murwa mukuru Nairobi , benshi mu bahaba barahura n'ibibazo nk'ivya Josephine. Mu gihe abenshi mu baba Kibera  bakora ubuzi bwo mu ngo (ikiboyi canke ikiyaya) ,  barakozweko  kurusha abandi n'ingaruka z'ikiza ca coronavirus ku butunzi, kuko abakoresha babo bifise gusumba baciye bababuza kubandanya baza kubakorera ku bwoba bw'uko bohava babanduza umugera. Ariko , mu ntango , nabi nabi, urudandazwa rwa Josephine rwasa n'urugenda neza. Yararonka abakiriya umunani canke 10 ku munsi. Umunsi umwe mu kwezi kwa gatanu guheze yambariye ati: ''Nibura uyu munsi naronse inyungu y'ama shilingi 170. Abana bamerewe neza, baranezerewe, kuko nibura bararya."" Ariko n'ubundi ivyago ntaho vyaja. Josephine nta rudandazwa yari asanzwe amenyereye, quartier yabo na yo yarimwo umukwabu,  abapolisi bama bariko bariruka kuri uwo wese afashwe inyuma y'amasaha yo gutembera. Kurenga imbibe z'igisagara navyo vyari bibujijwe. Aho hose abana biwe bane yategerezwa kumenya aho bari buri gihe kuko hari ububisha bwinshi n'ubwoba ko bashobora kugirirwa ubukozi bw'ikibi bufatiye gu gitsina. Yavuze ati : ''Ibitigiri vy'abantu basambanywa ku  nguvu biguma biduga. Nsize abana bonyene, uwariwe wese ashobora kuza akabagirira nabi."" Kandi nta bantu benshi bari  bafise amafaranga yo kuza kugura ivyo acuruza. Ababanyi na bo bari batakaje akazi, batunzwe n'utwo boba bari baraziganije. Bati amagorwa ntasiga ayandi. Josephine yafashwe na malaria, biba ngombwa ko agurana amafaranga yo kwivuza, ayaka umwe mu basanzwe batanga ideni mu kibano. Gusaba ideni n'ibintu bikorwa cane mu ma quartier  nka Kibera. Umwe mu batanga ideni, azwi nka Rodgers, yabwiye BBC ko hageze aho atakironka amafaranga yo gutangako ideni kuko yaronderwa na benshi cane. Kandi yavuze ko abenshi batashobora kuririha, aho rero yaca agurisha ibikoresho vyo mu nzu baba batanzeko ingwati. Josephine we, nta n'ico kugwatiriza yari afise. Kiosk irabomowe Gushika no kuri uyu musi, aracafise ubwoba ko ideni atarariha, ry'ama dolari 30 (arenga 60.000 mu marundi), rishobora kumutera ingorane zikomeye. Icizigire c'uko ashobora kuriha iryo deni cayoyotse mu kwezi kwa gatandatu mu mwaka uheze igihe tingatinga za reta zaharura  igice ca Kibera carimwo kiosk yiwe. Bavuga ko bariko barategura ahazoca inzira nshasha ya gariyamoshi. Reta yavuga ko abahaba bahawe umwanya ukwiye wo kubimenyeshwa ngo hahave. Ariko Josephine, nk'umupangayi, avuga ko atigeze abimenya. Aho bibabarije n'uko yari amaze iminsi yaranguye ibintu vyinshi, vyose hamwe n'iyo kiosk y'imbaho, bisenyurwa na tingatinga. Aca asubira kwifumbereza, indoto yo kuba umucuruzi iba igarukiye aho. ""Uwo munsi narakomye induru, mara iminsi itatu ndira. Mbabaye cane. Sinashobora no kurya. Kuva ico gihe ubuzima bwaciye bungora cane. "" Bishoboka ko ikiza ca coronavírus kimaze gukora ku banya Kenya baharurwa muri za miriyoni, nk'uko kwa Josephine. Gushika ubu ibiharuro vy'icese vyerekana ko muri Kenya hamaze gupfa abantu berenga 2100 bahitwanywe na Covid, n'ubwo abahinga bavuga ko ibitigiri bishobora kuba birenga ngaho kure. Ariko ababa muri Kibera, babona ko bo bakozweko kurusha abandi n'ingingo za reta zo kurwanya ico kiza kandi ko igipolisi gihohotera abantu mu bikorwa vyo kwuzubahiriza. Kennedy Odeke, uwavukiye muri Kibera aharanira ineza y'iyo quartier,  yashinze ishirahamwe ry'ubugiraneza, Shining Charity, avuga ati: ''Abo bantu babayeho ku ma dolari adashika abiri ku munsi, barazi ko urwaye uca upfa. ""Dushaka ko reta yitaho ama quartiers y'abakene nka Kibera, turonke amabarabara, ubuvuzi, n'amazi meza."" Ariko reta ntiyimirije kuvanaho ingingo zigabanya uruja n'uruza rw'abantu. Mu kwezi guheze, amasaha yo kudatembera mw'ijoro yarongerejwe kuko ibiharuro vy'abandura vyaduze cane. Umwaka umwe kuva ico kiza cadutse mu gihugu, Josephine n'ubu aracagwana. N'ubu nta hantu hafashe akura uburyo bwo kubaho, abana biwe batunzwe n'igikombe kimwe c'ubuyi ku munsi. Umwana wiwe w'umukobwa mukuru w'imyaka 11 Shamim yambwiye ati: ""Hari aho nibaza ko umunsi umwe nzoba umuganga. ""Ariko uyu munsi nibajije ivyo kurya."" Josephine hari aho aronka akazi ka rimwe rimwe ko gukora isuku, ariko yambariye ko hari umugore umwe, ataramuhemba ibikorwa vy'iminsi itatu. Ariko kubera ishirahamwe Shining Hope, afise icizere ko hagiye kugira igihinduka mu buzima bwiwe. Ubu ariko ariga gushona, akazi abamaze kukamenyera bavuga ko kinjiza amafaranga atari make ku munsi. N'ubwo ivyigwa muri aya mezi 12 aheze vyari bigoye cane, Josephine apfanye icizere ko we n'abana biwe bazova muri izo ngorane neza baravye ivyo bamaze gucamwo."	https://www.bbc.com/gahuza/amakuru-56640625
sports	Lionel Messi: Ibi bintu bitanu wari ubizi kuri we?	"Na Ciaran Varley BBC Sport Lionel Messi nta nkeka, ni we mukinyi rurangiranwa mu mupira w’amaguru. Ku myaka 35, uyu musatirizi wa Argentina amaze gutsindira hafi ubushimwe bwose muri uru rukino. Yatsindiye Umupira w’Inzahabu (Ballon d'Or) – agashimwe gahabwa umukinyi wa mbere mwiza kw’isi – aho yaciye umuhigo mu kugatsindira incuro indwi, yongera atsindira agashimwe ka FIFA  k’umukinyi mwiza ku ruhande rw’abagabo rimwe. Mu bundi bushimwe harimwo ibikombe bine vy’ihiganwa rihuza imirwi yabaye iya mbere iwabo (Ligue des Champions/ Champions League), atsindira ibikombe 11 vy’ihiganwa ryo mu gihugu, yongera atsindira igikombe c’ihiganwa rya Amerika (Copa America) mu 2021.  Ico abuze conyene. Ni igikombe c’isi yose. Hagati aho ariko, tuzi bike cane ku bijanye n’uyu muntu w’imbaga ntoya ariko atera akukuruka. Mw’ireresi nshasha y’isaha yakorewe BBC, benshi mu bahoranye nawe mu murwi be n’abakinyi bigeze guhangana nawe, hamwe kandi n’abanyamakuru bakoze amakuru kuri we, barinjira muri kino gitangaza, ari we Messi. Ng’ibi bike mu vyo twokuramwo. Messi yinjiye mw’ishure ry’umupira w’amaguru rya Barcelona, La Masia, afise imyaka 13. Iri ni ishure ry’umupira w’amaguru ryasohoye ibihangange nka Xavi, Andres Iniesta, Gerard Pique na Cesc Fabregas. Fabregas yahoze akina hagati muri Barcelona, Arsenal na Chelsea avuga ko ikintu ca mbere yabonye ku muyabaga Messi  ni uko “yari umwana muto, atavuga, yari afise isoni nyinshi”. Isoni ni ikintu kiguma kigaruka cane, aho umunyamakuru w’ikinyamakuru Guardian, Jonathan Wilson, avuga ko Messi yahora yihindurira mu gasimbaryango (corridor) hakwinjira mu vyumba vyo kwihinduriramwo. Fabregas abandanya asigura ingene uyu muyabaga yitonda cane yatangaje abantu bose mu myimenyerezo. Avuga ati: ""Mu myimenyerezo ya mbere twagiranye na Leo, nakina cane ku ruhande rwo hagati amaja inyuma (milieu défensif /defensive midfielder), kandi tukaba twahura turi umwe kuri umwe. ""Mu mutwe iwanje, nibaza ko ndamwaka umupira ata ngorane kuko nakunda gukinira hasi kandi nkunda 'tackle', ariko rero mbona afise umuvuduko udasanzwe. Naratangaye, kuko ndibuka nikubise hasi ngo ndawumwake ariko aransiga aca arinjiza”. Fabregas avuga ko, kuva ico gihe, yaciye abona ko “dukwiye kwitwararika cane uyu muhungu”. Imbere y’uko ava mu murwi mu 2021, Messi yafashije Barcelona gutsindira ihiganwa rya La Liga incuro cumi, ibikombe bine vya Ligue des Champions, ibikombe indwi vya Copa del Rey hamwe n’ibikombe umunani vya super coupes muri Espagne. Messi mu kwimukira muri Barcelona vyasigura impinduka zikomeye ku muryango wiwe. Umunyamakuru Guillem Balague yanditse igitabo ndangakahise kuri Messi, arasigura ingene vyamugoye gufata ingingo. Nk’uko abisigura, inyuma y’amezi atandatu ashitse muri Barcelona, abavyeyi ba Messi batumyeko inama y’umuryango. Mushikiwe Maria, ntihari hamuguye neza, mu gihe mwenewabo nawe Matias yari afise umukunzi yasize i Rosario. Balague ati: ""Cari igihe co gufata ingingo, ‘tugume i Barcelona canke dusubire i Rosario'? “Bicaye ku meza bamubaza bati, 'Leo, wipfuza gukora iki?' Leo avuga ati, 'Nshaka gutera imbere. Nshaka kuba muri Barcelona, nshaka kuba umukinyi rurangiranwa'."" Balague asigura ko ico Messi atari yabwiwe zari inkurikizi z’ibi – nyina wiwe yategerezwa gusubiza mushikiwe na benewabo babiri i Rosario hanyuma se wiwe akagumana nawe. Balague ati: "" Akenshi, yarinjira mu cumba ciwe agashira umutwe munsi y’umusego akarira. ""Yakora ivyo kugira ngo se wiwe ntamwumve. Afise myaka 14 gushika kuri 15, niho yabona ko, kubera ingingo yiwe, yategerezwa kubitahura”. Rio Ferdinand yagize igihamana kibi co guhura na Lionel Messi n’abandi bakinyi ba Pep Guardiola bari bateye ubwoba muri Barcelona mu rukino rwa nyuma rwa Ligue des Champions, atari incuro imwe gusa, ariko zibiri. Manchester United yahuye n’aba ba Catalans mu 2009 hanyuma mu 2011 – aho hompi itsindwa. Mu 2009, Barcelona yatsinze 2-0 aho Messi yinjije igitsindo kigira kabiri ciza cane n’umutwe. Ferdinand yahushije umupira wari utewe na Xavi imbere y’igori. Ferdinand  ati: ""Messi yinjije n’umutwe, bose wamengo bambaza ngo ‘raba ingene ungana, n’ingene angana. Nta vyinshi yinjije nk’ivyo kuva atanguye gukina, ariko yabikoze mu gihe kidasanzwe”. Messi yarinjije kandi yongera aba umukinyi w’urukino (man of the match) mu rukino rwa nyuma rwa 2011 Barcelona yatsinze 3-1. ""Messi wamengo, nta guhuza amaso, nta kintu na kimwe, ari ukwiwe, nta n’uko akwegereye, hanyuma ubwo nyene ukaza wumva ng’uyo, ‘aragusetse’. Iryo joro baratwishe pe”. Mu kiringo cose amaze akina umupira, haba neza canke nabi, yagiye agereranywa n’ikindi gihangange ca Argentina: Diego Maradona. Iyi reresi yerekana ingene Messi atorohewe mu kwikorera umuzigo w’iri gereranya. Maradona yabaye ntibagiranwa igihe atsindira igikombe c’isi yose mu 1986. Messi yamenyekanye mu rukino rwa nyuma rw’igikombe c’isi yose mu 2014 akaba yari amaze gukina inkino za nyuma za Copa Amerika ariko aho hose nta gikombe yari bwatsindire igihugu ciwe gushika mu 2021 aho batahukaniye igikombe ca Copa Amerika. N’aho hari ibintu bisa mu buhinga bwabo bwo gukina, umunyamakuru wa Guardian Marcela Mora y Araujo arerekana ubudasa mu nyifato hagati ya Messi na Maradona. Avuga ati: ""Maradona yamenyekanye cane kubera impari. Nibaza ko Messi ateye imbere gusumba, aho kudugira ku mpari, yadugiye ku kwifatanya n'abandi. Messi akeneye kuba mu murwi umeze neza, kandi ukorera hamwe”. Uwundi mukinyi Messi akunze kugereranywako igihe cose ni Cristiano Ronaldo. Be na we, bamaze imyaka irenga cumi bahurira ku bushimwe nyamukuru hafi bwose mu mupira w’amaguru. Messi afise Ballon d'Or indwi, mu gihe Ronaldo afise zitanu, akaba kandi afise ibikombe vya Ligue des Champions bine Ronaldo nawe afise bitanu. Ariko none ubu bushamirane si bumwe bukokezwa n'abakora imyihwezo, abanyamakuru n'abafana? Xavi, yahoze akinana na Messi abona ko ivyo ari ukuri. Ati: ""Cristiano yamuteye intege zo kuba umukinyi rurangiranwa. ""Kumbure Cristiano na Leo bashobora kutavyemera uko. Ariko ndazi neza ko bagumye barabana ku kajisho. Iyo uriko urahiganwa, uba ushaka kuba uwa mbere”."	https://www.bbc.com/gahuza/articles/cv2nvqn5ld9o
politics	Intambara yo muri Ethiopia : Abaganga mu basaba ivyo kurya	"Bamwe mu baforoma n'abaganga kuri bimwe mu bitaro vya mbere binini mu ntara ya Tigray yugarijwe n'intambara muri Ethiopia bageze aho basaba ivyo barya, nk'uko umwe mu baganga  yabibwiye BBC. Bamaze amezi umunani badahembwa, bigatuma biba ngombwa ko barondera izindi nzira z'ingene babeshaho imiryango yabo, nk'uko abivuga. Ivyo uwo muganga abivuze mu gihe ONU ivuga ko inzara ikomeye yarushirije kwugariza abantu benshi gusumba. Iryo shirahamwe rivuga ko abantu bashika miriyoni 2,2 ""bakenye bikabije ivyo kurya"". Ica kabiri c'abagore bose bafise inda canke bonsa barwaye indwara zo kurya nabi, nk'uko biri  mw'itohoza ry'ishami rya ONU riraba indya kw'isi PAM/WHO. Ethiopia mu ndwano yo mu gihugu hagati Kubera iki intambara ya Ethiopia iteye impungenge isi yose? Muri rusangi, muri Tigray hamwe n'izindi ntara zibiri zimaze amezi mu ntambara, Amhara na Afar, abantu miriyoni icenda bakeneye imfashanyo y'ivyo kurya, nk'uko PAM ibandanya ivuga. Ingabo za reta mpuzantara ya Ethiopia zimaze umwaka urenga zirwana n'abayigumukanye mu ntara ya Tigray iri mu buraruko kuva mu kwezi kwa cumi na rimwe 2020 mu ntambara imaze kurwamwo abantu ibihumbi. Muri ico gihe cose , intara ya Tigray ahanini irugaranywe, bigatuma bigorana gushikanayo imfashanyo hamwe n'imiti n'ibikoresho vyo kwa muganga. Banki nazo zarugawe, bisigura ko abantu badashobora gushikira amafaranga baziganije canke amafaranga yo guhemba abandi. Abaganga n'abaforoma ntibasigaye inyuma muri ayo makuba. Yemeye kuvuga ari uko izina ryiwe ritamenyekana, umwe mu baganga bo ku bitaro vya Ayder ku murwa mukuru wa Tigray, Mekelle, yabwiye BBC ko kubona abaganga n'abaforoma batondeye guhabwa ivyo kurya bisigaye ari ibintu bisanzwe muri aya mezi indwi iheze. Ntibarahembwa kuva mu kwezi kwa gatanu mu mwaka uheze. Uwo muganga yavuze ati: ""Benshi baragabanuye incuro barya ku munsi. Amavuta yo guteka, imboga, intete -ibiciro vyaraduze cane ku buryo atawucibaza kubigura. Bamwe baratanguye gusaba ivyo kurya."" Yavuze kandi ingaruka z'ubukene bw'ibikoresho vyo kwa muganga  ku buvuzi. Aho gukoresha pansuma zisukuye, zikenewe cane mu guhanagura inguma n'ibisebe  mu gihe n'inyuma yo gukora (kubaga), ibitaro vya Ayder vyikora ku mpuzu bihabwa n'abantu  zitaburwmwo  udutambara duheza tugategurwa neza hanyuma akaba aritwo dukoreshwa. Uwo muganga yavuze kandi ko  Surafeal Mearig, umwana w'amezi atatu BBC yanditseko mu minsi iheze mu nyuma yaciye apfa. Yari yarungitswe imuhira kuko yari yatanguye kuduza ibiro ariko kubera ata vyo kurya bikwiye vyari bihari, yaciye apfa ku wa 13 Nzero ( ukwezi kwa mbere). BBC ntishobora guhinyuza mu buryo bwigenga ibivugwa vyose n'uwo muganga kuko Tigray isanzwe ahanini yaraciriwe uburyo bwo gutumatumanako kuva intambara itanguye. Muri iyi ndwi hari imfashanyo yatanguye gushika, ishirahamwe CICR rikaba ryarashoboye  gutwara n'indege imfashanyo y'imiti i Mekelle ubwa mbere kuva muri Nyakanga (ukwezi kw'icenda). Nta miduga ya ONU itwaye indya irashika muri Tigray kuva hagati muri Kigarama (ukwezi kwa 12), ariko PAM ivuga ko hakenewe ikamyo 100 kugira ntihabe amapfa. ONU ivuga ko ikeneye miriyoni 337 z'amadorari  yo gukoresha mu bikorwa vyayo mu buraruko bwa Ethiopia ku mezi atandatu yimirije. Intambara ya Tigray yadutse mu 2020 igihe umushikiranganji wa mbere Abiy Ahmed yagomora ingabo kurwanya ingabo z'iyo ntara. Yavuze ko yabikoze kubera izo ngabo zari zateye ikambi ya gisirikare irimwo ingabo za reta muri iyo ntara. Intambara yahavuye ikomera gusumba inyuma y'amezi yo guterana amajambo hagati ya reta ya Abiy na  Tigray People's Liberation Front (TPLF), umugambwe wahora utwara iyo ntara. Muri aya mezi aheze, reta yarasubije inyuma cane umurindi abayirwanya bariko ariko intambara irabandanya hafi y'urubibe hagati ya Tigray n'intara bihana urubibe ya Afar. Hari icizere ko ibiganiro bishobora kuba biri mu nzira. Intumwa idasanzwe nshasha ya Amerika mu karere k'ihembe rya Afrika, David Satterfield, aherutse kugira urugendo i Addis Ababa, mu gihe umuhuza w'ishirahamwe rya Afrika, uwahoze ari umukuru w'igihugu ca Nigeria, Olusegun Obasanjo, nawe aherutse kubonana n'indongozi za Tigray."	https://www.bbc.com/gahuza/amakuru-60171927
entertainment	Liberia: Indirimbo 'Mr Liar Man' ya George Weah yateye ibibazo vyinshi abanyagihugu	"Muri Liberiya haravugwa vyinshi ku muntu yoba yagiriye nabi Perezida George Weah ku buryo vyamutumye yerekana akababaro n'uburakari mu ndirimbo nshasha yasohoye muri iyi ndwi. Mr Liar Man (Nyakwubahwa Mubeshi), indirimbo igize kane isohowe n'uyu mukuru w'igihugu yahoze ari umukinyi rurangiranwa w'umupira w'amaguru yahavuye aba umunyapolitike - rimwe na rimwe agacishamwo n'ivy'umuziki, iri mu mudiho wa reggae Bimwe mu biri muri iyo ndirimbo, harimwo nka: ""Mu gihugu canje, bariko bagerageza kumpiga mu vyo ntazi…Ariko Mr. Liar Man (Nyakwubahwa Mubeshi), urazi neza ko ntigeze nkora ivyo unyagiriza"". Abraham Darius Dillon, umukenguzamateka azwi cane atavuga rumwe n'ubutegetsi yibaza ko umukuru w'igihugu yariko avuga umunyamakuru yakora kw'iradiyo y'igihugu aherutse kwirukanwa kubera yaneguye ingene Perezida Weah arongoye igihugu, mu butumwa yacishije ku rubuga rwa Facebook. Eka n'abandi batari bake mu basanzwe bakurikiranira hafi ivya politikie hamwe n'ibimenyeshamakuru bavuga ko Perezida Weah yariko yihora uyo yahoze ari umukozi wa reta. Ariko ibiro vy'umukuru w'igihugu hamwe n'abanywanyi biwe babandanya bahakana mbere batera ivyatsi ibi bimuvugwako. Perezida Weah yahoze ari umusatirizi mu mirwi ya AC Milan, Chelsea na Paris Saint Germain, yaragiye asohora indirimbo. Mu ntango za 2000, yarasohoye ururirimbo yaririmbanye n'abahoze bakina umupira w'amaguru i Buraya yavuga ku rukundo n'ubumwe muri Afrika. Mu 2014, yararirimbanye n'umucuraranzi w'umunya Ghana, Sidney, mu ndirimbo yo guhimiriza abanyagihugu ku kiza ca Ebola mu gihe cariko kiratema gitongora mu karere ka Afrika y'Uburengero. Mu mezi aheze, aherutse gusohora n'iyindi, aho yavugamwo ibijanye no kurwanya ikiza karanda ca Covid-19. Ariko ndirimbo yateye ibibazo abantu ni iyi ya kane, aho gushika ubu abanyagihugu babandanya bibaza bati: uyu Mr Liar Man ( Nyakwubahwa Mubeshi) ni nde?"	https://www.bbc.com/gahuza/amakuru-55376025
sports	Ayavugwa mu mupira w'amaguru : Zaha, Richarlison, Nuno, Buendia, Moriba, Raphinha, Guendouzi	Umukinyi w'imbere wa Côte d'Ivoire Wilfried Zaha w'imyaka 28 yabwiye  Crystal Palace ko ashaka kugenda imbere y'uko imyimenyerezo yo kwitegurira amahiganwa y'umwaka w'inkino uza atangura. (Times - subscription required) Tottenham iri hafi yo kugena Antonio Conte nk'umumenyereza mushasha wayo, mu gihe Fabio Paratici na we yiteguye kwinjira muri uyu murwi kugira ngo arongore igisata c'ukwinonora imitsi inyuma y'aho aviriye muri Juventus mu kwezi guheze. (Talksport) Amasezerano Conte yogiriranira na Tottenham ashobora kumwinjiriza imiliyoni zirenga 21 z'amadorari y'abanyamerika, ni mu gihe uyu yahoze amenyereza Chelsea yamaze kwemererwa n'umukuru w'uyu murwi Daniel Levy igifovya c'amafaranga yo gutunganya gushasha uyu murwi. (Mirror) Umumenyereza mushasha wa Real Madrid Carlo Ancelotti aripfuza cane gutera Everton, umurwi yahora amenyereza, akawutwara umukinyi w'imbere, umunya Brésil Richarlison w'imyaka 24. (Football Insider) Everton iriteguriye kugiriranira amasezerano y'imyaka itatu n'uwahoze ari umumenyereza wa  Wolves Nuno Espirito Santo w'imyaka 47. (Nicolo Schira, via Star) Everton ishobora gushira inguvu mu rugamba rwo kurondera umunkinyi wo ku ruhande wa  Wolve umunya Portuga Pedro Neto w'imyaka  21 mu ghie Nuno yoba umumenyereza wayo mushasha. (Liverpool Echo) Arsenal na Aston Villa iriko irarondera umukinyi wo ku ruhande wa Norwich, umunya Argentina Emi Buendia w'imyaka 24 afise agaciro k'imiliyoni 56.5 z'amadorari y'abanyamerika . (Sun) Barcelona ivugwa ko yoba yiteguriye kugurisha umukinyi wayo wo hagati umunya Espagne Ilaix Moriba w'imyaka 18 mu gihe imirwi Manchester United, Manchester City na Chelsea, ivugwa ko imurondera (Mail) Liverpool niyo iri imbere mu rugamba rwo kurondera umukinyi wo ku ruhande wa Brésil Raphinha akinira Leeds ariko Manchester United na Manchester City nayo nyene iramushaka. (Gianluigi Longari via Express) Ariko, Manchester United ntirigera ibitangaza ku mugaragaro canke ngo ibaze Leeds nimba Raphinha ari kw'isoko, n'aho isa n'iyishaka uyu mukinyi w'imyaka 24. (Yorkshire Evening Post) Arsenal iriteguye kugurisha umukinyi wo hagati w'umufaransa Matteo Guendouzi w'imyaka 22 ku giciro c'imiliyoni 12 zonyene z'amadorari y'abanyamerika. (Le10Sport, via Calciomercato) Everton iriko irihweza ingene yogura umukinyi w'inyuma ku ruhande rw'iburyo asanzwe akinira PSV Eindhoven umunya Hollande Denzel Dumfries w'imyaka 25. (Voetbal International - in Dutch) Norwich iriteguye gutanga imiliyoni zababa 14 z'amadorari y'abanyamerika kugira irabe ko yoronka umukinyi w'inyuma wa Celtic Kristoffer Ajer, mu gihe uyu munya Norvege  w'imyaka 23 agiye kwinjira mu mwaka wa nyuma w'amasezerano afitaniye n'uyu murwi wo muri Ecosse/Scotland. (Sun) Ajax yaciye imbere Manchester United mu rugamba rwo kurondera umukinyi wo ku ruhande w'umunya Ghana Kamaldeen Sulemana w'imyaka 19 asanzwe akinira FC Nordsjaelland yo muri Danemark. (Football Insider) Umusatirizi w'umufaransa Olivier Giroud w'imyaka 34 ariteguye kuja gukinira AC Milan mu gihe amasezerano afitaniye na Chelsea agiye kurangira. (Gazzetta dello Sport - in Italian) Sead Kolasinac w'imyaka 27 araciteze ko azogurishwa n'umurwi wiwe Arsenal inyuma y'aho Schalke ivugiye ko muri iri ci idashobora kugura uyu mukinyi w'umunya Bosnia akina inyuma ku ruhande rw'ibubamfu yari yatijijwe muri uyu murwi. (Football London) Atletico Madrid iriteguriye kwumviriza umurwi uwo ari wo wose wokenera kugura umunya Espagne akina hagati Saul Niguez w'imyaka 26, akaba mu misi iheze yarigeze kuba aronderwa na Manchester United. (Marca - in Spanish) Fiorentina iripfuza kugura muri iri ci umukinyi w'umufaransa akina hagati Tiemoue Bakayoko w'imyaka 26 asanzwe yatijijwe muri Chelsea. (Fabrizio Romano) Massimiliano Allegri yasubiye kumenyereza Juventus ejo k uwa kane yabonanye n'abakozi, aho ikibazo ca kazoza k'umukinyi w'imbere wa Portugal Christiano Ronaldo w'imyaka 36 cari mu bibazo bikuru bikuru bihweje.  (Goal) Tottenham iracari mu biganiro n'umukinyi w'imbere wo muri Korea y'Epfo Son Heung-min w'imyaka 28 kugira ngo bagiriranire ayandi masezerano, kandi irizeye ko izoshika ku masezerano mu gihe izoba imaze kuronka uwundi mumenyereza. (Fabrizio Romano) Douglas Luiz yiteze kuguma muri Aston Villa mu gihe bititezwe ko Manchester City itanga amafaranga asabwa kugira ngo igure uyu munya Brésil w'imyaka 23 akina hagati. (Express & Star) Umumenyereza wa Atletico Madrid umunya Argentina Diego Simeone ari hafi yo gushika ku masezerano mashasha  azomutuma abandanya kumenyereza uyo murwi gushika mu 2024. (Cadena Cope, via Mundo Deportivo) Umurwi  Lille uherutse gutahukana ihiganwa ry'Ubufaransa uripfuza ko Patrick Vieira yosubirira uwahoze awumenyereza Christophe Galtier. (L'Equipe - in French) Uwahoze ari umusatirizi wa Arsenal Nicklas Bendtner ategura kubandanya n'ivyigwa vyiwe vy'ubumenyereza inyuma y'aho amenyeshereje ko ahagaritse gukina ku myaka 33, hakaba hari haciye amezi 17 uyu munya Danemark akinye urukino rwa nyuma mu murwi FC Copenhagen. (Ekstra Bladet - in Danish)	https://www.bbc.com/gahuza/imikino-57354547
sports	Ayavugwa mu mupira w'amaguru: Torres, Mbappe, Sanches, Vlahovic, Eriksen, Isco, Benitez	Manchester City iriko irakurikiranira hagufi umusatorizi wa  Fiorentina umunya-Serbia Dusan Vlahovic, 21 amaze kwinjiriza umurwi wiwe n'igihugu ciwe ibitsindo 19 vyose hamwe muri uno mwaka w'inkino. (La Repubblica) Barcelona yagiranye ibiganiro na Manchester City mu buryo bwo kurondera ingene yoronka umusatirizi w'umunya Espagne Ferran Torres, 21, mu kwa mbere. Torres amaze kwinjiza ibitsindo icenda yongera atanga imipira itatu yavuyemwo ibitsindo mu nkino 28 amaze gukinira City muri Premier League. (ESPN) Ariko, umukuru wa Barcelona Joan Laporta avuga ko ikibazo c'ubutunzi kitabemerera kugura umukinyi n'umwe mu gihe ibintu bikimeze uko bimeze.  (Marca) Umukuru wa Everton Bill Kenwright yahamagaje inama yihuta y'abarongoye uyu murwi, aho biteze kwiga ku kibazo ca kazoza k'umumenyereza Rafael Benitez.(Mirror) Liverpool iripfuza kugura umukinyi wo hagati wa Lille umunya-Portugal Renato Sanches, 24, asanzwe afise igiciro c'imiliyoni zababa  45 z'amadolari y'abanyamerika.  (Fichajes - in Spanish) Umumenyereza wa Liverpool Jurgen Klopp yumvikanye avuga ko umukinyi w'inyuma umwongereza Nat Phillips, 24, ashobora kuva muri uyu murwi mu kwa mbere. (Goal) Umusatirizi wa Lille umunya-Canada Jonathan David, 21, ariko arakurikiranirwa hagufi na Arsenal. Aba Gunners basanzwe bariko bararondera umusaturizi wa Everton umwongereza Dominic Calvert-Lewin ariko David  na we nyene ari mu bujuje ibisabwa n'aba Gunners, na rirya ari we amaze kwinjiza ibitsindo vyinshi mw'ihiganwa ry'Ubufaransa Ligue 1. (London Evening Standard) Everton iriko irihweza nimba yorondera umusatirizi wa Zenit St Petersburg umunya-Iran Sardar Azmoun, 26, yieze kuba aronderwa n'imirwi ya West Ham, Tottenham na Arsenal. (90min) Umukinyi wo hagati wa Inter Milan umunya-Danemark Christian Eriksen, 29, ari hafi yo kurangiza amasezerano n'uyu murwi wo mu Butaliyano. Eriksen ntarigera asubira mu kibuga kuva ca gihe afatwa n'indwara y'umutima muri rya higanwa ryahuza imirwi nserukirabihugu rya Bulaya, Euro 2020. (Calciomercato) Real Madrid iremeza neza ko izoruhira kuronka umusatirizi wa Paris St-Germain umufaransa Kylian Mbappe, 22, na rirya amasezerano afitaniye n'uyu murwi azorangira mu ci riza. (AS) Hagati aho, Real, iriteguriye kugurisha umukinyi wayo wo hagati, umunya-Espagne Isco, 29, amaze gutsindira ihiganwa ry'imirwi yabaye iya mbere i Bulaya, Uefa Champions League,  incuro zine mu myaka umunani amaze muri uyu murwi.  (90min) Manchester United ishobora kurondera umumenyereza wa New York Red Bulls umunya-Autriche Gerhard Struber kugira ngo abe icegera ca Ralf Rangnick. Bompi barakoranye mu murwi Red Bull Salzburg wo muri Autriche. (Sun) Umukinyi wo hagati wa Barcelona umunya-Hollande Frenkie de Jong, 24, ntazova muri uyu murwi mu kwa mbere. De Jong yariko araronderwa n'imirwi itari mike harimwo na  Manchester City. (Sky Sport Italy) Umurwi Wrexham wo muri Pays de Galles uriko uraraba ko wozana umukinyi wo hagati yahoze akina muri Arsenal, West Ham no mu murwi nserukiragihugu w'Ubwongereza Jack Wilshere. Uyu mukinyi w'imyaka 29 nta murwi afise akinira kuva asezeye muri Bournemouth mu mpera z'umwaka w'inkino uheze. (Football Insider)	https://www.bbc.com/gahuza/imikino-59530898
politics	Afghanistan: Ifatwa ry'akabande ka Panjshir ni intambwe nini ku ba Taliban	Ifatwa ry'akabande ka Panjshir, kari gasigayemwo abarwanya aba Taliban, ni intambwe ikomeye kuri uyu muhari usubiye kwigarurira Afghanistan nyuma y'imyaka 20 womowe na Amerika n'abo bari bafatanije.	https://www.bbc.com/gahuza/amakuru-58551869
politics	U﻿mushikiranganji wa mbere mushasha Gen Gervais Ndirakobuca ni nde?	Lieutenant G﻿eneral de Police  Gervais Ndirakobuca yahoze ari umugwanyi mu muhari wa CNDD-FDD ni we yasubiriye Gen Alain Guillaume Bunyoni mu mabanga y'umushikiranganji wa mbere. A﻿shinzwe ayo mabanga inyuma y'imyaka ibiri aramutswa ubushikiranganji bw'intwaro yo hagati mu gihugu n'umutekano. G﻿en Ndirakobuca azwi cane mu bikorwa vyo kugwanya abari mu myiyerekano yo kwiyamiriza ikiringo ca gatatu c'uwahoze ari umukuru w'igihugu, umuhisi Pierre Nkurunziza mu 2015. Ico gihe, u﻿wo mupolisi batazira Ndakugarika yari umujanama  mu biro vy'umukuru w'igihugu ajejwe ibibazo vy'igipolisi. Yashizwe ku rutonde rw'abantu bafatiwe ibihano n'ishirahamwe ry'Ubumwe bwa Buraya, EU, yagirizwa kuba intambamyi ku nyishu ya politike ku bibazo vyo mu Burundi, mu gutanga amategeko yo gukoresha inguvu z'umurengera. Yagirizwa ahanini ivyabaye itariki 26, 27 na 28 mu makaratiye ya Nyakabiga na Musaga. G﻿en Ndirakobuca ari mu barokotse ubwicanyi bw'abanyeshure b'abahutu kuri kaminuza y'Uburundi mu 1995, aho yiga mu mwaka wa kabiri mu gisata ca Chimie. A﻿riko mu nyuma yarasubiye mw'ishure, yiga amategeko kuri kaminuza Hope y'i Bujumbura aho yaronse urupapuro rw'umutsindo rwa Licence mu 2013. I﻿co gihe niho yaca agenda kugwana mu muhari CNDD FDD. I﻿nyuma y'imyimenyerezo ya gisirikare, yaciye ku mapeta yose gushika ku rwego rwo kurongora ingabo nka komanda ku rugamba. A﻿zwi kandi nk'umuntu bemera cane mu bikorwa vyo kugendereza. G﻿en Ndirakobuca ari mu mugwi w'abasirikare ba CNDD-FDD yarungitse gukorana n'abo mu ngabo za reta y'ico gihe, FAB, mu gikorwa co kuvanga ingabo z'izo mpande zibiri zari zimaze imyaka 10 zitana mu mitwe. Y﻿agiye aja mu nzego zitandukanye z'igipolisi: G﻿en Gervais Ndirakobuca afise umuryango ugizwe n'umupfasoni wiwe n'abana 7, abahungu batatu n'abakobwa bane. Y﻿avutse mu 1970 ku musozi wa Kibaya, komine Bukinanyana mu ntara ya Cibitoke.	https://www.bbc.com/gahuza/articles/clj4wxr3847o
sports	Barcelona yemeje ko Xavi Hernandez yagarutse nk'umumenyereza	"Uwahoze akina hagati muri Barcelona Xavi Hernandez yagarutse muri uyu murwi wo muri Espagne nk'umumenyereza mu masezerano yo gushika mu 2024. Uyu munya Espagne w'imyaka 41 yahora amenyereza umurwi Al Sadd  wo muri Qatar kuva mu 2019, ariko ejo ku wa gatanu uyu murwi waremeye kumurekura kugira agende muri Barcelona inyuma y'aho iyi mirwi ishikiye ku masezerano. Barcelona ivuga ko aya masezerano azotangurana n'igice gisigaye c'umwaka w'inkino 2021-22 abandanye mu yindi myaka ibiri izokurikira. Yitezwe muri Espagne muri iyi misi y'impera z'iyi ndwi, akaba yiteze kwerekanwa ku mugaragaro i Nou Camp ku wa mbere. Mw'ireresi yarungikiye abafana, uyu yahoze ari umukinyi yafashije igihugu ciwe gutahukana igikombe c'isi yose mu 2010 hamwe n'ibikombe vya Bulaya incuro zibiri yavuze ati: ""Si nari nasezeye burundu, nari navuze nti 'tuzosubira vuba'.  Nou Camp hamye ari muhira kuri jewe"". ""Muri abafana banje, abantu banje, uyu murwi nkunda cane. Ubu rero ndagarutse muhira. Vuba turi kumwe bagenzi.  Forca Barca."" Inyuma y'inkino 767 agatsindira ibikombe 25 mu myaka 17 yose yamaze muri Barcelona, Xavi yasezeye uyu murwi mu 2015 aja muri Al Sadd, aho yashikiye ubwa mbere nk'umukinyi. Yahavuye aba umumenyereza wayo mu 2019 inyuma y'aho akukurukiye nk'umukinyi, akaba yarawufashije mu mwaka w'inkino uheze gutahukana igikombe c'ihiganwa. Mu nkino 36 zose Al Sadd ntirigera itsindwa. Kuva Barcelona yirukanye Ronald Koeman ku wa 27 z'ukwa cumi, Xavi yaravuzwe cane ko yashobora gusubira i Nou Camp ari na ho yamaze igihe kinini cane mu mwuga wiwe w'umupira w'amaguru. Barcelona ubu iza mu kibanza c'icenda mw'ihiganwa La Liga  rya Espagne, imaze gutsinda inkino zine gusa mu nkino cumi na rumwe za mbere imaze gukina, ikaba isumbwa na Real Sociedad iza mu kibanza ca mbere amanota icenda yose. Uyu murwi wo mu ntara ya Catalonia ihanganye n'ikibazo c'ubukene bw'amafaranga, mbere ukaba waranananiwe no kugumana umukinyi rurangiranwa yahoze akinana na Xavi, Lionel Messi, kubera ikibazo c'umushahara wiwe. Barcelona yarananiwe no gusohora ayandi mafaranga kugira ngo igure abandi bakinyi mu ci riheze, ikaba yaronse Memphis Depay, Sergio Aguero na Eric Garcia kuri gusa, hanyuma umusatirizi Luuk de Jong nawe akinjira avuye muri Sevilla nk'intizo. Imbere y'umuzo wa Xavi, umukuru wa Barcelona Joan Laporta yigeze kuvuga ati: ""Namye ndabivuga kuva kera ko impera n'imperuka (Xavi)  azoba umumenyereza wa Barcelona, ariko sinzi igihe""."	https://www.bbc.com/gahuza/imikino-59188771
sports	Ayavugwa mu mupira w'amaguru: Ramos, Varane, Camavinga, Coman, Messi, Ronaldo, Griezmann	"Umukinyi w'inyuma w'umunya Espagne Sergio Ramos w'imyaka 35 yiteze gupimwa kwa muganga kuri uwu wa kabiri i Paris imbere y'uko yinjira muri Paris St-Germain ata kirinze gusabwa inyuma y'aho amasezerano yari afitaniye na Real Madrid arangiriye. (ESPN) Manchester United iriteguye gutanga imiriyoni hafi 70 z'amadorari y'abanyamerika kugira ngo irabe ko yoronka umukinyi w'inyuma wa Real Madrid umufaransa Raphael Varane w'imyaka 28, hamwe n'izindi hafi 35 kugira ngo ironke umukinyi wo hagati wa Rennes umufaransa Eduardo Camavinga w'imyaka 18, kandi iracabandanya irondera n'abandi muri rino ci. (Marca via Mail) Umukuru wa Bayern Munich Oliver Kahn afise ""icizere"" ko umufaransa akina imbere ku ruhande Kingsley Coman w'imyaka 25 ashobora kuguma muri uyu murwi n'aho Liverpool imwipfuza.  (Mirror) Paris St-Germain yemereye Lionel Messi amasezerano ashobora gutuma uyu musatirizi yimukira mu Bufaransa inyuma y'uko amasezerano yari afitaniye na Barcelona arangiriye mu ndwi iheze. Messi yakoze amateka adasanzwe i Nou Camp yafashije igihugu ciwe gushika mu gice ca kabiri gishira ica nyuma mw'ihiganwa ry'ibihugu vyo muri Amerika Copa America ni mu gihe bitaboneka neza umurwi ashobora kuja gukinira. (Mail) Tottenham iramaze kuvugana na Southampton kugira ngo irabe ko yoronka umukinyi w'inyuma w'umunya Danemark Jannik Vestergaard w'imyaka 28. (Mail) Umusatirizi wa Atletico Madrid umufaransa Antoine Griezmann w'imyaka 30 niwe aboneka ko ashobora kugurwa na Manchester City muri rino ci mu gihe vyokwanka ko ironka umwongereza Harry Kane w'imyaka 27 akina muri Tottenham Hotspur. (Mundo Deportivo - in Spanish) Ariko kandi umumenyereza wa Manchester City Pep Guardiola avuga ko hari amahirwe make y'uko uyu murwi ushobora kugura uwundi musatirizi.  (Mundo Deportivo - via Manchester Evening News) Cristiano Ronaldo ari mu biganiro na Juventus kugira ngo abandanye ayikinira. Hagize imisi hari amakuru yavuga ko uyu munya Portugal w'imyaka 36 aronderwa na Manchester United.(Gazzetta dello Sport - via Mirror) Juventus irashaka kwisubiza umukinyi wo hagati wa Manchester United Paul Pogba w'imyaka 28 muri rino ci, inyuma y'imyaka itanu avuye muri uyu murwi w'Ubutariyano ku giciro kitari bwigere kibaho ico gihe.  (90Min) Umukinyi wo hagati wa Arsenal umufaransa Matteo Guendouzi w'imyaka 22 aboneka ko ashaka gusezera uyu murwi, ni mu gihe Marseille imwipfuza cane. (Mirror) AC Milan iriteguye kuganira na Chelsea kugira ngo ishobore kuyitiza umufaransa akina hagati Tiemoue Bakayoko w'imyaka 26. (Corriere dello Sport - in Italian) Liverpool iri imbere mu mirwi irondera umusatirizi wa PSG umufaransa Kylian Mbappe w'imyaka 22, ni mu gihe kazoza kiwe muri uyu murwi kataboneka neza na rirya amasezerano afitaniye n'uyu murwi asigaje umwaka umwe gusa. (ESPN) Umumenyereza mushasha wa Crystal Palace Patrick Vieira arizeye ko umukinyi wa mbere azoshobora kugura ari umunya Ecosse akina hagati muri Celtic Ryan Christie. Uyu mukinyi w'imyaka 26 kandi ariko arakurikiranwa n'umurwi Vieira yahoze akinamwo mu Bufaransa, Nice. (Daily Record) Umumenyereza wa Arsenal Mikel Arteta aripfuza kugumana umukinyi wo hagati Emile Smith Rowe n'aho yipfuzwa cane na Aston Villa. Uyu murwi witeguye kwongereza amafaranga kugira igure uyu mukinyi w'imyaka 20, inyuma y'aho itangiye imiriyoni zirenga 41.5 z'amadorari ariko bakayiraba utw'ininga.  (Mirror) Umumenyereza mushasha wa Tottenham Hotspur Nuno Espirito Santo ariko ararondera umusatirizi w'Ubuswisi Haris Seferovic w'imyaka 29, mu gihe umurwi wiwe Benfica ushaka kumugurisha muri rino ci. (Mirror) Inter Milan irafise icizere co kugura umukinyi w'inyuma ku ruhande rw'ibubamfu, umugiriki Kostas Tsimikas wo muri Liverpool. Uyu mukinyi w'imyaka 25 yinjiye muri uyu murwi mu ci riheze, ariko yashoboye gukinishwa mu nkino indwi zonyene gushika ubu mu mahiganwa yose uyu murwi warimwo.  (Calciomercato, in Italian) Umusatirizi Mario Balotelli w'imyaka 30 yahoze akina muri Manchester City aboneka ko yiteguye kuja gukinira umurwi Adana Demirspor wo muri Turukiya, akaba afise icizere ko ashobora gukinishwa mu nkino mpuzamakungu imbere y'ihiganwa ry'igikombe c'isi yose ryitezwe mu mwaka uza. (Goal)"	https://www.bbc.com/gahuza/imikino-57733890
health	Menya umushakashatsi Mireille Kamariza, yatoye DMN-Tre.	"Mireille Kamariza ni umushakashatsi muri kaminuza ya Harvard muri Leta Zunze Ubumwe za Amerika, yatoye ubuhinga bworoshe kandi bunyaruka mu gupima ingwara y'igituntu. Yanonosoye ubumenyi mu bijanye n'ibinyabuzima ku rwego rwa doctorat muri kaminuza ya Standford. Akwirikirana cane cane ingwara zandukira, zirimwo malariya, igituntu, na SIDA. Muri kino gihe yongeyeko na coronavirus. Impamvu, Mireille Kamariza yabonye ko ari ingwara muri kazoza nayo nyene izoba ibangamiye ibihugu bikene gusumba ibindi. Yamenyekanye cane kuva mu mwaka wa 2018 aho amariye gutora uburyo bwo gupima igituntu akoresheje umwanya muto n'ibikoresho biciririkiye, bufatiye kw'irangi rya DMN-Tre. Bwabaye ubwa mbere, haboneka uburyo bwo gupima igituntu mu minota itarenga 15, hifashishijwe irangi uyu mushakashatsi yakoreye muri 'laboratoire' ya kaminuza ya Standaford muri Leta zunze Ubumwe za Amerika, mu 2018. Aho ni mu gihe uwukekwa ko akirwaye yahora arindirira indwi zitatu mu kuronka inyishu y'ibipimo vyo kwa muganga. Uburyo Doctor Mireille Kamariza yatoye bwo gusuzuma ingwara y'igituntu -DMN-Tre (4-N,N-Dimethylamino-1,8-naphthalimide conjugate of trehalose), buhagaze ku guha ibara ridasanzwe imigera itera iyo ingwara y'igituntu (Mycobacterium tuberculosis), rituma yigaragaza bitagoranye muri rugagamisha (Microscope). Ni uburyo bushobora gutanga inyishu mu minota igera kuri icumi n'itanu, kandi iryo rangi rishobora kubikwa  ku  rugero rusanzwe rw'ubushuhe. Uburyo busanzwe bukoreshwa bwo kuvura igituntu, busaba kubanza gutegura igikororwa umurwayi aba yatanze, mu ntambwe zigera kuri 11, kikamara iminsi 21 muri 'laboratoire' kugirango bashobore gusuzuma ko hari imigera y'igituntu (Mycobacterium tuberculosis) yoba irimwo. Ubu buryo bwa Mireille Kamariza, burorosha kumenya nimba igituntu kigaragaye ku murwayi ari ikigatu (kitumva imiti isanzwe), canke gisanzwe. Ikindi kandi ngo bushobora gufasha kumenya nimba umurwayi ari ku miti iriko iramufasha, ko acandukiza canke atacandukiza. Ibi kandi ngo ntivyari vyoroshe gusuzuma hakoreshejwe uburyo bwari buhasanzwe bwo gupima iyo ngwara, nk'uko abashakashatsi bashigikiye ikoreshwa rya DMN-Tre babivuga. Ku bijanye n'igihe yibaza ubu buryo bworoshe bwo gupima igituntu buzoshikirira ibihugu bibukeneye nk'Uburundi, Dr Mireille Kamariza nta gihe atanga, ariko ngo ariko akora uko ashoboye n'ubwo ubu amaso yose yahindukiriye ikiza ca coronavirus. Uyu mushashatsi yimukiye muri Leta zunze Ubumwe za Amerika akiri umwana muto, ntiyibagiye ibibazo yabonye mu Burundi, igihugu ciwe c'amavuko. Avuga ko igituntu catwaye abantu yari azi, harimwo n'incuti, kandi ari ingwara ishobora kuvugwa igakira. Igituntu n'ingwara yandukira cane n'ubwo ishobora kwirindwa canke gukira iyo ivuwe. Ishirahamwe rijejwe amagara y'abantu kw'isi rimenyesha ko iyo ngwara ifata abantu bagera ku miriyoni icumi buri mwaka, muri abo igahitana umuriyoni n'igice. Aho ni mu gihe abagera ku ca kane ( 25%) c'abatuye isi baba bahuye n'uwo mugera, ariko 5-15% akaba aribo bawugaragaza nk'ingwara. Dr Mireille Kamariza avuga ko ubushakashatsi bwiwe yabuhebeye ingwara zifata cane cane abo mu bihugu bikene, izo ahandi basigaye bita 'ingwara za kahise'. Uretse ingwara y'igituntu, yitaho n'ubushakashatsi ku ngwara za Malariya na SIDA. Hejuru y'izi ngwara, yamaze kwongera mu bushakashatsi bwiwe, ingwara ya Covid-19. Agira ati: ""Mu gihe bigaragara ko ibihugu bitunze biriko biratera intambwe mu kurwanya ikiza ca coronavirus mu gukwiragiza incanco mu banyagihugu bavyo, muri Afirika n'ibindi bihugu bikenye biraboneka ko bitazokworoha kuronka uburyo bwo kuyirwanya. ""Nta nkeka ko muri kazoza na Coronavirus izosigara ari ikibazo muri ivyo bihugu cane cane."" Intego ya Dr Mireille Kamariza, ni ukuronkera inyishu ibibazo birangwa mu gice c'abatuye isi kititaweho n'abandi bashakashatsi bakomakomeye. Ngo kuva akiri muto, yamye afise umwete n'ubwira vyo kubaza ibibazo no kubironderera inyishu, n'ubwo kuri bimwe bamubwira ko atazihari. Agira ati: ""Naraba hejuru, nabona inyenyeri nkabaza abavyeyi igituma zitonze ukwo, bati nta nyishu zihari, nanje nti kabuki… reka tuzirondere?"" Inyuma yo gutora irangi rya DMN-Tre rifasha gupima igituntu bitagoranye, Dr Kamariza yashinze ishirahamwe 'Olilux Biosciences Inc', yifatanije na Dr Carolyn Bertozzi yamubereye nk'umuhetsi (mentor) muri ubu bushakashatsi muri kaminuza ya Stanford. Intumbero ya Olilux Biosciences Inc, n'ukumenyekanisha ubu buryo bushasha bwo gupima igituntu hakoreshejwe irangi rya DMN-Tre, aba bahinga babona buzimbutse, bunyaruka, bushobora gukoreshwa aho ariho hose kw'isi no mu bice vya kure y'imiji n'ibisagara, bifise uburyo buciririkiye cane. Ikoreshwa ry'ubu buryo ngo rishobora kugabanya cane impfu ziturutse ku ngwara y'igituntu, ifatwa nk'iya mbere kw'isi ihitana abantu benshi mu ngwara zandukira, kuko bufasha abaganga gushoka bafata ingingo yo gushira umurwayi ku miti ubwo nyene mu gihe basanze yaranduye. Uyu mushakashatsi amaze gukorana n'umugambi ushigikiwe n'umurwizatunga Bill Gates mukurwanya iyo ngwara y'igituntu. Ku ntambwe amaze kugerako, avuga ko yatewe intege n'abavyeyi, abigisha, incuti n'abagenzi bamubonamwo impano idasanzwe y'umwete n'ubwenge bwo kurondera inyishu z'ibibazo. Ariko rero intambamyi ngo ntizibuze, ahanini akavuga ko zishingiye k'uko abantu bamufata, iyo babonye ivyo akora n'uwo ari. Gufata ko umuntu hari ivyo atoshobora kubera ico ari, ngo bituma benshi bataniyemera, ngo bashobore gukwirikira indoto zabo. Ni ibintu avuga ko atahura kuko nawe yabishiciyemwo, ariko agasaba abakiri bato kudateshwa intege n'ivyo abandi babibazako. Ati: ""Kenshi iyo bantumiye kuvuga ijambo, baba biteze umugabo akuze w'umuzungu"". Ku bwiwe ngo igikenewe n'umwete wo gukora ubushakashatsi, ntibisaba igitsina, ibara ry'uruhu canke ibindi vyose biranga abantu mu butandukane bwabo. Icifuzo ca Mireille Kamariza ngo ni ukubona abakiri bato bari inyuma yiwe baronka uburyo bwo kwiga bagashika kure. Ikimuraje ishinga ni ukubona abana b'Abarundi  bifuza kunonosora ubushakashatsi batabishobora kiretse barinze kuja mu mahanga."	https://www.bbc.com/gahuza/amakuru-58117364
health	Amahasa canke impanga: Bigenda gute ngo basamwe?	Bigenda gute ngo amahasa canke impanga asamwe? Umviriza insiguro za Muganga Salvator Harerimana yavuganye na Florentine Kwizera	https://www.bbc.com/gahuza/amakuru-58545818
politics	Tony Blair avuga ko ingingo ya US yo gukura ingabo muri Afghanistan ari 'ubujuju'	"Tony Blair yahoze ari umushikiranganji wa mbere w'Ubwongereza avuga ko ingingo ya Reta Zunze Ubumwe za Amerika yo gukura ingabo muri Afghanistan ari iy'""ubujuju"", ibi yabivuze mw'ijambo yashikirije ubwa mbere kuva Kabul yigaruriwe n'aba Taliban ku wa Mungu uheze. Aciye ku rubuga ngurukanabumenyi rwiwe, yavuze ko guta Afghanistan n'abanyagihugu bayo ""biteye agahinda, ni akaga kandi ntivyari bikenewe"". Blair ni we yari umushikiranganji wa mbere w'Ubwongereza igihe iki gihugu gitera Afghanistan, kiri kumwe na Amerika mu 2001, inyuma y'ibitero vyo ku wa 11 z'ukw'icenda 2001. Avuga ko imirwi  y'abarwanyi yose yiyitirira idini irya Islam izoryoherwa cane kubona ingabo mpuzamakungu zivuye muri Afghanistan. Blair avuga ko ari ""nkenerwa ko ingabo z'Ubwongereza ziguma muri Afghanistan ""gushika abo bose bipfuza guhunga bavanywe muri ico gihugu"". Uyu yahoze arongoye umugambwe w'Abakozi (Labour) avuga ati : ""Dutegerezwa guhungisha kandi tugaha indaro abo bose  dufiseko ububasha - abo banya Afghanistan badufashije kandi twakoranye,  kandi bafise uburenganzira bwo gukingirwa"". Yongerako y'uko ibi bidategerezwa gukoranwa ""akarigangamuhogo, ahubwo bikorwe mu bugwaneza nk'igikorwa ngombwa"". Blair avuga ko ingingo yo kuva muri Afghanistan yatumwe n'imvo za poritike, akayifata ko yafashwe ""hisunzwe icivugo ca poritike c'ubujuju co kurangiza 'intambara zidahera'"" - icivugo cakoreshwa na Perezida Joe Biden wa Amerika mu gihe yari mu myiyamamazo y'amatora. Amerika ifise integuro yo kugeza ku wa 31 igikorwa co kuva muri Afghanistan  - ariko Perezida Biden avuga ko ingabo za Amerika zishobora kuguma muri ico gihugu inyuma y'iryo genekerezo kugira zifashe guhungisha abantu. Blair aremera ko hari amakosa yakozwe kuri Afghanistan, ariko ko ""ku gihamana kibi hakozwe ayandi makosa mu gukosora aya makosa"". Avuga ko n'ubwo hari ""utunenge, inyungu nyazo zashitsweko mu myaka 20 iheze"" zisa n'uko zipfuye ubusa. Avuga ko ""imirwi  y'abarwanyi yose yiyitirira idini irya Islam kw'isi yose iri mu munezero"". Yongerako y'uko Uburusiya, Ubushinwa na Irani ari vyo bigiye kuhungukira. Perezida Biden yiyemeje ko ""umunyamerika uwo ari we wese ashaka gutaha, tuzogutahana"", ariko akaba yemeza ko iki gikorwa co guhungisha abantu  ari co ""gikorwa ca mbere kigoye gushika ubu""."	https://www.bbc.com/gahuza/amakuru-58296393
politics	Abarongozi ba EAC bahuriye Nairobi ngo bige ku kibazo ca DR Congo	Umukuru w’igihugu ca Kenya, Uhuru Kenyatta yatumyeko inama y’abakuru b’ibihugu bigize ishirahamwe rya Afrika y’Ubuseruko (EAC) kuri uno wa mbere kugira bavugane ku kibazo c’amahoro n’umutekano  muri Repubulika y’Intwaro Rusangi ya Congo (DRC), nk’uko biri mw’itangazo rya reta. Uhuru, ari nawe arongoye ishirahamwe EAC ku wa gatatu yasavye ko horungikwa umurwi w’ingabo za EAC guhagarika imigumuko irangwa mu buseruko bw’iki gihugu giherutse kwinjira muri iri shirahamwe. Hagati aho, DR Congo ntishaka kwumva ko Urwanda ruri mu bagize izi ngabo, ikaba mbere yarahagaritse imigenderanire na Kigali. Iki gihugu cagiriza Urwanda ko rufasha umuhari w’inyeshamba M23 ziherutse kwigarurira igisagara ca Bunagana kiri ku rubibe. Urwanda Ruhakana ivyo rwagirizwa. Mw’itangazo yasohoye, Pereziza Felix Tshisekedi yagiriza Uwanda ko rurondera kwigarurira igihugu ciwe kugira ngo rwiyimbire ubutare, mbere akaba yasavye Ubwongereza gutera igitsure Kigali kugira ngo ihagarike agasotoro kayo. Mu ndwi nkeya ziheze, icuka kibi hagati y’ibi bihugu carunyutse, mbere haraduka n’imyiyerekano yo kwiyamiriza Urwanda i Kinshasa no mu buseruko bwa Congo. Haciye imisi ibiri, umusirikare wa Congo yarugururiye umucanwa ku bajejwe umutekano b’Urwanda ku rubibe rwa Bukavu, akomeretsa abapolisi babiri. Kenya niyo ihagarariye ikongera ikaba n’umuhuza mu biganiro hagati ya reta ya Congo n’imihari y’inyeshamba itandukanye. Hagati aho, ibi biganiro ntaco birashikako.	https://www.bbc.com/gahuza/articles/cqlq0elp142o
sports	Ronaldo na Messi babaye abagenzi inyuma y'aho Van Dijk abakubitiye hasi	"Rimwe na rimwe amatombora mu mupira w'amaguru canke iminsi mikuru y'ugutanga ubushimwe birashobora kutaryoha kubera amajambo menshi y'umwanya muremure, ugasanga abariko babikurikira bararambiwe. Ariko iyo ubonye babiri mu bihangange kw'isi - Lionel Messi na Cristiano Ronaldo - bemeye ubwa mbere gusangirira umukate hamwe, ni ibintu bidasanzwe. Kari akamwemwe gusa hagati y'umusatirizi wa Juventus Ronaldo na mugenziwe wa Barcelona Messi igihe bari bicaranye batebura eka banatwenga. Hari igihe batangaza ko Virgil van Dijk ari we atahukanye agashimwe k'umukinyi mwiza i Bulaya mu 2018/2019. Vyari ibintu bigoye kwiyumvira ko abo bantu babiri bigeze kuba ari abakeba mu kiringo c'imyaka icenda Ronaldo yamaze mu murwi Real Madrid, banarwanira umupira w'inzahabu, ubu bariko batebura. Ronaldo ati: ""Twari tumaze imyaka 15 yose duhurira hano. Sinzi ko ivyo vyari bwigere bibabo mu myaka iri inyuma - abantu babiri bakama bahurira ng'aha igihe cose"". ""Nivyo ko dufise ubucuti bwiza. Ntiturigera dusangirira hamwe, ariko ndibaza ko bizotinda bigashika muri kazoza"". ""Twarahanganye cane muri Espanye. Naramuhenuye, nawe arampenura. Nico gituma biryoshe kuba mu bagize amateka y'umupira w'amaguru"". Uravye ingene bari bakundanye muri ako kanya, ni nde yokwiyumvira ko hari ukutumvikana hagati y'abo? Igihe c'abo bakeba babiri c'ukwiganzira umupira w'amaguru gitera kirangira, aho muri iri joro ryakeye ishirahamwe ry'umupira w'amaguru i Bulaya, Uefa, ryatangaje umwami mushasha w'umupira w'amaguru ku mugabane wa Bulaya Uyo nawe si uwundi ni Virgil van Dijk, umukinyi w'inyuma wa Liverpool. Uyo mukinyi w'imyaka 28 akomoka mu Buholande yahawe agashimwe k'umukinyi mwiza gusumba abandi i Bulaya mu mwaka w'inkino wa 2018/2019. Van Dijk yafashije Liverpool gutahukana igikombe c'igihanwa ry'umupira w'amaguru i Bulaya, Liverpool yatsinze Tottenham ibitsindo 2-0 mu rukino rwa nyuma rwabereye i Madrid mu kwa gatandatu guheze. Van Dijk abaye umukinyi agize kabiri atsinze ivyo bihangange inyuma y'aho mu mwaka uheze, Luka Modric wa Real Madrid atahukaniye ako gashimwe ashize hasi Ronaldo na Messi. Van Dijk kandi niwe mukinyi w'inyuma wa mbere atsindiye ako gashimwe, katanguye guhiganirwa mu mwaka wa 2010/2011. Ati: ""Si noreka gushimira bagenzanje dukinana, kuko iyo ataba bo sinari gushika ku ntambwe ngezeko. Rwabaye urugendo rurerure""."	https://www.bbc.com/gahuza/imikino-49524849
entertainment	Amafoto yaranze indwi muri Afrika: 1-7 Ndamukiza 2022	Amafoto meza yo hirya no hino muri Afrika n'ahandi yaranze indwi: Izi foto zose zirafise uburenganzira bwo gukoreshwa.	https://www.bbc.com/gahuza/amakuru-61039446
politics	Ethiopia: Ibitaro vyo muri Tigray vyaheranywe n'indya z'abana bishwe n'inzara	"Surafeal Mearig w'amezi atatu aryamye  mu bitaro  vya mbere binini mu ntara ya  Tigray yo muri Ethiopia yugarijwe. Amaso yiwe aruguruye cane, imbavu ziwe nazo zisa n'iziri hejuru kubera kwonda cane. Uwo n'umwe mu bana benshi barwaye indwara zo gufungura nabi kubera iyo ntambara mu yo muri Ethiopia imaze amezi 14 ubu yatandukiriye intara bihana urubibe za Afar na Amhara. Umuganga w'abana avura Surafeal mu bitaro  bikuru vya Ayder ku mugwa mukuru wa Tigray, Mekelle, yabwiye itororokanirizo ry'amakuru Reuters ko apima 2,3kg, ikiro kimwe munsi y'ivyo yavukanye. Kugabisha:  Bamwe mu basomyi bashobora kubabazwa n'ifoto iri aho munsi. Ku bw'amakuru yo kwa muganga atangwa n'abakozi bo mu bitaro, amaberebere (amashereka)  ya nyina yarakamye nabo abavyeyi biwe, ubu ata n'umwe akora, ntibashobora kumugurira amata y'ifu. Na cane cane, abakozi bo ku bitaro bavuga ko ubu bariko barahererwa n'ivyo kurya bifasha mu  kuvura abana nka Surafeal. Umwe mu baganga yabwiye BBC ariko asaba kutamenyekana kuko umuryango wiwe wohava ugira ingorane  ati: ""Ubu haciye amezi atandatu ata miti canke ibikoresho turonka biva i Addis Ababa (umurwa mukuru w'igihugu). Yongerako ati: ""Dusa n'abahejeje ivyo twari dufise kuva turonse ivya nyuma mu kwezi kwa gatandatu. Ibintu vyose vyaheze"". Muri iyi ndwi abakozi bo mu bitaro vya Ayder barashikirije icegeranyo amashirahamwe mpuzamakungu afasha basaba gufashwa. Surafeal yabaye umwe mu bana barekanywe. Abakozi bo mu bitaro bavuze ko 40% b'abana bafise munsi y'imyaka itanu bazanwa ku bitaro barwaye kubera ukurya nabi- ni incuro zibiri urugero rwo mu 2019. Medhaniye  w'imyaka ine asigaye ku magufa gusa, nawe nyene aryamye mu gitanda co kwa muganga, umuringoti umugaburira ucometse mu zuru . Icegeranyo ciwe co kwa muganga cerekana ko yatanguye kurwara kubera kurya nabi kuva aho abasirikare batereye urugo rwabo bakica  inka zabo, bagasambura bakongera bagasahura ivyo bari batunze. BBC ntishobora guhinyuza mu buryo bwigenga ibiri  muri ico cegeranyo ca muganga vyose kuko Tigray isanzwe yarugariwe uburyo bwo gutumatumanako kuva mu kwezi kwa 11, 2020 igihe intambara yaduka hagati ya Tigray People's Liberation Front (TPLF), isanzwe igenzura igice kini c'iyo ntara, na reta mpuzantara. Abanyamakuru nabo ntibemerewe gushika muri Tigray kuva mu kwezi kw'indwi. Guhagarika kuva amaraso n'ibiganza bigaragara Mu cegeranyo cabo abaganga bavuga ko iyugaranwa rimaze amezi atandatu ryagizwe n'ingabo za reta mpuzantara n'abazifasha urugamba ariryo rituma habura imiti n'ibikoresho vyo kwa muganga bavuga ko bituma hari abapfa kandi batopfuye. Icegeranyo kivuga ko ""kuva intara yugarijwe, abandi barwayi 35 batakaje ubuzima kubera dialyse itagikora."" Abanganga bavuga ko hari igihe biba ngombwa ko bahagarika ukuva kw'amaraso n'intoke zigaragara, bakamesa kugira basubire  gukoresha udufuka-ntoke canke bakikorera bonyene imiti yo kwica imicafu. Agira ico avuze kuri ivyo, umuvugizi wa reta Legesse Tulu  yabwiye BBC ko ico cegeranyo ""kirondera kuvugira "" TPLF  kandi  cigana ivyo ivuga ko Tigray yugaranywe. Yavuze ati : ""Ku ruhande rwa reta, nta yugaranwa ry'ibigirankana rigirirwa Tigray  ngo ribangamire abanyagihugu bacu"". Ariko kuva intanbara itanguye, amashirahamwe afasha yagumye yidoga ko ata mfashanyo nyinshi  ashobora gushikana muri Tigray. Ku bw'icegeranyo c'urwego rwa ONU ruhuza ibikorwa vyo gufasha abari mu kaga (Ocha) co  ku wa 30 ukwezi kwa 12,  imiduga itwaye imfashanyo muri Tigray ntirashobora kwinjira muri iyo ntara kuva hagati muri uko kwezi kubera amananiza y'intwaro n'umutekano muke. Ishami rya ONU ryitaho imfungurwa PAM/WFP rigeraranya ko amakamyo 100 atwaye imfashanyo akeneye gushika muri Tigray buri ndwi kugira hafashwe abantu barenga imiriyoni zitanu, ariko ku bwa Ocha, 12% vy'ibikenewe nivyo vyonyene bimaze gushika muri iyo ntara. Kuri ico kibazo co  kujana imfashanyo, Legesse yavuze ati: ""Imiduga irenga 840 ku 1.100 itanga imiti n'ivyo kurya ntirasubizwa, ikekwa kuba ikoreshwa na TPLF mu gutwara abo yinjiza mu ngabo mu buryo bunyuranye n'amategeko, abasirikare hamwe n'ibikoresho vya gisirikare."" TPLF irahakana ibivugwa ko ibangamira imfashanyo, ariko nayo nyene ingabo zayo ziramaze kwagirizwa ko zisahura ububiko bw'imfashanyo n'amavuriro mu turere zigenzura muri Amhara na Afar. Uyo muganga wo mu bitaro vya Ayder yabwiye BBC ko n'imiryango y'abakozi nayo nyene ikorwako n'ico kibazo. Yavuze ati: ""Umwana wanje arwaye appendicite kandi ntashobora kuronka ingene avurwa"". Kandi mu gihe imiti n'ibikoresho bibandanya gukena, avuga ko ata kundi bazogira, impera n'imperuka bazotegerezwa guhagarika ibikorwa vyo kubaga vyose kuva ku ndwi iza. ""Nta bikoresho n'imiti turonka. Aho niho tugeze, ari naco gituma twashaka isi ibimenye. Ibitaro vyinshi bigiye kwugara."""	https://www.bbc.com/gahuza/amakuru-59903062
religion	Mu mafoto: Umusi mukuru wa Christmas hirya no hino kw'isi	Abantu hirya no hino kw'isi bariko barahimbaza kimwe mu biringo vyeranda ku kirangamisi c'abakristu. Ariko inkuka z'imisa n'imisi mikuru vy'uyu mwaka vyitabwe n'abantu bake cane kubera ikiza ca coronavirus. Ukutegerana no kwambara agapfukamunwa ni vyo bintu bishasha bitegerezwa kwubahirizwa. All pictures copyright	https://www.bbc.com/gahuza/amakuru-55446365
sports	Ayavugwa mu mupira w'amaguru kuri uyu wa Mungu: Aubameyang, Cavani, Mata, Mbappe, Alli, Raphinha	"Juventus irashaka umusatirizi wa Arsenal umunya Gabon Pierre-Emerick Aubameyang, 32, mu gihe kazoza kiwe muri uyu murwi wa Emirates Stadium karimwo igipfungu inyuma y'aho yakiwe ikibanza ca kizigenza. (Tuttosport - in Italian) Leeds United iriko irarondera umukinyi wo hagati wa Juventus umunyamerika Weston McKennie, 23, ariko igategerezwa kuzoriha amafaranga yababa imiriyoni 26.5 z'amadorari y'abanyamerika.  (Sun) Umusatirizi wa Manchester United umunya Uruguay Edinson Cavani, 34, araronderwa cane na Barcelona mu kwa mbere ariko ikeneye kubanza kuronka icemezo c'uko yakize imvune yiwe imbere y'uko igiranira amasezerano nawe.  (Sport - in Spanish) Umukinyi wo ku ruhande Juan Mata, 33, abandanya aronderwa na Barcelona, mu gihe uyu munya Espagne adakunze kuronka amahirwe yo gukina muri Manchester United. (Star) Manchester United iriteguye guhangana na Chelsea mu rugamba rwo kurondera umukinyi w'inyuma w'umufaransa Jules Kounde, 23, asanzwe akinira Sevilla. (AS - in Spanish) Umumenyereza wa Liverpool Jurgen Klopp avuga ko umurwi wiwe utaragera ku mugambi wo kurondera abakinyi muri uku kwa mbere kuza, ariko akavuga ko, mu gihe vyoramuka bishitse, afise impungenge zo kuzana umukinyi ataricandagisha Covid-19.  (Mirror) Newcastle irashaka cane ko Manchester United yoyitiza umusatirizi wayo w'umufaransa Anthony Martial, 26, muri uku kwa mbere, ni mu gihe kandi ishaka n'uwundi musatirizi wa Inter Milan umunya Bosnia Edin Dzeko, 35.. (Sun) Uwujejwe kwinonora imitsi muri Paris St-Germain Leonardo ntarota aheba umusatirizi w'umufaransa Kylian Mbappe, 22, kugira atere igikumu ku masezerano mashasha n'aho Real Madrid imurondera. Mu kwa mbere, Mbappe arashobora gutangura kuvugana n'imirwi imushaka hanze y'Ubufaransa.  (AS, via Sky Sports) Paris St-Germain iriko iritegura kugerageza Barcelona kugira irabe koko ko yiteguye kugumana umukinyi wo hagati wa Espagne Gavi, 17. (El Nacional - in Catalan) Hagati aho, umumenyereza wa  Barcelona Xavi avuga ko Gavi ari we ""kazoza k'umurwi"" kandi ko uyu musore ata kiguzi ntarengwa kuri we kirashingwa.  (Marca, via 90 Min) Newcastle iravugwa ko izoruhira kuzana umukinyi wo hagati wa Tottenham umwongereza Dele Alli, 25, mu gihe bokwemera kumutiza mu kwa mbere.  (Football Insider) Uwundi mukinyi aronderwa na Newcastle umunya Hollande akina inyuma muri Lille Sven Botman, 21, ntazi nimba mu kwa mbere ashobora kuva muri uyu murwi ufise igikombe c'ihiganwa ry'ubufaransa.  (90min) Manchester City igiye gutangura ibiganiro ku mukinyi w'inyuma wa Portugal Joao Cancelo mu mwaka buca utangura mu ntumbero yo kugiriranira nawe amasezerano yisumbirije n'uyu mukinyi w'imyaka 27.  (Star) Umumenyereza wa Tottenham Antonio Conte yavuganye na Inter Milan be n'umunya Chili akina hagati Arturo Vidal, 34, kugira ngo arabe ko yomuzana muri uyu murwi wa Londres/London. Aba bompi baratsindiye ihiganwa ry'Ubutaliyano Serie A igihe bari kumwe muri Juventus na Inter. (La Tercera - in Spanish) Napoli yamaze gutegura urutonde rw'abo ishobora kurondera mu kwa mbere, harimwo n'umukinyi w'inyuma wa Tottenham umunya  Colombia Davinson Sanchez, 25. (Corriere dello Sport - in Italian) Bayern Munich igiye kwinjira ku rutonde rw'imirwi irondera umusatirizi wa Leeds umunya Brésil Raphinha, 24, mu ci riza. (TodoFichajes - in Spanish) Arsenal irarondera kugura umukinyi wo ku ruhande wa Juventus, umunya Suède Dejan Kulusevski, 21. (CalcioMercato - in Italian) Umumenyereza wa Roma Jose Mourinho asaba Tammy Abraham, 24, gufasha kwumvisha mugenziwe w'umwongereza Ruben Loftus-Cheek, 25 bahoze bakinana muri Chelsea ko yoja gukinira uyo murwi wo mu Butaliyano. (Star) Umukinyi wo hagati wa Danemark Christian Eriksen, 29, afise ""indoto"" zo gusubira gukina umupira w'amaguru inyuma y'aho asezereye muri Inter Milan, nk'uko bivugwa n'umuserukizi wiwe. (Mail) Watford iracarondera umukinyi w'inyuma wa  Sampdoria umunya Gambia Omar Colley, 29, mu gihe umumenyereza w'aba Hornets Claudio Ranieri ariko arondera gukomeza uruhande rw'inyuma muri uku kwa mbere. (Tuttomercatoweb - in Italian)"	https://www.bbc.com/gahuza/imikino-59717851
politics	Burundi – Amagara: Sendika z'abavuzi zanditse zirega umushikiranganji ajejwe amagara	"Amashirahamwe abiri akomeye y'abakozi (sendika) bo mu bushikiranganji bw'amagara y'abantu mu Burundi aranegura ingene ubwo bushikiranganji butwawe nabi nk'uko bigaragara mw'ikete  izo sendika ziherutse kwandikira umushikiranganji wa mbere hamwe n'itangazo rigenewe ibinyamakuru zasohoye mu kwezi guheze. SNTS na SYNAPA mw'itangazo zashize ahabona zivuga ko  ryari rigenewe gutanga umuco ku nkomoko y'ikibazo kiri mw'itunganywa ry'uburuhukiro (morgues mu gifaransa). Imbere y'iryo tangazo zari zandikiye umushikiranganji wa mbere w'Uburundi, Alain-Guillaume Bunyoni, zimudondagurira ingendo nyinshi zigaragaza ico zita  intwaro mbi ''imaze kwonona imigenderanire n'abasanzwe bafashanya n'ubwo bushikiranganji'' burongowe na Dr Thadée Ndikumana. Uwo mushikiranganji nawe yandikiye umushikiranganji wa mbere nyene ahakana kimwe kimwe cose mu vyashikirijwe n'izo sendika yagiriza ''ibinyoma no gushaka kumwambika iceyi''. Itangazo rigenewe abanyamakuru SNTS na SYNAPA zarisohoye mu nyuma y'aho ubushikiranganji bujejwe amagara y'abantu n'ubujejwe inyigisho bugirishirije inama abajejwe uburuhukiro mu bitaro bitandukanye ubwo hari hamaze kwumvikana ijwi ry'umuntu yidoga ko yimwe uburuhukiro bw'umuntu wiwe yapfuye. Uwo muntu yavuga ko ibitaro vyamutererekanywe bimurungika ku wikorera ivyiwe kugira aronke ikibanza muri 'morgue' ari uko abanje kumugurako ikibanza co gushinguramwo uwiwe n'ibindi bijana nk'isandugu n'ubwugamo mu gihe c'amaziko. Izo sendika zivuga muri iryo tangazo ko inyanduruko y'ivyo yoba ari uko umushikiranganji w'amagara y'abantu Thadée Ndikumana mu mpera z'umwaka wa 2019 yahaye isoko uwikorera ivyiwe ngo abe ari we akurikirana  ibibanza vy'uburuhukiro vyose n'ibijanye no gushingura abapfuye. Izo  sendika zitangazwa n'ingene ayo masezerano atarafutwa kandi reta y'imbere y'iyihari ubu yari yasavye ko yofutwa iravye ingene ico kibazo ari nkoramutima ku mico, imigenzo n'imibereho y'abantu mu Burundi. Mw'ikete yandikiye umushikiranganji wa mbere kugira yisigure kuri kimwe kimwe mu bivugwa n'izo sendika, uwo mushikiranganganji aremera ko ayo masezerano yari yahabaye. Dr Thadée Ndikumana avuga yamara ko ayo masezerano yafuswe mu kwezi kwa kane mu 2020. Ati: ''Ivyo izo sendika rero zivuga n'ibinyoma kandi biteye isoni."" Mw'ikete yandikiye umushikiranganji wa mbere, Dr Thadée Ndikumana yagiriza izo sendika ''ingendo yinyegeje yo gukorera inyungu z'abazihagarikiye batagomba kwiserura ku mugaragaro"". SNTS na SYNAPA zandikiye umushikiranganji wa mbere zivuga kandi ko gutanga akazi canke guhindurira ibibanza vy'akazi abakozi bikorwa ku kimenyane canke ku biturire ata kwitaho irangurwa ryiza ry'akazi, ababineguye nabo bakabizira. Anavuga ko hafuswe ibiganiro vyategerezwa kwamaho hagati y'abakoresha n'abakozi kandi vyatorera ''inyishu ibibazo bitari bike bijanye n'akazi"". Izo sendika ziranavuga ko n'uburyo bwo kurwanya Covid-19 bukoreshwa nabi. Zagiriza kandi umushikiranganji guhubisha ku nyungu z'incuti yiwe umukuru w'igihugu yahahora mu gusohora ingingo irungika umuntu kuja gukora mu kigo c'ubuvuzi cigenga ata bubasha abifitiye, icatumye ''iyo ngingo itigeze ija mu ngiro"". Kuri ico umushikiranganji Thadée Ndikumana ntaco yashimye kukivugako kuko ngo cizwe mu mwiherero w'abashikiranganji. Ibindi vyose aravyiyamiriza ko ari ibinyoma no gushaka kumwambika iceyi. Ico yemenga n'uko batumvikana n'izo sendika ku buryo ivy'abakozi bitunganywa, ari naco ngo ''kiyashavuza''. Aha avuga ko ''atazokwigera yemera guhesha ku bubasha igihugu kimuha'' mu kwanka ko sendika zivanga mw'itunganywa ry'ibijanye n'abakozi no kutemera ko abo muri sendika barondera kurungikwa mu bibanza vy'akazi bo nyene bishakiye."	https://www.bbc.com/gahuza/56278751
politics	AUKUS: France yakuye akarenge mu biganiro na UK kubera ivyo batumvikanako	"Umushikiranganji wo kwivuna abansi w'Ubufaransa yahagaritse ibiganiro na mugenziwe w'Ubwongereza kubera impari ku masezerano mashasha y'umutekano hagati y'Ubwongereza, Reta Zunze Ubumwe za Amerika hamwe na Australia. Paris irarakaye inyuma y'aho Australia itereye igikumu ku masezerano mashasha azwi nka AUKUS afise intumbero yo kuyubakira ubwato bwo musi y'inyanja bukoresha inguvu za nikleyeri, ivyatumye iheba amasezerano nk'ayo yari ifitaniye n'Ubufaransa. Umushikiranganji wa mbere w'Ubwongereza Boris Johnson avuga ko aya masezerano ata kibazo na kimwe ateye Ubufaransa. Ariko inama yategerezwa guhuza Florence Parly n'umunyamabanga w'Ubwongereza ajejwe kwivuna abansi Ben Wallace i Londres yahagaritswe. Lord Ricketts yahoze aserukira Ubwongereza mu Bufaransa akaba yari yiteze kuba mu barongoye ibi biganiro vy'imisi ibiri yemeje ko iyi uwu mubonano ""wungururijwe ku rindi genekerezo"". Amasezerano ya Aukus yateweko igikumu mu ndwi iheze, abatari bake bakaba babona ko afise intumbero yo kubuza Ubushinwa kwiganza mu nyanja y'Ubushinwa (Mer de Chine méridionale/South China Sea), yahagaritse ayandi yari ategekanijwe gutwara imiriyaridi 37 z'amadorari y'abanyamerika yari yateweko igikumu na Australia mu 2016, aho Ubufaransa bwotegerejwe kuyubakira ubwato 12 bukorera musi y'inyanja. Umushikiranganji w'Ubufaransa ajejwe imigenderanire Jean-Yves Le Drian avuga ko aya masezerano  ari ""amasezerano y'incamugongo"" yerekana ""ingendo mbi idashobora kwihanganirwa hagati y'ibi bihugu bicuditse"". Mu bintu bitari bwigere bibaho muri ibi bihugu bisanzwe ari incuti, Perezida Emmanuel Macron w'Ubufaransa yategetse ko abaserukira iki gihugu i Washington na Canberra (umugwa mukuru wa Australia) batahukanwa. Mu kiganiro yatanze igihe yagomba yurire indege imutwara i New York aho agiye kwitabira inama nkuru ya ONU, Boris Johnson yavuze ko Ubufaransa butari bukwiye kugira ""ubwoba"" kuri aya masezerano, anashimangira ko imigenderanire y'Ubwongereza n'Ubufaransa idashobora na gato ""guhagarara"". Uyu mushikiranganji wa mbere avuga ko Ubwongereza n'Ubufaransa bifise ""imigenderanire myiza cane"" avuga ko afise ""akamaro kanini"". Yabwiye abanyamakuru ati: ""Urukundo dufitiye Ubufaransa ntirushobora gusenyuka"". ""Aukus ntabwo ifise intumbero yo gusamburana, ntifise intumbero yo kwigizayo bamwe n'abandi. Si ikintu umuntu akwiye gutinya cane cane nka bagenzi bacu b'abafaransa"". Umushikiranganji wa mbere Johnson yajanye n'umunyamabanga mushasha ajejwe imigenderanire, Liz Truss ashigikira akanavugira cane aya masezerano. Mu nkuru yaciye mu kinyamakuru co mu Bwongereza Sunday Telegraph, umupfasoni Truss avuga ko aya masezerano yerekanye ko Ubwongereza bwiteguye guhagararira inyungu zabwo ""n'inguvu zabwo zose"" kandi ko azotanga ubuzi ku bahinga batari bake. Australia yoyo irisigura ku ngingo yayo yo guhagarika amasezerano n'Ubufaransa igahitamwo aya Aukus. Umushikiranganji wa mbere Scott Morrison arahakana ibirego vy'uko Australia yabeshe, akavuga ko Ubufaransa bwategerezwa kumenya y'uko Australia yari yiteguye guhagarika aya masezerano umwanya uwio ari wo wose. Ejo ku wa Mungu, Morrison yavuze ati: ""Iyi ni ingingo ishingiye ku kumenya nimba koko aya mato yariko arubakwa ku mafaranga menshi cane ava mu makori atangwa n'umunyagihugu wa Australia yari gukora igikorwa tuyakeneyeko mu gihe yari kuba atanguye gukoreshwa, umwihwezo wacu twakoze twisunze impanuro twahawe n'abajejwe igendereza n'ukwivuna abansi watweretse ko ataco yari gushikako"". Aya masezerano asigura ko Australia izoba ibaye igihugu kigize indwi kw'isi gifise amato y'intambara akoresha inguvu za nikleyeri, inyuma ya Amerika, Uburusiya, Ubushinwa, Ubwongereza, Ubufaransa n'Ubuhindi. Yiteze kandi gufasha ibi bihugu bicuditse guhanahana ubuhinga bwa none butandukanye mu bijanye n'ibikorwa vyo musi yinyanja. Ariko, aya masezerano aranegurwa n'Ubushinwa bwagiriza ibi bihugu bitatu gufata ""ingendo ya ca gihe c'intambara y'ukwikekana"" (Guerre froide/Cold War). Korea ya Ruguru nayo, igihugu gisanzwe gifise umugambi wo guhingura ibirwanisho vy'ubumara ukurikiranirwa hagufi cane, iragabisha ko aya masezerano ashobora gutuma haba ""ugusiganwa mu guhingura ibirwanisho vy'ubumara"". Ikinyamakuru ca reta KCNA casubiyemwo umutegetsi wo mu bushikiranganji bw'imigenderanire avuga ati: ""Ibi ni ibikorwa bibi cane bishobora gutuma ubwumvikane mu karere ka  APAC (Asia-Pacific)buhungabana""."	https://www.bbc.com/gahuza/amakuru-58621469
politics	USA: Intara ya Oregon yitwariye ubutegetsi bw'igihugu kw’ihohotera rikorerwa abari mu myiyerekano	"Umushikirizamanza mukuru mu ntara ya Oregon muri Leta Zunze Ubumwe za Amerika yitwariye ubutegetsi bw'igihugu, abwagiriza ko buriko burahohotera abari mu myiyerekano . Kuva umwirabure George Floyd yicwa, igisagara ca Portland muri iyo ntara kiri mu myiyerekano y'urutavanako y'ijoro. Muri ino ndwi, abapolisi barungitswe n'ubutegetsi bw'igihugu bari mu mamodoka atamenyekana barabonetse bariko bacakira abari mw'ibarabara banabapfunga ataco babagirije. Ubutegetsi bw'igihugu ca Leta Zunze Ubumwe za Amerika buvuga ko buriko bugerageza kugarukana umutekano muri ico gisagara. Izo ngabo z'ubutegetsi bwa Amerika zarungitswe na Perezida Donald Trump ziratera abari mu myiyerekano vya vyuka bikoroza amosozi be n'amasasu ya plastiki. Mu minsi iheze, umushikiranganji mfatakibanza w'intwaro yo hagati Chad Wolf yavuze ko abari mu myiyerekano ari imirwi y'abagumutsi. Ejo ku wa gatandatu mu masaha yo ku mugoroba, abari mu myiyerekano barerekanywe bariko basambura uruzitiro ruri hafi ya sentare y'igihugu, ariko haciye amasaha make rurasanurwa. Ibiro vy'umushikirizamanza wa Leta Zunze Ubumwe za Amerika muri Oregon bwatangaje ku rubuga rwa Twitter ko urwo ruzitiro rwari rufise intumbero yo ""kugabanya icuka kibi hagati y'abari mu myiyerekano n'abashinzwe kwubahiriza amategeko, maze asaba abantu kubireka bonyene. Abapolisi batangaje ko hanze y'inyubakwa y'ishirahamwe ry'abapolisi ba Portland mu mburaruko bw'igisagara hateye imidugararo. Igipolisi kivuga ko iyo nyubakwa yaturiwe ariko ko bashoboye kuzimya umucanwa. Muri uru rubanza, umushikirizamanza mukuru wa Oregon, Ellen Rosenblum, asaba ko hafatwa ingingo yo kubuza izi ngabo gusubira guhagarika abantu muri ico gisagara. Mw'itangazo yasohoye, umupfasoni Rosenblum  yavuze ati: ""Ibi bintu bitegerezwa guhagarara. Uretse ko vyaka uburenganzira abanyagihugu bwo gukora imyiyerekano, biriko biteza uruhagarara mu mabarabara"". Yongerako y'uko uburyo bakoresha ""budakenewe namba kandi ntibujanye n'imico y'ubuntu biranga Oregon"". Abona ko ubutegetsi bwa Amerika bwahisemwo ico gisagara kugira ngo butere ubwoba abanyagihugu bashe coba, maze bahebe kwiyamiriza ubugome bw'igipolisi n'ugushigikira rya sekeza ryiswe Black Lives Matter (Ubuzima bw'Abirabure ni nkenerwa). Asaba buri munyamerika kwiyamiriza ibi bintu igihe cose abibonye. Ati: ""Nimba biriko biraba hano muri Portland uno munsi, ejo bishobora kuba n'ahandi"". Mu ntango z'ino ndwi, buramatari w'intara ya Oregon, Kate Brown, yaragirije abajejwe umutekano barungitswe na leta ya Amerika ""gukoresha vyenyuje  igikenye"". Inkuru yatangajwe n'ikigo ntangamakuru Oregon Public Broadcasting (OPB) mu ntango z'ino ndwi, yari igizwe n'abiboneye ubwabo ingene abo bajejwe umutekano barungitswe n'ubutegetsi bw'igihugu, bambaye impuzu zo kwiyoberanya, bakoroka bava mu mamodoka yiyoberanije, bayora abantu baterera mu modoka baca babatwara igikubikubi. Indwi iheze yaranzwe n'imidugararo ikomeye hagati y'abari mu myiyerekano n'abo bajejwe umutekano barungitswe  mu ndwi zibiri ziheze na Perezida Trump kugira ngo bahagarike iyo myiyerekano. Ireresi yasohowe na OPB yerekana umwe mu bari mu myiyerekano, Mark Pettibone, asigura ingene ku wa 15 z'uku kw'indwi ""yajugunywe"" mu modoka yarimwo abantu bitwaje ibirwanisho. Bwana Pettibone yavuze ko bamujanye mu gasho ka sentare y'igihugu, aho yasomewe ibijanye n'uburenganzira afise nk'impfungwa. Amaze kwanka kwishura ibibazo, yararekuwe ata dosiye bamwugururije. Nk'uko bivugwa n'ikigo ntangamakuru OPB, abajejwe umutekano ku rwego rw'igihugu baramaze gucira urubanza abantu n'imiburiburi 13 ku vyaha bijanye n'iyi myiyerekano. Igihe ashika muri ico gisagara ku wa kane aje kubonana n'abajejwe umutekano, umushikiranganji mfatakibanza w'intwaro yo hagati n'umutekano yavuze ko abajejwe umutekano barungitswe ngo bahagarike ""akajagari"". Mw'itangazo yasohoye, bwana Wolf yaragirije abategetsi b'intara n'ico gisagara ko bananiwe no ""kugarukana umutekano"". Avuga ati: ""Haciye iminsi 47 yose igisagara ca Portland kirangwamwo uruhagarara"" ""Buri joro abatera imidugararo baronona amatungo y'igihugu, harimwo n'inyubakwa za sentare, bakanatera n'abajejwe umutekano basanzwe bayacunze"". Amajambo ya Wolf niyo asanzwe avugwa na Perezida Trump. Muri ino ndwi nyene, umukuru w'igihugu yashimagije utwigoro tw'izo ngabo z'igihugu zijejwe umutekano i Portland, avuga ko bakoze igikorwa gikomeye."	https://www.bbc.com/gahuza/amakuru-53461998
business	Africa-Ukraine: Ingaruka z'intambara ziguma zigaragaza uko bukeye uko bwije	"Gaz (umwuka)  yo gutekesha (Liquified Petroleum  Gas, LPG)  yaduze igiciro muri Kenya  gushika kuri 11 kw'ijana mu ndwi imwe gusa, mu gihe intambara Uburusiya bwateye muri Ukraine iriko iragira ingaruka ku biciro v'ibitoro kw'isi. Ubu igiciro ca gaz yo gutekesha muri Kenya kimaze kuduga gushika kuri 50 kw'ijana mu kiringo c'umwaka, ubu kikaba congeye umuzigo ku banyagihugu bari bahanzwe  n'uburyo bwagabanutse kubera ingaruka z'ikiza ca Covid. Ubu igiciro co kwuzuza icupa rya gaz ry'ibiro 13 ciyongeyeko 11 kw'ijana muri iyi ndwi n'ukuvuga ko bica bisaba amafaranga angana n'ama dorari ($) 29.30 (hafi 60.000 mu marundi canke 30.000 mu manyarwanda) rivuye ku ma dorari 26.26 ku ndwi iheze. Ubu icupa ry'ibiro 6 ryuzuzwa kuri $13.68 kare ryari kuri $12.43. Ni  ikimenyetso ko ibihe biri imbere bitagiye kworoha ku bantu b'uburyo bubayabaye basanzwe bari bahanzwe n'ibiciro vy'ivyo kurya vyaduze cane. Bitandukanye n'ibindi bikomoka ku bitoro  nka essence, amazutu na kerosene, muri Kenya ibiciro vya gaz yo gutekesha ntibishingwa na reta, bisigura ko abaguzi baca bahura n'ingaruka uko ibiciro bihindutse kw'isoko mpuzamakungu. Kuri uyu wa mbere igiciro c'ibitoro bitayunguruye caduze gushika ku $140 ku kagunguru (barril)  kw'isoko mpuzamakungu. Ibihugu vyinshi vya Afrika biramaze kuduza ibiciro vy'ibitoro. Mu Rwanda havugwa kuduga kw'igiciro c'ibitoro... No mu Rwanda kuva kuri uyu wa mungu hari ibiciro bishasha vy'ibitoro. Mazutu yavuye kuri 1.140Frw ija kuri 1.201Frw, essence iva kuri 1.225Frw ija kuri 1.256Frw. Itangazo ry'ubuyobozi bubijejwe rivuga ko n'aho ryirinze kuduza igiciro uko vyategerezwa kugenda kugirango ibiciro  muri rusangi ntibice biduga cane ngo vyonone umurindi wo kwivyukiranya ingaruka z'ikiza ca Covid. Ariko abaraba ibintu n'ibindi bavuga ko  ibintu bishobora kwunyuka hamwe ihererekanywa ry'ivyo bitoro ryohungabana. Rolake  Akingube-Filani wo muri  Africa Energy Chamber avuga ati: ""Amaherezo ingaruka zizova i Buraya zishike muri Afrika  aho ibiciro bishobora kuduga kurusha aho bigeze ubu."" Yongerako ati: ""Dukeneye kurondera uburyo bwo kwikwiza ku bitoro muri Afrika. Aho niho dushobora kwihagararako habaye ihungrana nk'iryo muri kazoza."""	https://www.bbc.com/gahuza/60647319
health	Africa -Covid: U Burundi mu bihugu OMS igiye gufasha gupima ku bwinshi	"Batandatu ku bantu indwi bandura umugera wa corona muri Afrika ntibamenyekana, nk'uko bivugwa n'ishami rya ONU riraba amagara kw'isi OMS/WHO. Ico giharuro yagitoye ifatiye ku gitigiri c'abantu  bizwi ko bishwe n'iyo ndwara hamwe n'ingero z'abo yica. Gushika ubu abantu miriyoni umunani nibo bonyene bazwi icese ko bamaze kwandura Covid-19 muri Afrika, ariko OMS igereranya ko igitigiri nyaco ari miriyoni 59. Muri rusangi, abantu bonyene bapimwa n'abijana ku bigo vy'ubuvuzi kuko baba bafise ibimenyetso hamwe n'ababa bashaka gufata ingendo zo hanze y'igihugu. Ivyo bisigura ko abantu benshi batagaragaje ibimenyetso batigera bamenyekana, gutyo ikwiragira ry'umugera rigaca rikomeza. Kugira ico kibazo gitore inyishu, OMS ifise umugambi wo kwongereza ibikorwa vyo gupima abantu mu kibano mu bihugu umunani aho yifuza gushikira abantu bagera ku miriyoni indwi mu mwaka uza. U Burundi buri muri ivyo bihugu. Ibindi ni Cote d'Ivoire, RD Congo, Guinea Bissau, Mozambique, Congo-Brazzaville, Senegal na Zambia. Umuyobozi wa OMS ku mugabane wa Afrika Dr Matshidiso Moeti avuga ati: ""Iyo hapimwa abantu bake cane, duca dukorera ku biharuro bitari vyo muri Afrika… ""Gupima abantu benshi bivuga ko uwurwaye aca yishira ukwiwe hakiri kare, gukwirakwiza indwara bikagabanuka, ubuzima bw'abantu benshi bukarokoka biciye muri ico gikorwa gifasha kumenya igikenewe n'aho gikenewe gukorwa"". Ibiharuro vy'abantu bashasha bandura bigize igihe vyagabanutse, ariko ku bwa OMS, hari amakenga ko kubera urugero rw'abaronka urucanco rukiri hasi cane, Covid iracari ingeramizi kuri benshi. Mu Burundi, gushika ku mugoroba w'ejo ku wa kane itariki 14/10/2021, abari bamaze kwandura Covid-19 bari 19.513, nayo abo imaze guhitana bakaba ari 14 nk'uko bitangazwa na OMS."	https://www.bbc.com/gahuza/58922430
health	Coronavirus: Boris Johnson, Umushikiranganji wa mbere w'Ubwongereza, araremvye cane	"Umushikiranganji wa mbere w'Ubwongereza Boris Johnson yashizwe mu gisata c'abaremvye cane kwa muganga nyuma y'aho ibimenyetso vya coronavirus yari afise vyunyukiye. Umuvugizi yavuze ko yimuriwe muri ico gisata ku mpanuro z'umugwi w'abaganga kandi ko ariko araronka ubuvuzi ""bwo ku rwego rwo hejuru"". Bwana Johnson yasavye umushikiranganji ajejwe imigenderanire Dominic Raab ngo amusubirire ""aho bikenewe"", nk'uko uwo muvugizi yabandanije avuga. Umushikiranganji wa mbere Johnson w'imyaka 55, yinjijwe ibitaro i London afise ""ibimenyetso vy'urutavanako"" ku wa mungu. Urwandiko rwo mu biro vyiwe rwagize ruti: ""Kuva kuwa Mungu mw'ijoro, umushikiranganji wa mbere ariko aravurwa n'abaganga ku bitaro vya St Thomas, i London, nyuma yo kwakirwa afise ibimenyetso vy'urutavanako vya coronavirus. ""Ku muhingamo wose w'uno munsi, umushikiranganji wa mbere yabandanije kuremba kandi, ku mpanuro y'umugwi w'abaganga, yimuriwe mu gisata c'abaremvye cane muri ibi bitaro."" Urwo rwandiko rwabandanije ruti: ""Umushikiranganji wa mbere ariko araronka ubuvuzi bwo ku rwego rwo hejuru, kandi agashimira abavuzi bo mu gisata c'ubuvuzi NHS, ku kazi gakomeye bariko barakora hamwe no kwitanga kwabo."" Umushikiranganji ajejwe ubutunzi, Rishi Sunak, yavuze ko ivyiyumviro vyiwe vyerekeye umushikiranganji wa mbere hamwe n'umutambukanyi wiwe yibungenze, Carrie Symonds, kandi ko Bwana Johnson ""azosimba iyi manga aze akomere gusumvya."" Umukuru w'umugambwe mukuru utavuga rumwe na leta, Labour, Sir Keir Stamer yavuze ko ivyashikiye umushikiranganji wa mbere ari ""amakuru y'incamugongo."" Bwana Johnson yabanje gutwarwa kwa muganga gupimwa bisanzwe nyuma yo gufatwa na coronavirus haraciye iminsi 10. Ibimenyetso yari afise vyarimwo kugira umuriro hamwe no gukorora."	https://www.bbc.com/gahuza/amakuru-52193134
health	Gukorera mu bushuhe bw'ikirenga birananiza umwana ari mu nda	"Na Naomi Grimley Umunyamakuru mu gisata c'amagara Ukurengerwa n'ubushuhe  birashobora kugira ingaruka ku mwana ari mu nda y'umugore mu gihe aba ariko arakorera ahantu hashushe vy'ikirenga, nk'uko vyerekanwa n'icigwa gishasha. Ingaruka zirimwo gutuma umutima w'umwana utera cane nayo amaraso aca mu ruzogi akagabanuka. Abashakashatsi bavuga ko hazokenerwa igikorwa kibereye kugira hakingirwe abagore  bafise inda mu gihe  ihindagurika ry'ibihe ririko rirongereza ubushuhe kw'isi yose. Ico cigwa, cakozwe n'ishure kaminuza rya  London School of Hygiene and Tropical Medicine (LSHTM), cakurikiranye abarimyi 92 muri Gambia. Ico cigwa casohotse mu kinyamakuru c'ubuganga n'amagara  The Lancet Planetary Health, cerekana ko kuri buri degre Celsius yongeye ku bushuhe bwari buhasanzwe, umunaniro ku mwana ari mu nda  wiyongera ku rugero rwa 17%. N'ubwo ibindi vyigwa vyari bimaze kuraba ingaruka z'ubushuhe ku bagore bafise inda ariko bikorewe muri laboratoire mu bihugu biteye imbere, iki vyibazwa ko arico cigwa ca mbere cize ingaruka ku bantu bari mu buzima bwa minsi yose mu bihugu biri mu nzira y'iterambere. Abo bagore bafise inda bariko barakora mu mirima y'umuceri ya West Kiang muri Gambia. Bakora mu mirima ku zuba mu kiringo c'amasaha ari hagati y'abiri na munani. Ubushuhe bwinshi bwabonetse muri ico gihe icigwa cariko kirakorwa bwabaye degre Celsius 45 ariko igihe c'imvura hari aho catuma bitumvikana ko hashushe gusumba. Abo bagore basuzumwa hakoreshejwe akuma ngendanwa gafata ibipimo vy'umutima w'abana bari bibungenze. Ibipimo vyafatwa bagira batangure gukora, umunsi w'akazi ugeze hagati hanyuma uheze. Abo bagore bafise inda nabo nyene barakurikiranywe ku bimenyetso vyabo vy'ingene  bananizwa n'ubushuhe  nko kumeneka umutwe, kugira intege nke no kugira iseseme. Muganga Ana Bonell,  yari arongoye ico cigwa muri  LSHTM, avuga ko ivyemeza vy'uko umwana ari mu nda yagizweko ingaruka vyatowe ku rugero rwa 33% rw'imgendo bagize muri iyo mirima. Yavuze ati: ""Twaratangaye cane tubonye ko abana bari mu nda bagirwako ingaruka n'uko ba nyina biriwe ku zuba."" ""Ku mwana ari mu nda twarabonye ko  umurindi wo gutera kw'umutima waduga cane ku rugero  rubangamye hamwe twoba turi kwa muganga. Twarabonye kandi ko hari ingaruka kw'itembera ry'amaraso kuko ingovyi nayo yagirwako ingaruka n'ubushuhe."" Avuga ko bitaba aho habereye icigwa gusa kubera ihindagurika ry'ibihe. ""Ivyo birahambaye cane ku bijanye n'uko abagore kw'isi yose bashobora gutwara inda ata ngorane bahuye. Hagiye kubandanya hashuha gusumba kandi turazi ko iyo abagore bahuye n'ubushuhe bwinshi, ivyo bifise ingaruka zikomeye cane ku kwibaruka haba mu kuvyara  abatageze canke kuvyara abapfuye (kuruhira ubusa). ""Twizeye ko ico cigwa kizotuma  hatahurwa neza gusumba  bimwe mu biba kugira bigende uko twabibonye, hanyuma hagire igikozwe mu kugabanya izo ngaruka ziva ku bushuhe bw'ikirenga. "" Muganga Bonell avuga ko hakenewe gukorwa ibindi vyigwa kugira hihwezwe ingene ubushuhe bw'ikirenga bugira ingaruka mu gutesha inzira amaraso aja ku mwana ari mu nda, co kimwe n'ingene ugushuhirwa kwa nyina bishobora kugira ingaruka ku buryo umwana ari mu nda atera imbere."	https://www.bbc.com/gahuza/articles/c51qvp7yx55o
politics	Inama ya AU/UA: Abategetsi ba Afrika baridogera 'igihuhusi c'ama coups d'Etat'	"Abategetsi ba Afrika baridogera ""igihuhusi"" co gutembagaza ubutegetsi, inyuma y'aho mu mwaka uheze igisirikare cigaruriye ubutegetsi mu bihugu bitanu. Igitigiri c'ama coups d'Etat cagiye kigabanuka muri Afrika, aho amatora yagiye aba ahatari hake, agatuma haba ihererekanywa ry'ubutegetsi mu mahoro. Ibihugu bibiri aho igisirikare giheruka gufata ubutegetsi - Burkina Faso na Mali - bimaze igihe bihanganye n'inyeshamba ziyitirira idini rya Islam. Mu ndwi iheze, Guinea-Bisau yaratesheje abashaka gutembagaza ubutegetsi, umukuru w'ico gihugu akavuga ko vyari vyateguwe n'imirwi idandaza ibiyayuramutwe. Iki gihugu ni ihuriro ry'inzira ihuza ibihugu vyimbura urumogi rwo mu bwoko bwa cocaine vyo muri Amerika y'Ubumanuko hamwe n'amasoko y'i Bulaya. Mu ndwi iheze, umukuru w'igihugu ca Ghana Nana Akufo-Addo yavuze ko itembagazwa ry'ubutegetsi bwa Mali ""ryandukiye"", rigatera impigi abategetsi ba gisirikare mu bihugu bibanyi vya Afrika y'Uburengero, ivyatumye Guinea na Burkina Faso na vyo bifata iyo nzira. Mu gihe abenshi mu banyagihugu bo muri Afrika y'Uburengero bakiranye igishika aya ma coups d'Etat, ifatwa ry'ubutegetsi n'igisirikare ca Sudani mu kw'icumi ryatumye haduka imyiyerekano itari mike mu gihugu, aho abari muri yo basaba ko hagarukanwa ubutegetsi bwa gisivire. Iyi myiyerekano irarwanywa bikomeye, aho abaharurwa muri mirongo mu bari muri yo bamaze kwicwa. Buri mutegetsi yari muri iyo nama y'Ubumwe bwa Afrika (AU/UA) mu mpera z'indwi iheze i Addis Abeba muri Ethiopia yariyamirije ata kurya umunwa ...""igihuhusi co guhindura ubutegetsi hatisunzwe ibwirizwashingiro"", nk'uko bitangazwa n'umukuru w'Inama nkuru y'Ubumwe bwa Afrika ijejwe amahoro n'umutekano, Bankole Adeoye, aho yongerako y'uko ubutegetsi bwa gisirikare budashobora kwihanganirwa. Inyuma y'aho igisirikare gifatiye ubutegetsi, ibihugu vya Burkina Faso, Guinea, Mali na Sudan vyose vyarahagaritswe mu Bumwe bwa Afrika. Adeoye avuga ko ubu ari bwo bwa mbere ingingo nk'iyi ifatirwa ibihugu vyinshi nk'ibi mu kiringo c'amezi 12 gusa. Hagati aho, hari bamwe bidogera AU ko igira nkunzi kubera itahagaritse igihugu ca Tchad gihana urubibe na Sudani, inyuma y'aho igisirikare gifatiye ubutegetsi, igihe Perezida Idriss Déby yicirwa ku rugamba rwo kurwanya inyeshamba mu kwa kane kw'umwaka uheze. Inama nkuru ya gisirikare yaciye igena umuhungu wiwe, Mahamat nk'umukuru w'igihugu mushasha. Mu myaka yakurikiye ukwikukira mu myaka ya 1960 na 70, ibihugu bitari bike vya Afrika vyagiye bihura n'urukurikirane rw'ama coups d'Etat ariko akaba yagiye agabanuka kuva mu myaka ya 1990. Imyaka 20 yakurikiye yabayemwo ama coups d'Etat umunani muri buri kiringo kimwe kimwe c'imyaka cumi, ariko kuva mu 2020 gusa hamaze kuba ama coups d'Etat atandatu. Umunyamakuru wa BBC Kalkidan Yibeltal ari ku mugwa mukuru wa Ethiopia Addis Abeba ahariko habera iyi nama, avuga ko ishirahamwe ry'Ubumwe bwa Afrika rinegurwa kubera ritakoze ibikwiye kugira ngo ritorere umuti ibibazo vy'umutekano birangwa ku mugabane, harimwo n'intambara yo muri Ethiopia imaze guhitana abanyagihugu ibihumbi n'ibihumbi, abandi nabo baharurwa mu bihumbi amajana bakaba bahanzwe na kigoyi. Adeoye ariyamiriza ibi, akavuga ko AU yitanze kuva umusi wa mbere kandi ko yariko irakora uko ishoboye kwose  mu guhuza impande zompi kugira ngo intambara ihagarare. Mu bindi bibazo, AU yahagaritse ibiganiro vyerekeye ukwinjiza Israel muri iri shirahamwe rya Afrika rigizwe n'ibihugu 55. Mu mwaka uheze, Israel yahawe uburenganzira bwo kwitaba inama nk'umurorerezi - ingingo yateye uburakari mu bihugu bitari bike harimwo Algeria na Afrika y'Epfo. Hari ibindi bihugu bitari bike n'amashirahamwe atari make, harimwo Ubutegetsi bwa Palestina n'Ubushinwa, bisanzwe bifise uburenganzira bwo kwitaba amakoraniro ya AU nk'abarorerezi, ibi bikumvikana ko bidashobora kuja mu matora yo kwemeza canke guhakana ivyemezo vyafashwe."	https://www.bbc.com/gahuza/amakuru-60284737
politics	Burundi-Amatora y'abakenguzamateka: CNL ivuga ko abantu bayo babandanya batotezwa	"Umugambwe CNL utavuga rumwe n'uwuri ku butegetsi mu Burundi uvuga ko ibikorwa vy'iterabwoba bibandanya ku banywanyi babo, ingoro zawo nazo zikabandanya zisamburwa. Kubw'abarongoye uyo mugambwe, ivyo bikorwa vy'iterabwoba n'ubwononyi bifise intumbero za politike mu gihe kuri uyu wa 20/07/2020 buca haba amatora y'abakenguzamateka. BBC yagerageje kuvugana numuvugizi w'igipolisi ariko ntibirashoboka gushika ubu. hagati aho, umuvugizi w'umugambwe uri ku butegetsi usaba umugambwe CNL kwitura inzego kugira ngo ushikirize ibibazo vyawo. Umugambwe CNL uza ubugira kabiri mu matora aheruka y'umukuru w'igihugu, abadhingamateka n'abahanuzi b'amakomine yabaye ku wa 20/05/2020, uyu mugambwe ukavuga ko utemera ivyatangajwe n'umurwi CENI. Umuvugizi w'uyo mugambwe, Terence Manirambona, yabwiye BBC ko ibiriko biraba ubu bidatandukanye n'ivyabaye mu matora, aho avuga ko abantu babo bahohotewe, bagapfungwa barementanirijwe. Avuga ko kuva inyuma y'amatora , abanywanyi bawo babandanya batotezwa, bagahagarikwa bagapfungwa ataco bazira,  amazu yabo aturirwa, ingoro zawo nazo zigasamburwa. Avuga ko gushika ubu, ingoro zishika zitanu mu gihugu zimaze kubomorwa mu ntara za Gitega, Rumonge na Muyinga kuva inyuma y'amatora yo ku wa 20/05/2020. Ati: ""Muri kino gihe hasigaye iminsi ibiri kugira ngo habe amatora y'abakenguzamateka, abatowe ku rwego rw'abahanuzi b'amakomine, ari nabo bazotora abakenguzamateka, bariko barirukwako, cane cane mu burere umugambwe CNL aho bigaragara ko ushobora kugira ijambo"". Atanga akarorero ko muri komine Kayanza y'intara ya Kayanza aho avuga ko hamaze gupfungwa babiri, hamwe no mu gusagara ca Bujumbura avuga ko ""babaterefona babategeka ingene bategerezwa gutora"". Avuga ko ejo ku wa gatandatu ""hari umukenyezi bagiye kurondera, bamubuze baca banyuruza umwana wiwe yagiye gutorwa mu nyuma mu ruzi Kivoga ari ikururuma"". Avuga ko abariko bakora ivyo bakoreshwa amanomero atazwi, ariko ko ""hari n'ababaterefona bakababwira ko ari abo mu mugambwe uri ku butegetsi, bakabwira ko batabatoye bazokwibonerako"". Umuvugizi wa CNL avuga ko gushika ubu abanywanyi babo barenga 200 bagipfunzwe, benshi bugururijwe urubanza ariko ata vyagiriji bihari. Mu gihe c'amatora, harabaye uguterana amajambo hagati y'abategetsi hamwe n'abajejwe umutekano ku ruhande rumwe, n'umugambwe CNL ku rundi ruhande. Ubutegetsi bwaragirije abanywanyi b'umugambwe CNL ko bashatse guhungabanya ibikorwa vy'imyiyamamazo n'amatora, ivyo uyo mugambwe wamiriye. Umugambwe CNDD-FDD uri kubutegetsi wowo ubandanya uvugako ibibazo hagati y'imigambwe biganirwako mu nama zihuza abarongoye imigambwe zitegurwa buri kwezi n'ubushikiranganji bw'intwaro yo hagati. Nancy Ninette Mutoni yabwiye BBC ko ivyo atavyo bazi, kandi ko iyo habaye ingorane vyiza ari uko bokwitura inzego zibijejwe. Ati: ""Mu ndwi iheze twari kumwe mu nama i Ngozi, ivyo bibazo ntavyo bashikirije, rero nimba vyabaye inyuma y'iyo nama, barazi inzira bategerezwa kubicishamwo"". Hagati aho, CNL yoyo ibona ko ari uruhendo kuko kuko kuri yo imvugo ishikirizwa n'abarongoye umugambwe uri ku butegetsi ntijana n'ingiro ku rubugua. Ku munsi wa mbere, niho abatowe ku rwego rw'abajenama b'amakomine bazokorana kugira ngo bazotore abakenguzamateka."	https://www.bbc.com/gahuza/amakuru-53455797
sports	Italy 0-1 North Macedonia: Giorgio Chiellini ati 'turasambuwe kandi turahonyanzwe'	"Rurangiranwa mu mupira w'amaguru mu Butaliyano Giorgio Chiellini yavuze ko abo bakinana 'bacitse intege' inyuma yo gutsindwa na Macedoine ya ruguru bakananirwa kuja mu gikombe c'isi co mu 2022. Uwo mugwi usanganywe igikombe c'ihiganwa rya Buraya ntuzitaba inkino z'igikombe c'isi ubwa kabiri wikurikiranya inyuma yo kunanirwa kuja mu zabereye mu Burusiya mu 2018. Aleksandar Trajkovski yinjije igitego mu mwanya w'agasunuzo, yatumye haba ku ruhande rumwe umunezero ku rundi na ho amarira. Uwo mukinyi w'inyuma wa Juventus yagize ati: ""Igihengeri kinini kizoguma muri twebwe. ""Nta hantu na hamwe baturushije muri iri joro kiretse ico gitego. Twaronse amahigwe menshi, ariko ku bw'Imana mbi, ntitwashoboye kwinjiza. Hari umwikomo munini. Kuva mu kwezi kw'icenda gushika ubu, twagiye dukora amakosa, none raba aradukozeko. ""Ndishimiye uyu mugwi wakoze uko ushoboe. Nta nkeka ko twasambuwe turanahonyangwa. Nizeye ko iki gihengeri kizoduha inguvu kugira dusubire gutangura bushasha. Umumenyereza w'Ubutaliyano Roberto Mancini yashikanye igihugu ciwe ku munezero ukomeye i Buraya mu gutsinda Ubwongereza mu rukino rwa nyuma rw'ihiganwa rya Buraya ryo mu 2020 mu kwezi kw'indwi, ivyashimiwe cane uwo mumenyereza umugwi wiwe utahabwa amahirwe muri iryo higanwa. Uwo mugwi Azzuri wari wahejeje mw'itsinda ari uwa kabiri inyuma y'Ubusuwise, ugutsindwa na Macedoine ya ruguru bikaba bisigura ko uwo mugwi ufise igikombe ca Buraya ugiye kumara imyaka 12 utagaragaye mu nkino zikomeye z'igikombe c'isi mu mupira w'amaguru. Mancini yagize ati: ""Muri iri ci narishimye cane, ubu na ho n'akababaro gakomeye. Biragoye kuvuga. ""Ndifadikanije n'abakinyi mu mubabaro. Ni umugwi wakinye neza kandi watsindiye igikombe ca Buraya mw'ici riheze kandi babikwiye. Ndababajwe no kuba batazoja mu gikombe c'isi ku ncuro igira kabiri. ""Uwo ni wo mupira w'amaguru. Utsinzwe, utegerezwa kubabara mu gacerere, nta kintu ushobora gukora. ""Biragoye kuvuga ku rukino twateye mw'igoli incuro 40 tutinjiza, hanyuma tugatsindwa igitego ku munota wa 92. N'uko bimeze."" ""Abakinyi bafise kazoza keza, barakomeye kandi bafise na kazoza mu mugwi nserukiragihugu. Ni ibihe bigoye, kandi no muri iyi misi igiye gukurikira ni ko bizoba bimeze. Ni yo mategeko y'umupira."" Abajijwe kuri kazoza kiwe, Mancini yagize ati: ""Ubu haracari kare kuvuga kuri kazoza. Turacari mu kigandaro. ""Nk'umuntu, nshobora kuvuga ko nakunze aba basore uyu munsi gusumba igihe twatsinda mu kwezi kw'indwi. Akababaro ni kenshi."" Umukinyi wo hagati w'Ubutaliyano akina muri Chelsea Jorgino yemeye ko bafise uruhara ku vyavuye muri urwo rukino, avuga ati: ""Birababaje cane. Ndemeza ko twakinye neza, kuko twatembereje umupira neza kandi turanabarusha gukina, ariko ntitwashoboye kwinjiza. Nta we twotako umwikomo ariko ni ko kuri. ""Mu nkino zike ziheze, ntitwashoboye kwinjiza kandi twagiye turakora amakosa yadukozeko, kuko abo twakina baronka igitego bateye mw'igoli gake. Biragoye kuko dutegerezwa kuvyakira. Ntitwashoboye gukora neza - ndabifisemwo uruhara kandi birababaje."" Umukinyi wo hagati w'Ubutaliyano Marco Verrati yongeyeko ati: ""Biragoye gutegera ivyashitse, kuko birababaje cane. Igitego cabo mu minota y'agasunuzo ni nk'indoto. Uyu mugwi wari ufise amahigwe yo kuja mu gikombe c'isi, rero biragoye gutahura ivyashitse muri iri joro. Twe turazi ko twitanze, ubu mu vy'ukuri ni igihe c'uko twibaza twebwe nyene ibibazo bimwe bimwe."" Ubutaliyano bubaye igihugu kigira kane gitwaye igikombe ca Buraya ariko kikananirwa kuja mu nkino z'igikombe c'isi, kikaba gikurikiye Tchécoslovaquie, le Danemark na Grèce."	https://www.bbc.com/gahuza/amakuru-60874945
sports	Qatar 2022: Umubabaro muri Maroc kubera indege zasivye kujana abafana	"Abafana amajana n'amajana bo muri Maroc  bababajwe cane n'uko indege zari kubajana kurorera  demi-finale  y'igikombe c'isi muri Qatar zankiwe ku munota wa nyuma kuri uyu wa gatatu. Kompanyi y'indege y'igihugu - Royal Air Maroc - yari yategekanije kwongerako izindi ngendo indwi imbere y'urwo rukino. Yari yafashe iyo ngingo inyuma y'aho urwego rw'umupira w'amaguru muri ico gihugu rwemereye guha abafana itike za gusa 13.000 zo kuja kuraba urwo rukino ruhuza Maroc n'Ubufaransa. Ariko ku wa gatatu, yamenyesheje ko abategetsi ba Qatar banse ko izo ngendo zikorwa. Mw'itangazo yarungikiye itororokanirizo ry'amakuru Reuters, iyo kompanyi yavuze iti : ""Royal Air Maroc  iri n'umubabaro wo kumenyesha abakiriya  ifutwa ry'ingendo zayo zikorwa na Qatar Airways"". Ntibiramenyekana icatumye abategetsi ba Qatar banka izo ngendo, kandi ibiro bijejwe amakuru muri reta ntibirishura ubusabe bwa BBC bwo kugira ico bivuze. Mu butunwa bwo ku mbuga hwaniro, iyo kompanyi yari yavuze ko izokwiyambaza izindi ngendo 30  'ku kirangaminsi kidasanzwe"" zo gufasha abafana gushika muri Qatar. Ariko ibigo vy'ingendo bikorana n'iyo kompanyi mu nyuma vyamenyesheje ko hazoba ingendo indwi gusa. Guhagarika izo ngendo  vyavunye umutima abafarana bari bamaze kugura ama tike bakanafatisha ivyumba vy'amahoteri. Kompanyi yasavye imbabazi yongera yemera gusubiza amafaranga abari barishe ama tike. Hagati aho abanya-Maroc baba hanze bagumye bashika muri Qatar bashwangamuwe no kuba urwego rw'umupira w'amaguru rwemeye ama tike ya gusa yo kwinjira kuraba urwo rukino. Hagereranywa ko abanya-Maroc bashika 5.000.000  (miriyoni 5) baba mu oahanga, benshi muri abi bakaba baba mu Bufaransa. Ariko benshi mu bashitse mu bibanza vy'abafana kuri stade ya Al Janoub - benshi bitwikiriye amabendera y'igihugu  ca Maroc n'inkofero kugira bikingire izuba n'ubushuhe - barakajwe n'uko ama tike bari bemerewe atabonetse. Umwe mu bafana, Zineb Nfati, yabwiye BBC ko yavuye i Paris aje kuraaba urwo rukino, ariko ko atashoboye kuronka itike. Ati: ""Uru ni urukino rw'ikimenyetso gikomeye -n'Ubufaransa bukina na Maroc, nanje ndi  inusu y'umufaransa nkaba inusu y'umunya-Maroc. ""Ikibi n'uko ata makuru yo kwizera ahari. Naje ndi kumwe na muszanje none sinzi ico ndi bukore...ndavunitse umutima."" Ni ubwa mbere igihugu co muru Afrika gishitse kuri urwo rugero, n'ubwo abakurikirana ivy'umupira w'amaguru baha amahirwe menshi Ubufaransa mu kuzokina urukino rwa nyuma na Argentine. Ariko umumenyereza wa Maroc  Walid Regragui - yakuriye i Paris - avuga ko abakinyi biwe biyumva, kandi badakeneye ""kurindira iyindi myaka 40 kugira umugwi wo muri Afrika"" usanyangane  mu makungu."	https://www.bbc.com/gahuza/articles/cq57xljwe2no
sports	Ayavugwa mw’igura n’igurishwa ry’abakinyi: Pogba, De Ligt, Neymar, Torres, Solomon, Diaby	Juventus yageze ku mazeserano yo kugarukana umukinyi wo hagati umufaransa Paul Pogba w’imyaka 29 mu masezerano y’imyaka ine inyuma y’aho amasezerano yari afitaniye na Manchester United arangiriye. (Sky Sports) Chelsea yizeye gushika ku masezerano y’umwe mu bakinyi b’inyuma babiri irondera mu gihe ibiganiro bibandanya kuri aba bakinyi mpuzamakungu ba Hollande, Matthijs de Ligt w’imyaka  22 akina muri Juventus, hamwe na Nathan Ake w’imyaka 27 akina muri Manchester City. (Standard) Hahati aho, Bayern Munich yageze ku masezerano yo ku munwa na De Ligt iyi ikaba atari inkuru nziza ku vyo Chelsea yari yizeye. (Sport1 mu kidagi) Umumenyereza Paris St-Germain mushasha Christophe Galtier avuga ko yipfuza y’uko Neymar aguma muri uyu murwi, n’aho hari vyinshi bivugwa kuri kazoza k’uyu musatirizi wa Brezili w’imyaka 30 muri uno murwi. (Metro) Tottenham iracipfuza kugura umukinyi w’inyuma wa Villarreal umunya-Espagne Pau Torres w’imyaka 25, n’aho bakirindiriye ko umufaransa akina inyuma  Clement Lenglet w’imyaka 27 ashika avuye muri Barcelona. (Mirror) Ajax yemereye Tottenham imiriyoni 28 z’amapawuni mu kugerageza kugura umukinyi wo muri Hollande akina ku ruhande Steven Bergwijn w’imyaka 24 muri uyu murwi w’i Londres. (Mail) Fulham iri hafi yo kuronka umukinyi mpuzamakungu wa Israel akina ku ruhande Manor Solomon w’imyaka 22 nk’intizo avuye muri Shakhtar Donetsk. (Athletic) Newcastle nta mugambi ifise wo gutanga imiriyoni 60 z’amapawuni zisabwa na Bayer Leverkusen ku mufaransa akina ku ruhande Moussa Diaby w’imyaka  22. (Telegraph) Umukinyi wo ku ruhande wa Chelsea umwongereza Callum Hudson-Odoi hamwe n’umusatirizi wa Everton umwongereza Anthony Gordon, bompi b’imyaka 21, bararonderwa na Newcastle.(90 Min) Brentford yizeye kwemeza ko yaguze umukinyi w’inyuma wa Ecosse ku miriyoni 18.9 z’amapawundi Aaron Hickey w’imyaka  20 imukuye muri Bologna mw’iyi ndwi. (Guardian) Nottingham Forest yagiriraniye ibiganiro na Bayern Munich mu ntumbero yo kugura umwongereza akina inyuma ku ruhande rw’ibubamfu Omar Richards w’imyaka  24 asanzwe ari ku giciro c’imiriyoni 8.5 z’amapawundi. (Telegraph iciye kuri Nottingham Post) Southampton iri mu biganiro kugira irabe ko yoronka umukinyi wo hagati wa Nigeria Joe Aribo w’imyaka  25 asanzwe akinira Rangers ku miriyoni 10 z’amapawundi. (Athletic ) Leicester yatanguye ibiganiro na Feyenoord kugira irabe ko yoronka umukinyi mpuzamakungu wo hagati wa Turukiya Orkun Kokcu w’imyaka 21. (Mail) Bournemouth irarondera umukinyi w’inyuma, umwongereza Nathaniel Phillips w’imyaka  25, ko yosubira muri uyo murwi avuye muri Liverpool ku ntizo. (Football Insider) Everton yatanguye kubaza nimba umukinyi mpuzamakungu w’umusatirizi wa Albania asanzwe akinira Chelsea Armando Broja w’imyaka 20, mu ntumbero yo gusubiriza Richarlison yamaze kwimukira muri Tottenham. (Telegraph) Uwahoze ari umumenyereza wa Tottenham Mauricio Pochettino w’imyaka 50, ariko araraba ingene yosubira muri Premier League inyuma yo kwirukanwa na Paris St-Germain. (Sun) Amasezerano y’umukinyi wo hagati w’Ubutaliyano Jorginho w’imyaka 30 muri Chelsea azorangira mu ci rya 2023, umuserukizi wiwe akavuga ko ibiganiro ku bijanye n’amasezerano mashasha vyiteze gutangura mu kw’icenda. (Tuttomercatoweb kibicishije muri Goal)	https://www.bbc.com/gahuza/articles/c25wq51d13qo
politics	Ubwato bubiri bw'intambara bwa Amerika bwaciye mu micungararo ya Taiwan	"Igisirikare kigwanira mu mazi ca Amerika camenyesheje ko ubwato bubiri bw'intambara bwaco buriko buraca mu micungararo ya Taiwan. Ni ubwa mbere igikorwa nk'ico kibaye kuva habaye imishamirano hagati ya Taiwan n'Ubushinwa bivuye ku rugendo umukuru w'inama nshingamateka ya Reta zunze Ubumbwe za Amerika yagize muri Taiwan mu ntango z'uku kwezi. Mu kwishura, Ubushinwa bwaciye bukoresha imyimenyerezo ya gisirikare muri ako karere. Muri iyi myaka ya vuba, igisirikare ca Amerika n'ica Buraya bigwanira mu mazi vyagumye bifata iyo nzira ica mu micungararo ya Taiwan. Amerika ivuga ko ayo mato abiri yose atera misile zeretswe inzira - USS Antietam na USS Chancellorsville - ariko arerekana uburenganzira bwo guca mu mazi mpuzamakungu. Ubushinwa bufata ibikorwa nk'ivyo nk'agasotoro kandi bukabandanya bwemeza ko iryo zinga rya Taiwan ari igice c'ico gihugu. Ku musi w'Imana, igisirikare c'Ubushinwa cavuze ko kiriko kirakurikiranira hagufi ingendo z'ayo mato, ko kigavye kandi ko citeguriye kwivuna igihe cosotorwa, nk'uko vyandikwa n'itororokanirizo ry'amakuru rya Reuters. Mw'itangazo, igisirikare kigwanira mu mazi ca Amerika  cavuze ko guca mu micungararo ya Taiwain vyerekana ko "" Reta zunze Ubumwe za Amerika"" zishigikiye ukwishira n'ukwizana no kwisanzura mw'ibahari Pacifique. Iryo tangazo ryongerako riti:""Aya mato yaciye mu muhora uca kure yahagenzurwa n'igihugu ico ari co cose."" Umushikiranganji wa Taiwan ajejwe wivuna abansi yavuze ko ayo mato yariko aragenda yerekeza mu bumanuko kandi ko ingabo z'ico gihugu ziriko zirayakurikirana, ariko ko ""ibintu vyifashe neza"". Taiwan n'igihugu gifise intwaro yaco, ariko Ubushinwa bukibona nk'intara yabwo ishobora kuzosubira kwiyunga na bwo, binakenewe ku nguvu. Taiwan yabaye iyindi ngorane ikomeye hagati ya Amerika n'Ubushinwa muri iyi myaka iheze, aho Amerika igenda yinengesereye kuri ico kibazo. Amerika irubaha politike ""y'Ubushinwa bumwe"" - umushinge wa diplomasi hagati y'ivyo bihugu bibiri, aho yemera reta imwe y'Ubushinwa - ikaba ifitaniye n'imigenderaniye ku mugaragaro n'Ubushinwa hamwe na Taiwan. Ariko kandi irafitaniye ubucuti ""butari ku mugaragaro"" n'iryo zinga. Ivyo bikaba birimwo kugurisha ibigwanisho kuri Taiwan kugira ishobore kwivuna."	https://www.bbc.com/gahuza/articles/c1dn0174ly7o
politics	Umugwi w'abanyepolitike bo mu Bwongereza wasavye irekurwa rya Byabagamba na Rusagara	Umugwi ugizwe n'abashingamateka hamwe n'abakenguzamateka batandatu b'Abongereza wandikiye ikete umukuru w'igihugu c'u Rwanda, Paul Kagame, umusaba kurekura abahoze ari intwazangabo babiri bari mw'ibohero. Frank Rusagara - yigeze kuba ajejwe kwivuna abansi mu biro biserukiye u Rwanda mu Bwongereza - na Tom Byabagambe, haciye imyaka itanu bafashwe. Bagirijwe gukwirakwiza ibihuha hamwe no gucafuza isura y'igihugu c'u Rwanda na leta yaco. Sentare ya gisirikare yabakatiye ibifunga vy'imyaka 20 na 21 uko bakurikirana. Aba banyepolitike bo mu Bwongereza, bagizwe n'abashingamateka hamwe n'abakenguzamateka, bavuga ko ivyo bipfungo bikabije ugereranije n'ivyo baregwa. Bavuze ko batewe impungenge n'amagara y'abapfunzwe, bagasaba Prezida Kagame kubarekura ku bw'ikigongwe. Ibicishije ku bushikiranganji bujejwe ubutungane, leta y'u Rwanda yanditse ikete isubiza uwaserukiye umugwi w'abo bashingamateka b'Ubwongereza. Mw'iryo keye, ubwo bushikirangani bwavuze ko mu gihe ivyo basaba vyokurikizwa hoba habaye kwivanga mu biraba ubutungane. Ngo ivyo navyo leta canke umukuru w'igihugu ntibashobora kubikora kuko kwoba ari guhonyanga amategeko. Iryo kete risoza rivuga ko ku vyerekeye kurekurwa ku bw'ikigongwe, amategeko y'u Rwanda abitegekanya mu gihe uwuregwa abisavye.	https://www.bbc.com/gahuza/amakuru-50321548
politics	T﻿anzania: Reta isaba amakungu kuyifasha kugira ihungure impunzi z'Abarundi	"Tanzania iriko isaba amakungu n’amashirahamwe mpuzamakungu ko yoyifasha kugira ngo ishobore guhungura impunzi z’Abarundi zirenga 120.000. Abegwa n’umugambi wo guhungurwa ni abari mu makambi yo mu ntara ya Kigoma ihana urubibe n’Uburundi, mu burengero bwa Tanzania. Izi mpunzi ziri mu makambi ya Nduta na Nyarugusu zozo zivuga ko zimaze igihe zitorohewe kubera igitsure zivuga ko ziterwa kugira ngo zitahuke. Mw’ijambo yashikirije mw’ikoraniro rigira 73 ya komite nshingwabikorwa y’ishami rya ONU ryitaho impunzi kw’isi (UNHCR) i Geneva mu Buswisi, umushikiranganji ajejwe intwaro yo hagati wa Tanzania, Hamad Masauni, yavuze ko Uburundi bukeneye gufatwa mu mugongo mu ntumbero yo guhimiriza no kworohereza abashaka guhunguka ku bushake bwabo. Ati: “Kugira ngo uwu mugambi ushoboke, ni ngombwa ko ibintu vyose bimera neza mu Burundi. “Ikintu nyamukuru ni ugushigikira Uburundi kugira ngo abarondera ubuhungiro muri Tanzania bumve ko igihugu cabo ari bwo bukiriro bwabo”. Mu myaka ya 2006 na 2007, Tanzania yarahaye ubwenegihugu impunzi zababa 160.000 ziri mu makambi ya Katumba, Ulyankulu na Mishamo mu ntara za Tabora na Katavi, harimwo impunzi zahunze indyane zo mu 1972, abatari bake usanga batazi iwabo mu Burundi. Impunzi ziri mu makambi ya Kigoma zirwiriyemwo izahunze indyane za poritike zadutse mu 2015  biturutse ku ngingo y’uwahoze ari umukuru w’igihugu ico gihe, Perezida Petero Nkurunziza, yo kwitoreza ikiringo kigira gatatu. Ariko abatari bake baramaze gutahuka mu mugambi wo guhungura impunzi ku bushake bwabo, ariko hari n’abandi babona ko hataragera ko bahunguka. Mu gihe abatari bake muri bo bafise ubwoba ko bashobora guhungurwa ku nguvu, reta ya Tanzania yoyo gushika ubu ivuga ko umugambi wo guhungura impunzi ubu ukorwa ku bushake bwabo. Hagati aho, impunzi zivuga ko imigambi zafatiwe mu makambi be n’amajambo zibwirwa n’abategetsi batandukanye b’iki gihugu kibahaye indaro bitabahumiriza. Babona ko bashobora guhungurwa ku nguvu mu gihe bo babona hatari bwagere ko bahunguka, kuko bavuga ko ubutegetsi bahunze ari bwo bugihari. Umwe mu mpunzi wo mw'ikambi ya Nduta yabwiye BBC ati: “Ntitwanka igihugu, kuko nico catuvyaye, ariko ntidushaka kuja kwisuka ku risongoye. ""Dusaba ko izi nguvu bagomba gukoresha mu kuduhungura ku nguvu ko bozijana mu Burundi bakagondoza irya reta kugira ngo ishireho icizere, maze dushobora gutahuka ata bwoba”."	https://www.bbc.com/gahuza/articles/c84g7wp9jg2o
sports	Lionel Messi: kubera iki uyu kizigenza avuga ko yarambiwe na Barcelona?	Nk'uko bivugwa n'iradiyo yo muri Espanye, Cadena Ser, kizigenza w'umurwi wa Barcelona yahagaritse ibiganiro vyo kwongereza amasezerano kubera yananiwe n'ukwihanganira ibihuha n'amajambo avuga ko ari umwe mu batera imigumuko muri uyo murwi. Messi ababajwe n'ibintu bitari bike bivugwa mu murwi wiwe wa Barcelona muri kino gihe. Yumva y'uko yaruhijwe n'uko yagirizwa ko ari we atwara uyo murwi, ko ari we atanga akazi kandi akabogoza abamenyereza, ko ari we atanga amategeko mu bijanye no kugura abakinyi kandi ko ari we ahitamwo abakina, aruhishijwe n'uburongozi bw'uyo murwi muri rusangi hamwe n'amakosa bakora mu bijanye no kugura abakinyi. Ngo iyo vyakabereye ni kera! Ikiganiro c'iyo radio El Larguero  kimenyesha ko uyu mukinyi yamaze kumenyesha uyu murwi ko ihiganwa ryo mu mwaka uza rirangiye azoca agenda. None ni ibiki biri muri uyo murwi? Nivyo tugiye guca irya n'ino. Messi aragirizwa ko yari yashatse ko umurwi wiwe ugura umukinyi w'umufaransa Antoine Griezmann yakinira Atletico Madrid, ariko y'uko muri kino gihe adashaka kumubona. Ibi ngo si vyo. Twirengagije ivyo umupira, Griezmann yama ari kumwe na Messi hamwe na Luis Suarez, bari kumwe n'abagore babo kugira basangirire hamwe, kandi imigenderanire yabo ni myiza cane, n'aho Griezmann atarashobora kuronka amahirwe menshi yo gutsinda ibitsindo vyinshi. Ahubwo ikiriho Messi na Suarez babandanya bamufasha kugira ngo amenyere umukino wa Barcelona. Ku bijanye n'uburongozi, yagirizwa ko ari we yatumye uwahoze amenyereza uyo murwi Tata Martino yirukanwa maze uwusanzwe awumenyereza muri kino gihe, Quique Setien, aronswa akazi ngo kuko yiyumvamwo umukino wiwe. N'ibi ngo sivyo. Nk'umukinyi wa mbere ahembwa neza muri uyo murwi, ibihuha nk'ibi vyama bivyuka kandi nivyo y'uko iyo hageze ko hafatwa ingingo zikomeye zerekeye imishahara, abakinyi rurangiranwa barababaza. Ivyo rero niko bimeze, kandi si ikintu kidasanzwe muri Barcelona, mbere bitagenze uko hoba habayemwo ugufata ibintu minenerwe.' Ariko ukuri ni uko hari ingorane zigoye gutorerwa umuti. Kimwe mu bibazo nyamukuru ni uko umukuru w'uyo murwi Josep Maria Bartomeu hari ivyo yemeye gukora ariko yananiwe n'ugushitsa. Ubwa mbere, yari yemeye ko yari kugarukana mu murwi umukinyi Neymar, mu gihe ahubwo yari azi neza ko yari agiye kugura umukinyi Griezmann. Ikindi, yemeye ko yari kwirukana Ernesto Valverde kugira ngo azanye Xavi, ariko ikiriho ni uko impande zompi, ni ukuvuba Barca na Xavi bari bamaze kwemeranya ko badashobora gusubira gukorana. Amasezerano Messi afitaniye n'uyo murwi muri kino gihe asanzwe afise ikigabane kimwemerera gushobora kuva muri uyo murwi mu gihe azorangirira. N'aho muri rusangi amerewe neza mu mibereho yiwe muri kino gihe - kumbure mbere no gusumba no mu myaka iheze - umutima nturi mu nda ku burongozi bw'uyo murwi. Wewe ashaka ko umurwi wiwe utsinda cane cane ku rwego rw'umugabane wa Bulaya. Rero mu gihe yokwerekana amadidane kuri kazoza kiwe, ni ngombwa ko uburongozi bwicara bugatora inyishu - iyo nayo si iyindi, ni ugukerebuka bakagura abakinyi beza. Ibiganiro vyo kwongereza amasezerano vyariko biragenda neza. Ariko uyo mukinyi akomoka muri Argentine ntiyishimiye umwimbu mubi mu kibuga, mbere n'icizere kuri Setien kigenda kigabanuka mu gice kinini c'abakinyi. Ibintu vyagiye kwunyuka inyuma y'urukino rwo ku wa gatandatu w'indwi iheze na Celta Vigo rwagiye kurangira iyo mirwi yompi inganije 2-2, ivyatumye intumbero yo gutsindira ihiganwa ija muri kabaza. Harabaye uguterana amajambo hagati ya Setien na bamwe mu bakinyi bakomakomeye ba Barcelona. Asa n'uwihebuye kubera atashoboye gukora vyinshi muvyo yari yiteze gukora igihe ashika muri uyo murwi, uyo mumenyereza, yarashwanye cane. Yabwiye abakinyi ko ibintu bidashobora kubandanya uko bimeze, kandi ko nimba babishatse bomubwira akigira mu gihe ibintu bitohinduka. Si ukuvuga ko yashatse gutanga imihoho, ariko ni inzira yo gusaba ko hotorwa inyishu. Inyishu yahavuye iboneka. Haciye hatangura ibiganiro hagati ya Setien na ba kizigenza, hamwe kandi na Bartomeu, kandi ibintu vyaciye bitangura gufata umurongo. Gerard Pique, umwe muri ba  kizigenza akaba mbere n'umuntu w'umwizigirwa, yacishije ubutumwa kuri Twitter asaba ubumwe mu bagize umurwi hamwe no mu bakunzi bawo. Hagati aho, mu gihe hakiri icuka atari ciza mu burongozi mbere n'umumenyereza agashobora wirukanwa, mu gihe co kugiriranira amasezerano n'abakinyi, mu gihe ibindi biganiro vyari vyitezwe, Messi wewe ntiyavyoroheje mu kwerekana amakenga yiwe, n'aho vyavuzwe n'iradiyo. Ico kwibuka ni uko uyo murwi atari bwo bwa mbere uja mu mayira abiri kuva muri kahise iyo bishitse Messi agashaka kuwuvamwo. Mu ntango z'umwuga wiwe, umurwi Inter Milan w'Ubutaliyano habuze gato ngo umunyakure igihe umenyesha ko igiciro ciwe c'imiliyoni 150 y'amadorari kitari ikibazo, kandi ko yari yiteguye kugwiza incuro zitatu umushahara wiwe. Ico gihe mbere yari agikwegana amatwi n'abategetsi ba Espanye arondera ibimuranga kugira ngo ashobore gukinira muri ico gihugu, kandi ntiyari bwanabe umukinyi yizigiwe muri Barcelona. Amajambo ya gishingantahe w'uwari arongoye umurwi ico gihe, Joan Laporta, yahinduye ibintu. Messi, we nyene ubwiwe akaba atashaka kugenda, yagumye muri uwi murwi. Ku ncuro igira gatatu, Barcelona yinjiye mu kibazo gikomeye mu gihe abayirongoye babuze ico bafata n'ico bareka, Messi nawe akaba yarabamenyesheje neza icipfuzo ciwe. Nk'uko yari yavyiketse mu ntango, Barcelona iboneka ko ata nguvu yari ifise yo gutsindira ihiganwa rya Bulaya rihuza imirwi yabaye iya mbere iwabo (Eufa Champions League). Hampande y'ico, vyaranse ko igura umusatirizi wa Argentine Lautaro Martinez, n'aho aboneka ko asa n'umukinyi Barcelona ikeneye kugira ngo igume ku rugero rwo hejuru. Mu murwi hoho gushika ubu baracafise icizere ko bashobora kumuronka. Mu gihe hari iciyumviro kibandanya ko Xavi ashobora kugaruka muri Barcelona kugira ngo awubere umumenyereza, Victor Font ashaka kwitoza kurongora uyo murwi mu 2021, yaratangaje izuba riva ko ikintu ca mbere yokora ari ukuzana Xavi kugira amenyereze Barcelona. N'aho Xavi aboneka ko ashobora kwakirizwa yompi kugira ngo anagure umukino wa Barcelona, igikorwa nyamukuru coba kirindiriye uyo yahoze ari kizingenza wayo kwoba ukuraba nimba ashobora gutorera umuti ibibazo biyihanze, nk'umurwi wabaye rurangiranwa kw'isi ariko uriko utera wegereza iminsi yawo yanyuma. Mu kurindira, Messi wewe abandanya abihweza, akaba arindiriye amaherezo yavyo.	https://www.bbc.com/gahuza/amakuru-53299375
entertainment	Abanyagihugu ba Bujumbura bazindukiye mu myiyerekano biyamiriza umurwi w'abatimbo bari mu Rwanda	"Abatimbo b'abarundi bavuga ko biyamiriza u Rwanda bakarwagiriza ko rwabivye ingoma zagiye kuvugirizwa mw'ihiganwa ""East Africa's Got Talent"" mu gihugu ca Kenya. Mu myiyerekano yatumweko n'umukuru w'igisagara ca Bujumbura kuri uyu wa gatandatu, abari muri yo bagiriza ico gihugu ko civye akaranga n'imico vy'Uburundi. Mu mpera z'indwi iheze, umurwi witwa Himbaza Club ugizwe n'Abarundi bahungiye mu Rwanda bari kumwe na bamwe mu banyarwanda basanze bazi kuvuza ingoma,  wabonetse uri muri iryo higanwa uvuza ingoma z'Uburundi. Abatunganije iryo higanwa bavuga ko abaryitavye bataserukiye igihugu na kimwe, ko ahubwo bagiye ku gatwe kabo. Abari muri iyo myiyerekano  barenga 50.000, bari bitwaje ivyandiko vyiyamiriza u Rwanda. Bimwe biti: ""Twebwe abatimbo turiyamirije umurwi w'igihugu c'Urwanda wivye ingoma z'Uburundi ukongera ukaja kuzivugiriza mu mahiganwa hahonyanzwe amategeko ndangakaranga"". Abatimbo bo mu Burundi batazoshobora kwihanganira umuntu uwo ari we wese canke igihugu ico ari co cose kizoshaka kwiyitirira ingoma z'Uburundi habanje guhonyangwa amategeko azigenga. Dunia Abedi yaserukiye abatimbo bari muri iyo myiyerekano, avuga ko uyo murwi utitavye iryo higanwa ufise intumbero y'ukwerekana ishusho y'Uburundi biciye mu migirwa ijanye n'ingoma z'Uburundi, haba mu nyambaro no mu bindi bijanye. Bwana Abedi avuga ko umurwi wagiye kuvuza izo ngoma wagiye k'uwuserukira u Rwanda, aho guserukira Uburundi. Leta y'Uburundi yagirije igihugu c'u Rwanda ko ryarungitse uyo murwi hatisunzwe amategeko agenga ingoma z'u Burundi. Mw'itangazo ryasohowe n'umushikiranganji w'inkino n'imicokama, Pelate Niyonkuru, leta ivuga ko ingoma z'u Burundi ari itunga kama  ryitirirwa Uburundi, ""ridatizwa canke ngo rigurishwe"" kandi ko ""ata n'umwe arekuriwe kugerageza kuryiyitirira ndetse ngo yihe ububasha bwo kurikoresha mu nzira zidahuye n'imico n'imigenzo y'abarundi"". Hagati aho, Alphonse Rugambarara yigeze kuba umushikiranganji w'inkino n'imicokama, avuga ko ivyo vyatumwe n'ingorane za politike, akavuga mu bihugu vyose birimwo Abarundi benshi usanga hariyo imirwi y'abavuzi b'ingoma nk'iyo. Abatunganije ihiganwa East Africa's Got Talent bavuga ko bafashe nka nkama umubabaro werekanywe n'Abarundi kuri uyo murwi w'impunzi z'Abarundi bavugije umurisho w'ingoima w'ico gihugu muri iryo higanwa. Mw'itangazo ryasohowe na Clouds Media International FZ LLC rihagarikiye iryo higanwa, hamwe na Rapid Blue iryo shirahamwe rivuga ko iryo higanwa ryari ryugururiwe uwo ari we wese aba mu bihugu vya Kenya, Uganda, u Rwanda na Tanzania bataravye ibihugu bavamwo. ""Abo batimbo babaye mu Rwanda hakurikijwe amategeko, rero bakaba bemerewe kwinjira muri iryo higanwa"". Iryo tangazo rivuga ko imirwi yinjira muri ku gatwe kayo, kandi ko bemeza neza y'uko ata gikino na kimwe cigeze gikinwa ku gatwe k'igihugu kanaka."	https://www.bbc.com/gahuza/49459179
politics	Germany: uyu musi ni amatora yo kurangiza imyaka 16 y’ubutegetsi bwa Angela Merkel	"Ubutegetsi bwari bumaze imyaka 16 yose bugiye kurangira mu Budagi. Abadagi bari mu matora y'inama nshingamateka mu rugamba rutoroshe rwo kurondera umusubirizi w'umushikiranganji wa mbere yari amaze igihe kinini ku butegetsi. Kuri uyu wa Mungu, igenekerezo rya 26 z'ukw'icenda, Abadagi bari mu matora arangiza ubutegetsi bwa reta yari irongowe na Angela Merkel. Amatora yatanguye isaha zibiri z'igitondo (8:00) bikaba vyitezwe ko arangira isaha icumi na zibiri z'umugoroba (18:00). Hari vyinshi biteye inkeke ku vyerekeye ibizova mu matora,  ariko ikizwi coco ni kimwe: uwuzotsinda amatora uwo ari we wese, ni ngombwa ko ashinga reta ihuriwemwo na bose. Vyitezwe ko imigambwe ishika itatu ari yo ishobora kuronka ibibanza bikwiye mu nama nshingamateka y'Ubudagi, izwi nka Bundestag, ari nayo ishobora kuzotora umushikiranganji wa mbere mushasha (chancelier/chancellor). Dutahuzanye mu majambo make kandi aciriye hagufi ingene amatora agenda mu Budagi n'ingene bigenda gushika hashingwe reta nshasha. Abadagi baja mu matora kugira ngo batore abashingamateka mu nama nshingamateka y'igihugu, Bundestag. N'aho kuri uyu musi buri muntu yitaba ku biro vy'itora kugira ngo atange ijwi ryiwe, itora hakoreshejwe amabahasha riza ryaramaze gutangura. Abadagi bashika imiriyoni 60.4 bakwije imyaka 18 ni bo bashobora gutora. Bundestag igizwe n'imiburiburi n'abashingamateka 598, ariko akenshi bararenga. N'aho mw'ijoro ry'uyu musi umugambwe uzotahukana intsinzi uza kumenyekana, gushinga reta nshasha bizofata umwanya utari muto kuko bisaba ko umugambwe watsinze amatora uzobanza kurondera iyindi migambwe igiranira urunani na wo kugira ngo ushobore kugira ubwiganze mu nama nshingamateka. Ibi bizotuma habanza guca igihe kitari gito kugira ngo izina ry'umushikiranganji wa mbere mushasha azosubirira Angela Merkel rimenyekane. Mu bisanzwe, umugambwe ufise intebe nyinshi mu yigize urunani ni wo ugena umushikiranganji wa mbere. Ariko gushinga urunani birafata umwanya kuko imigambwe yose irugize itegerezwa kubanza kwumvikana igashika ku masezerano y'ingene abashikiranganji bazogenwa. Bamaze kwumvikana ku bintu vyose, niho rero abagize inama nshingamateka baca bakorana kugira ngo bemeze umushikiranganji wa mbere mushasha. Iyo Abadagi bagiye mu matora, batora ibintu bibiri. Ica mbere, batora umushingamateka w'akarere. Hari uburere bw'amatora (circonscriptions électorales/ electoral districts) bushika ku  299 ; ibi bivuga ko umushingamateka umwe aserukira hafi abantu 250.000. Umukandida yaronse amajwi menshi ni we atsindira intebe mu nama nshingamateka. Aya yitwa ""amatora ya mbere"". Mu matora agira kabiri, azwi nk' ""amatora ya kabiri"", abatora batora intonde z'imigambwe muri buri reta. Rero ibi bibanza 299 bisigaye bigenda bigabaganywa bivanye n'amajwi muri mugambwe wagiye uronka. Rero umukandida ari ku rutonde aronka ikibanza mu nama nshingamateka hakurikijwe urutonde rwatanzwe n'umugambwe wiwe. Uku rero niko Bundestag ishingwa. Kugira ngo umugambwe uronke ikibanza mu nama nshingamateka utegerezwa kuronka n'imiburiburi amajwi 5% mu matora agira kabiri. Ibi vyateguwe uku kugira ngo imigambwe mito mito, akenshi usanga igendera ku vyiyumviro bikaze ntije mu yigize ubutegetsi. Rero, ufatiye ku kungene amatora ateguwe mu Budagi, inama nshingamateka ishingiye ahanini ku vyavuye mu matora agira kabiri. Kuri ivyo rero, amatora agira niyo yerekana ibibanza buri mugambwe ushobora kugira muri Bundestag hamwe n'amahirwe ushobora kugira muri reta. Iki ni igice kitoroshe gutahura. Igitigiri c'intebe mu nama nshingamateka kirashobora kwiyongera iyo hari ubusumbane hagati y'ivyavuye mu matora ku mugambwe umwe umwe muri ano matora abiri. Aha rero, aho kugirwa n'abashingamateka 598, ishobora kugirwa n'abashingamateka 709. Inama nshingamateka ya kino gihe yari igizwe n'abashingamateka 730. Dufatire ku karorero k'ibishobora gushika mu mugambwe kanaka: Nk'akarorero, umugambwe CDU uronse intebe 110 mu matora ya mbere yo mu burere, hanyuma ugaca uronka intebe 100 mu matora agira kabiri y'intonde z'imigambwe. Muri iki gihe, CDU izosanga ifise intebe 10 irengeje ku zo yategerezwa kuronka, ufatiye ku matora agira kabiri, ari yo akomeye cane. Rimwe na rimwe, abatora barashobora gushima umukandida, ari na we atorwa mu ya mbre, ariko ugasanga ntibashimye umugambwe wiwe ntibawutore mu matora agira kabiri. Dufatiye kuri aka karorero, vyumvikana ko CDU izogumana izi ntebe 10 zirenzeko, zizwi nka Überhangmandate, canke ""intebe z'inyongera"". Kuri ivyo, CDU izosanga ifise intebe 10 zirenze ku zo yategerezwa kugira nk'umugambwe, bikayiha akarusho gasa n'uko umengo irenganije iyindi. Rero kugira no ntihabe nkunzi, iyindi migambwe ica ironswa icitwa Ausgleichsmandate, canke ""intebe z'indishi y'akababaro"". Ibi bica bituma ibitigiri vy'abashingamateka bava mu yindi migambwe vyiyongera bivanye n'amajwi baronse. Dufatiye kuri aka karorero, ibibanza bitegerezwa kwiyongera ku rugero rwa 10% vy'ivyavuye mu matora kugira ngo bakosore ubu busumbane. Abatsinze n'abatsinzwe baza kumenyekana inyuma y'amasaha make ibiro vy'amatora vyugaye. Ni nako vyagenze mu matora y'inama nshingamateka aheruka mu 2017, igihe Angela Merkel ashikiriza ijambo ritaryoshe yerekana ko umugambwe wiwe waronse amajwi make. Ariko gushinga reta bishobora kurangwamwo impari nyinshi bigatuma ibiganiro bifata indwi zitari nke kugira ngo bashike ku masezerano. Ni nako vyagenze mu 2017, igihe umugambwe CDU, umugambwe L'Alliance 90/Les Verts ukunze kwitwa The Greens,  hamwe n'uumgambwe FDP inaniriwe no gushinga urunani."	https://www.bbc.com/gahuza/amakuru-58696441
sports	Francine Niyonsaba, umwe mu bagore 30 b'ibihangange muri Afrika	Francine Niyonsaba, umwe mu bagore 30 b'ibihangange muri Afrika, yavuganye na BBC Gahuzamiryango. Kurikirana ikiganiro c'Abakenyezi aho Francine Niyonsaba, Umurundikazi rurangiranwa mu kwiruka imetero 800, aganira na Florentine Kwizera.	https://www.bbc.com/gahuza/49503227
health	Ingene twumva ico dukozeko n'ubushuhe vyaronse agashimwe ka Nobel	"Abahinga batoye ingene imibiri yacu yumva ubushuhe canke uguhoberwa n'uwo ukunda batsindiye agashimwe ka Nobel. David Julius na Ardem Patapoutian bo muri reta Zunze Ubumwe za Amerika, basangiye ako gashimwe ko mu gisata c'ubuvuzi n'ico kwiga ingene ingingo z'umubiri zikora (physiologie) kubera igikorwa cabo ku kwumva ico ukozeko canke kigukozeko  hamwe n'ubushuhe. Batoye ingene bigenda kugira imibiri yacu ihindure ico umubiri wumva hari ikiwukozeko mu butumwa bw'umuyagankuba (amashanyarari) buca buja mu nzira z'ubwonko. Ivyo batoye bishobora gushika ku nzira nshasha z'ingene hagwanywa ububabare. Ubushuhe, imbeho (ubukonje) bifise ikibanza gikomeye mu kwumva ibiri iruhande yacu kugira dushobore  kubaho. Ariko ingene umubiri wacu ubikora canke ubigenza vyari bikiri  amayobera mu cigwa c'ubuzima (biologie). Abavumbuye Hepatite C bahawe igihembo cya Nobel Igihembo cy'amahoro cya Nobel cyahawe PAM Thomas Perlman, wo mu mugwi w'abatanga agashimwe ka Nobel, yavuze ati: ""Ivyatowe ni ibintu bikomeye kandi vyimbitse cane."" Yongerako ati: ""Ibi vy'ukuri vyuguruye bimwe mu vyari bikiri ibinyegezwa ku bibaho"". Ivyo Professeur David Julius yashitseko kuri kaminuza ya California, San Fransisco, vyavuye mu bushakashatsi ku bubare twumva iyo turiye ipiripiri ibaba, ico umuntu yovuga nk'ubumara (chemical ) bwitwa capsaicin. Yakoze ku nkomoko canke isoko ry'ukubaba mw'ipiripiri. Yatoye igice cihariye cakira/cumva  (recepteur) (nk'ikigize  uturemangingo  twacu twumva ibintu biri iruhande yacu)   ari naco giheza kigatanga ubutumwa ko  cumvise capsaicin. Ibindi bipimo vyerekanye ko iyo recepteur itanga ubutumwa ko yumvise ubushuhe kandi bubaye bwinshi ikabimenyesha. Ibi nivyo bishika , nk'akarorero, iyo intoke zituriwe n'igikombe c'icayi. Ivyo yatoye vyamushikanye ku  gutora utundi duce twinshi twakira canke twumva ubushuhe. Iyo uriko uraca ku musenyi ukawumva munsi y'ibirenge vyawe - izo 'recepteurs' nizo ziba zirungitse ubutumwa mu bwonko. Umugwi utanga agashimwe ka Nobel wavuze ko ""Ubwo bumenyi buriko burakoreshwa mu kurondera ingene hovurwa ibiva ku ndwara zitandukanye harimwo ububabare buguma bugaruka."" Abo babiri bazogabura ako gashimwe gaciye miriyoni cumi z'amafaranga ya Suede ( arenga umuriyoni w'ama dorari). Agashimwe ka Nobel gahabwa umuntu yagize igikorwa gifasha abantu mu kubaho kwabo. Ako gashimwe kitiriwe Alfred Nobel, umunya-Suede yatoye dynamite (bakoresha nko  mu guturitsa ibibuye binini binini nk'iyo bariko baraca/barubaka  amabarabara."	https://www.bbc.com/gahuza/amakuru-58790070
health	Ibihugu vya Afrika vyumvikanye gukorera hamwe mu guhangana na coronavirus	"Mu gihe abahitanwa n'umugera wa coronavirus bagenda biyongera kw'isi, abashikiranganji bari bateranije i Addis-Abeba ku cicaro c'umuryango wa ibihugu vya Afrika bavuyeho bumvikanye  gukorera hamwe mu guhanahana amakuru be no gucungera uruja n'uruza. Gushika ubu, umuntu umwe gusa akomoka muri Misiri niwe amaze kumenyekana ko yanduye coronavirus ku mugabane wa Afrika, ariko na we nyene ubu yarakize. Tedros Adhanom Ghebreyesus, umukuru w'ishami rya ONU rijejwe amagara y'abantu kw'isi, OMS, yaribukije abari bakoraniye i Addis-Abeba ati: ""Ikituraje ishinga ni uko coronavirus itoshika mu bihugu atako vyifashe mu bijanye n'amagara y'abantu"". Ikigo ca Afrika kijejwe gukinga indwara kimenyesha ko ubu umugabane wa Afrika witeguye neza guhangana n'uwo mugera gusumba uko vyari bimeze haciye ukwezi. Muganga Tedros yanatangarije abari muri iyo nama ko John Nkengasong, arongoye ikigo kijejwe kurwanya indwara muri Afrika, hamwe na Samba Sow, arongoye ikigo kijejwe gukora imiti y'urukingo muri Mali, bagenywe nk'intumwa zidasanzwe mu kurwanya umugera coronavirus. Gushika ubu mu bihugu birenga 25 vya Afrika, hari abaganga barenga ibihumbi cumi bamaze kuronswa inyigisho, haratangwa n'ibikoresho vyo gupima, nayo ugucungera uruja n'uruza bikaba vyarakomejwe. Harashinzwe kandi n'umurwi w'abahinga karuhariwe muvyo ubuvuzi ujejwe gutabara mu buryo bwihuse cane mu gihe hogira umuntu amenyekana ko yanduye uwo mugera. Muganga Tedros yavue ko ishirahamwe OMS rifishe ishaka ryinshi ryo gukorana n'ibihugu vyose vya Afrika kugira ngo ibishoboka vyose bikorwe mu ntumbero yo kurwanya uwo mugera ruhonyabantu."	https://www.bbc.com/gahuza/51604183
religion	Anglican ya UK yabujije umukobwa wa Desmond Tutu kuyobora ibirori vyo gushingura	"Ishengero rya Anglican ishami ry’Ubwongereza ryabujije umukobwa w’umuhisi Desmond Tutu kuyobora ibirori vyo guhamba kubera yubakanye n’umugore nka we. Mpho Tutu van Furth ni umupasitori mw’ishengero Anglican muri diyoseze ya Washington, akaba yari yasabwe kuyobora imisa yo guhamba uwari umuvyeyi wiwe w'ibatisimu, Martin Kenyon, ahitwa Shropshire mu Bwongereza ejo ku wa kane. Tutu van Furth yabwiye BBC ko kumwankira “bisa n’ubugome kandi bibabaje”. Diyoseze ya Hereford ivuga ko vyari ""ibintu bitoroshe"". Ishengero rya Anglican ishami ry’Ubwongereza (Church of England) ntiryemerera abavugabutumwa baryo ko barongorana n’abo basangiye ibitsina kuko inyigisho ritanga ari uko ukwubakana biba hagati y’umugabo n’umugore. Hagati aho, ishengero rya Anglican rigenzi ryaryo muri Amerika, rizwi nka Église épiscopalienne des États-Unis /The Episcopal Church, riremerera abavugabutumwa baryo kwubakana n’abo basangiye ibitsina. Itangazo rya Diyosezi ya Hanoford rivuga riti: ""Hatanzwe impanuro hisunzwe aho inama y’Abepiskopi ihagaze ku bijanye n’abarongorana basangiye ibitsina”. Uwahoze ari musenyeri wa Liverpool, Paul Bayes asanzwe ari mu bahimiriza ko ishengero rihindura aho rihagaze ku bijanye n’igitsina, avuga ko “atari vyiza kuvuga ngo ibintu ntivyoroshe”. ""Ni ngombwa ko vuba bwango kami ka muntu, umwitwarariko mu butumwa, hamwe n’urukundo, bihabwa ikibanza”. Umuryango wa Kenyon umaze kubwirwa iyi ngingo y’Urusengero, waciye wimura igisabisho co gusezera ikivana kw’isengero St Michael ikijana kuri All Angels ahitwa Wentnor, hafi y’ikigo ca Musenyeri, ahantu hazwi cane, hafi y’aho uyu muvugabutumwa aba kugira ngo umupfasoni Tutu van Furth ashobore guhagarikira iki gisabisho avuge n’ubutumwa. Tutu van Furth  yabwiye BBC ati: ""Birababaje cane. Vyumvikana ko ari ingingo y’abategetsi ba ruburakigongwe."" Kenyon yari incuti ya hafi cane n’uwahoze ari musenyeri mukuru muri Afrika y’Epfo umuhisi Desmond Tutu. Tutu van Furth yategetswe guhagarika ivyo kuvuga ubutumwa nka pasitori muri Afrika y’Epfo inyuma y’aho yubakaniye n’umugore nkawe, Marceline van Furth, umwigisha wa kaminuza wo mu Buholande, mu 2015. Se wiwe Desmond Tutu - yitavye Imana muri Kigarama (12) 2021 - yaratsindiye agashimwe kitiriwe Nobel mu 1984 kubera  uruhara yagize mu kurwanya ya ntwaro y’ivangura ya apartheid muri Afrika y’Epfo. Nawe nyene yararwaniye uburenganzira bw’abahuza ibitsina babisangiye yongera ashigikira ukurongorana hagati y’abasangiye ibitsina. Mu 2013 yavuze ati: Nopfuma mpeba kuja mw’ijuru ryanka abatinganyi. Oya, novuga nti mbabarira, nshaka kuvuga ko nopfuma nja mu kindi kibanza. “Sinosenga Imana yanka abatinganyi kandi uku niko ndavyumva cane”. Yongeyeko ati: "" Muri rino sekeza, mfise ishaka nk’iryo nari mfise mu kurwanya apartheid. Kuri jewe, bimeze co kimwe”."	https://www.bbc.com/gahuza/articles/c9wylvp1n78o
health	Coronavirus: Igituma gukaraba intoke bigoye mu bihugu bimwe bimwe	"Mu gihe mu bihugu vya Buraya hamwe n'ibindi bikize ubuzima busa n'ubwahagaze mu ntumbero yo guhangana na coronavirus, ku ma miriyoni y'abantu nta cizere c'uko bazoshobora gukurikirikiza impanuro za OMS nko gukaraba intoke no kutegerana. Abantu baharugwa ku muriyaridi baba mu tuzu tw'utururi bakaba bagize 30% vy'ababa mu bisagara kw'isi. Ayo mazu babamwo atanga akayaga gake, kandi nta  nzira y'imicafu afise, bigatuma ingwara zikwiragira vyoroshe. Celestine Adhiambo, w'imyaka  43 aba mu gace ka Mukuru karimwo amazu aciriritse cane i Nairobi n'umugabo wiwe hamwe n'abana 6. Inzu y'umuryango igizwe n'icumba kimwe abamwo ntifise amazi n'umuyagankuba. Avuga ko abana biwe badashobora kuyigendagendamwo badacanyeko. Yabariye BBC ati: ''Ntivyodushobokera ko umwana atandukanywa n'uwundi mu gihe hokwaduka ubwandu. Nta kibanza dufise. Nta cumba kiri ngaha. Leta yari ikwiye gutwara kwa muganga abanduye."" Umugabo wiwe akora nk'umubaji kandi ku minsi akora yinjiza amashilingi 400 y'ama Kenya, n'ukuvuga amahera y'amongereza 3,15 kandi umuryango wiwe ukoresha amashilling 50 mu kugura utudobo cumi tw'amazi. Ariko ibigo bitanga amazi ntibimenyerwa,  kandi mu misi ata mazi abonetse, umuryango usanga uhevye kwoga kwo gucishako wari ubimenyereye. Mu gace ka Mukuru haba abantu igice c'umuliyoni kirenga. Amazu yaho akozwe mu bipukuru canke ibikoresho vya plastike mugihe abifise bubakisha amabati. Nta gukusanya umucafu ngo uje gutabwa kubaho, mwinshi muri wo ukaba ukaba utabwa mu ruzi. Ishirahamwe ridaharanira inyungu ryo muri ako karere ryitwa Mercy Mukuru, rihafise amashure ane y'intango arimwo abanyeshure 7.000. Hafi y'icakabiri c'abo ntibashobora kuronka isabuni, nk'uko bivugwa n'umuyobozi w'iryo shirahamwe, Mary Killeen. Madamu Adhiambo yagize ati: ""Mfise umwitwarariko. Uyu mugera niwakwiragira muri aka karere, ibara rizogwa."" Muganga Pierre Mpele, yahoze aserukira ikigo mpuzamakungu kijejwe amagara y'abantu mu bihugu vyinshi vya Afrika y'uburengero yavuze ko amazu yo muri Afrika ashobora kurangwamwo abantu benshi, aho binashika ko abantu 12 basangira inzu y'icumba kimwe. Yagize ati ''gushira abantu mu kibanza ca bonyene ntibizokunda ahantu henshi''. Si amazu gusa y'abantu baciciriritse ariko aragira ikibazo c'ubukene bw'amazi. Ibisagara vya Johannesbourg na Chennai vyose vyarahatswe gukamamwo amazi mu mwaka uheze. Shanthi Sasindranath, Nyina w'abana 2, aba mu micungararo y'igisagara ca Chennai yabariye BBC ati: ""Nihaba ubukene bw'amazi nko mu mwaka uheze, bizogorana kuronka amazi yo gukaraba intoke incuro nyinshi. "" Mugihe c'ubukene bw'amazi mu mwaka uheze, umuryango wiwe warashoboye kubaho nabi nabi ugura amazi adasukuye ava mu mariba y'abarimyi ku  bilometero birenga 50. Hari utuzu twa surwumwe twagenewe bose duke cane kandi abanyagihugu ntibakurikiza impanuro zitangwa n'abaganga. ""Mw'igaliyamoshi, abantu bakorora  bari hafi yawe, ata na kimwe bikingirije ku munwa. Bishitse nkabishira hejuru, bamwe muri bo barasaba ikigongwe, abandi bakeyi nabo bagatangura gushwana."" Incuti n'abagenzi bagenda inzu yiwe imisi yose kandi Sasindranath ntaramenya ingene yogabanya kubonana n'abantu. ""Ndiko mbarira abana banje ko bakaraba intoke kenshi kandi buke buke. Nababariye ko bategerezwa kwoga mu minwe iyo boba bavuye hose, naho boba bamazeyo iminuta 5. Nk'umuryango ntidutembera cane nk'uko twahora tubikora."" Muganga Poppy Lamberton, yigisha ibikorwa birangurigwa kwa Muganga muri Kaminuza ya Glasgow mu Bwongereza yavuze ko amaleta ategerezwa kwongera utwigoro. ""Amaleta amwe amwe arakenye, ariko ntakenye nk'abantu. Mugihe hoba ikiza yari akwiye gushobora gushira ikibano cose ahaconyene."" Ikigo kijejwe amagara y'abantu kw'isi, OMS, kiriko kirarondera ingene gifasha amaleta mu ntumbero yafashe mu  kurwanya uyu mugera, ariko Muganga Mpele ashaka ko hashirwaho intumbero  zo  gufasha ibihugu biri mu nzira y'amajambere. Ariko kandi asaba inguvu mu guhamagarira abayobozi kugira umwete imbere y'uko iki kiza gikwiragira hose ku mugabane wa Afrika. Yagize ati ''Iciza n'uko uyu mugera utariko urakwiragira cane ku mugabane wa Afrika. Ibitigiri vyinshi vy'abantu bamaze kumenyekana ko banduye uyo mugera bigizwe n'abagendeye mu Bushinwa no mu Bulaya. Ntituzi igituma utariko urakwiragira cane. OMS ivuga ko kwanduzanya ku batagize ingendo biri ku rwego rwo hasi cane ku mugabane wa Afrika kandi yuko gukumira ico kiza ari yo ntambwe nziza. Tugarutse mu karere ka Mukuru bisa n'uko ata na kimwe cahidutse muri izi ndwi ziheze. Madamu Adhiambo avuga yumva ata bushobozi na bumwe afise, akaba ariko arakora ikintu kimwe gusa ashoboye. Yagize ati: ''Ndiko nsenga Imana ngo idukingire uyu mugera twebwe n'ikibano cacu''."	https://www.bbc.com/gahuza/51946134
politics	Afghanistan: Aba Taliban bagiye kugarukana ibihano vyo kunyonga no guca ibihimba vy'umubiri	"Uwahoze arongoye igipolisi c'idini azwi cane mu ba Taliban atangaza ko muri Afghanistan hagiye kugarukanwa ibihano ruhasha nko kunyonga no guca ibihimba vy'umubiri muri ico gihugu. Mullah Nooruddin Turabi, ubu arongoye amabohero yabwiye ikinyamakuru AP ko ""igihano co guca ibihimba vy'umubiri ari nkenerwa ku mutekano w'igihugu"". Avuga ko ibi bihano bishobota kutazotangirwa ku mugaragaro nk'uko vyari bimeze ku butegetsi bwa mbere bw'aba Taliban mu myaka ya 1990. Ariko ariyamiriza  uburakari bwatewe n'ibihano vyabo  vyo kunyonga muri kahise: ""Nta n'umwe azotubwiriza ingene amategeko yacu ategerezwa kumera"". Kuva bashitse ku butegetsi muri Afghanistan ku wa 15 z'ukwa munani, aba Taliban bagumye bemerera abantu ko bazoshinga ubutegetsi bworoshe gusumba ubwa mbere. Ariko hamaze kuba ibikorwa bitari bike  vyo guhohotera kiremwamuntu mu gihugu cose. Ku wa kane, ishirahamwe Human Rights Watch ryagabishije ko aba Taliban muri Herat bariko ""barahiga buhongo abagore bakomeye, babuza abagore kuva mu mihana, banabategeka kwitwikira umubiri wose"". Ni inyuma y'aho mu kwa munani ishirahamwe Amnesty International ritangarije ko aba Taliban ari bo bishe abantu icenda bo mu nkehwa z'aba Hazara. Ico gihe, umunyamabanga mukuru wa Amnesty Agnès Callamard yavuze ko ""ubwo bwicanyi bw'agahomerabunwa bwibutsa kahise kabi k'aba Taliban, hamwe n'isura mbi y'ubutegetsi bw'aba Taliban bushobora kugarukana"". Imisi mike imbere y'uko aba Taliban bafata Kabul, umucamanza w'umu Taliban mu karere ka Balkh, Haji Badruddin, yabwiye umunyamakuru wa BBC Secunder Kermani ko yari ashigikiye ishirwa mu ngiro ry'itegeko ruhasha rya Islam. Badruddin ati: ""Biratomoye muri Sharia, kuri abo bose bakora imibonano mpuzabitsina batarubaka, yaba umukobwa canke umuhungu, igihano ni ibikomo ijana akubitirwa ku mugaragaro"". ""Ariko iyo ari uwubatse afashwe arenga ibigo, uyo ategerewa kwicishwa amabuye...nayo ku wufashwe ari kwiba, naho nyene biratomoye, ategerezwa gucibwa ibikonjo"". Ibi vyiyumviro ni vyo biri mu mitwe y'abanya Afghanistan bagendera ku vyiyumviro bikaze vya kera. Hagati aho, uyu muhari uriko urihweza ikiruta ikindi hagati yo kugendera kuri ibi vyiyumviro vya kera no kuraba ukuntu bokorana n'amakungu - arico gituma kuva bashitse ku butegetsi aba Taliban bagerageza kwerekana ishusho y'ubwitonzi. Turabi, azwi cane mu gutanga ibihano vy'ubugome ku bantu bafashwe bariko bumviriza imiziki itari iyo guhayagiza Imana canke bamoye ubwanwa mu myaka ya 1990, yabwiye AP ko, n'aho ibi bihano ruhasha bizobandanya, uyu muhari ushobora kuzokwemerera abanyagihugu gutunga amateleviziyo, amaterefone ngendanwa no kuraba amareresi. Turabi - ubu asanzwe ari ku bihano yafatiwe na ONU kubera ivyaha vyo muri kahise - avuga ko ubu inama nshikiranganji y'aba Taliban iriko irihweza nimba ibihano bikwiye gutangirwa ku mugaragaro, kandi ko bazoshiraho amategeko abigenga. Mu myaka ya 1990, ibihano vy'urupfu vyatangirwa ku mugaragaro ku kibuga c'umupira i Kabul, canke mu bibuga bisanzwe vyagutse vy'umusigiti wa Eid Gah. Ico gihe, Turabi yari umushikiranganji w'ubutungane akaba yari arongoye igisata kijejwe gukwiragiza imico myiza no kurwanya ingeso mbi - ari co gipolisi c'idini c'aba Taliban. Muri iki kiganiro yavuze ati: ""Bose baradutera ivyatsi kuri ibi bihano vyatangirwa mu bibuga, ariko twebwe nta na kimwe twigeze tuvuga ku mategeko yabo n'ibihano vyabo"". Mu ntango z'ino ndwi, aba Taliban barasavye ijambo mw'ikoraniro ry'ishirahamwe ONU ririko ribera i New york. Umushikiranganji w'imigenderanire w'Ubudagi Heiko Maas avuga ko n'aho ari ngombwa kuvugana n'aba Taliban, ""ikoraniro rya ONU siho bikwiye kubera"". Reta Zunze Ubumwe za Amerika zisanzwe ziri mu murwi ujejwe kwakira abantu, ivuga ko idashobora gufata ingingo imbere y'uko ikoraniro rirangira mu ndwi iza."	https://www.bbc.com/gahuza/amakuru-58689268
health	Burundi: Abantu 40 bashasha banduye coronavirus	Ibitigiri vy'abandura umugera wa coronavirus mu Burundi bibandanya vyiyongera, ni inyuma y'aho ejo ku wa gatandatu leta itangarije ko abandi bantu 40 banduye uwo mugera. Mw'itangazo ryaraye risohowe n'ubushikiranganji bw'amagara y'abantu, abo barwayi bashasha bari mu bantu 531 bapimwe bose hamwe. Gushika ubu mu Burundi, abamaze kwandura uwo mugera ruhonyabantu baciye bagera kuri 144. Mw'iryo tangazo, ubushikiranganji bumenyesha ko abo 40 bari muri 25 bapimwe biketswe ko boba baranduye uwo mugera, hamwe na 487 bamaranye umwanya munini n'abasanzwe barawanduye. Ubushikiranganji bw'amagara y'abantu bumenyesha ko igikorwa co kurondera abantu bamaranye umwanya munini n'abo barwayi bashasha 40 kibandanya. Butangaza kandi ko 18 muri 28 bari basanzwe bariko baravurwa uwo mugera, cumi muri bo bapimwe bagasanga bakize kandi baronkejwe uruhusha rwo gusubira mu miryango yabo. Hagati aho, ubushikiranganji bw'amagara y'abantu ntibutanga umwidondoro w'abo bantu bashasha banduye iyi ndwara ya Covid-19. Mu gihe ibihugu bitari bike vyo mu karere vyafashe ingingo ruhasha mu ntumbero yo kugerageza guhagarika ikwirakwira ry'uwo mugera, leta y'u Burundi yoyo gushika ubu, nta ngingo zikomeye irafata. Ibandanya isaba abanyagihugu gukurikiza impanuro zo kwikingira no gukingira abandi, izo nazo zikaba zijanye ahanini n'isuku hamwe no kwirinda gukorakorana. Leta y'u Burundi yaraneguwe n'amashirahamwe amwe amwe ko yafashe minenerwe ikiza ca coronavirus, cane cane bagafatira ku bikorwa vy'amatora yatunganijwe, bakaba bari bafise amakenga ko ivyo bishobora gutuma abantu benshi bandura uwo mugera. Hagati aho, leta yoyo yagumye yihagararako, mbere ikanagiriza amwe muri ayo mashirahamwe yayiyenura ko yagomba gutoba amatora. Umugera wa coronavirus watanguye kumenyekana mu mpera z'umwaka uheze mu gisagara ca Wuhan mu Bushinwa, ubu ukaba ubarizwa kw'isi yose. Ku wa 31 z'ukwezi kwa gatatu niho leta y'u Burundi yatangaza umuntu wa mbere yanduye uwo mugera. Gushika ubu mu gihugu ca Kenya abashika 4478 nibo bamaze kumenyekana ko banduye coronavirus, ni inyuma y'aho ejo ku wa gatandatu leta itangarije ko hari abandi 104 bari banduye. Muri Uganda, abashika 763 nibo bazwi ko banduye uwo mugera, mu Rwanda hoho bakaba bagera kuri 702 babiri bakaba bamaze kuhasiga ubuzima, nayo muri Tanzania bakaba ari 509 na 21 bahitanywe nayo. Muri Repubulika ya Demokarasi ya congo, abashika 5.672 baramaze kwandura uwo mugera, muri bo 125 ukba warabahitanye.	https://www.bbc.com/gahuza/amakuru-53125847
health	China: Shanghai yakajije ingingo za guma-muhira kubera Covid	Abategetsi ba Shanghai mu Bushinwa bavuga ko bagiye gukomeza ishirwa mu ngiro ry'ingingo za guma mu rugo, mu gihe abandura ca kiza karanda ca Covid muri uwo mugwa mukuru w'ubutunzi bibandanya vyiyongera ku muvuduko. Mu ngingo nshasha harimwo gushiraho imiryango ifise inkengeri za elektroniki zizobuza abanduye gusohoka, co kimwe no kuvana abantu mu mazu yabo kugira ngo apompwe imiti yica imigera. Mu ntango y'iyi ndwi, amajana n'amajana barakuwe mu mihana yabo kugira ngo amazu yabo apompwe imiti yica imigera. Izi ngingo zigiye gushira Shanghai muri guma mu rugo mu ndwi igira gatanu. Abategetsi b'igisagara ca Shanghai bavuga ko abantu bose banduye, hamwe n'incuti zabo za hafi, bazoshirwa mu kibanza reta yateguye co kubugaraniramwo. Hampande y'ivyo, ingingo zo gupompa imiti yica imigera zizokomezwa mu bibanza bimwe bimwe vy'ico gisagara bisinzikaye. Ibi bisigura ko bishoboka ko bamwe mu bahaba bazotegerezwa kuhava mu kiringo gito - harimwo n'abazoba bapimwe bagasanga ntibanduye. Iyi ngingo ije inyuma y'imisi mike abanyagihugu bo mu yindi mirwi ibiri y'i Shanghai  - Beicai na Pingwang - bategetswe kuva mu mihana yabo mu kiringo gito bakimukira mu bibanza vyateguwe. I Beicai, urwandiko rw'ubutegetsi rwahawe abanyagihugu rwabategeka gutekera ibintu vyabo kandi bagasiga ububati bwabo bwuguruye. Basabwa kandi gusiga umuryango w'imbere wuguruye, Amasanamu yo ku mbuga hwaniro y'abantu batonze imirongo n'amasakoshi yabo mw'ijoro yerekana ko ibintu bitari vyoroshe. Izi ngingo ni ikimenyetso c'uko abategetsi b'Ubushinwa bafise ishaka ryo guhagarika ikwirakwira rya Covid i Shanghai - igisagara gifatwa n'ikigega c'ubutunzi bw'igihugu. Uturere tumwe tw'igisagara mu twugawe dufise ikibazo co kuronka imfungurwa, bikaba ngombwa ko abanyagihugu barindira imfashanyo ya reta igizwe n'imboga, inyama n'amagi. Abategetsi baracagerageza poritike yo kurwanya Covid bagashira imbere gutuza burundu uwu mugera aho guhitamwo kubana nawo nk'uko mu bindi bihugu bahisemwo uko. Iki kiza karanda i Shanghai, catanguye kwibonekeza mu mpera z'ukwa gatatu, kimaze kwandurwa n'abantu barenga 400.000 bamenyekanye gushika ubu hamwe na 36 bapfuye. Hafi bose ni abantu bafise imyaka yitereye, abatacandazwe bafise ibibazo vy'amagara, nk'uko abategetsi b'Ubushinwa babivuga. Ibi vyatumye imiriyoni 25 z'ababa muri  iki gisagara bategekwa kuguma muhira.	https://www.bbc.com/gahuza/amakuru-61186037
politics	US: umuporisi w'umwirabure yankiwe guhambwa mw'itongo ry'abapfuye rigenewe abazungu gusa	"Abarongoye itongo ry'abapfuye riri i Louisiana muri Amerika barasaba imbabazi inyuma y'aho umuporisi w'umwirabure yankiwe kurihambwamwo kubera itegeko rimaze imyaka mirongo ritegeka ko abazungu bo nyene ari bo bafise uburenganzira bwo kurihambwamwo. Vyabaye ngombwa ko abarongoye iri tongo ryitwa Oaklin Springs bicara ku wa kane kugira ngo bahindure iri tegeko ryiswe ""white human beings"" (Abazungu) riha uburenganzira abazungu bo nyene kurihambwamwo. Umupfakazi asizwe n'uyu muporisi Darrell Semien avuga ko ari ""akagaye"" kwimwa uburenganzira bwo guhamba umuntu wabo ""kubera ari umwirabure"". Uwurongoye iri tongo avuga ko batari bazi iri tegeko ""ry'agahomerabunwa"". Semien w'imyaka 55 yari icegera c'umukuru w'igiporisi c'akarere yaba ahitwa Oberlin, igisagara kiri ku birometero 320 mu burengero bw'igisagara ca Nouvelle-Orléans (New Orleans). Yishwe na kanseri ku wa Mungu. Igihe umusigwa wiwe Karla Semien n'abana biwe bari bagiye gusaba ikibanza co kumuhambamwo kw'itongo rya Oaklin Springs, umukozi yababwiye ko ryari itongo  ""rihambwamwo abazungu gusa"". Umupfasoni  Semien yanditse ku rubuga rwa Facebook ati: ""Yari afise n'urukaratasi rwerekana ko abazungu bonyene ari bo bemerewe guhambwa aho hantu"", yongerako y'uko ibi ari ibintu bigoye gutahura mu 2021. Umupfasoni Semien yabwiye ikinyamakuru CBS News ati: ""Kari akagaye karenze urugero, agahomerabunwa. Kwari ukumukengereza. Iyumvire, ngo ntidushobora kumuhamba kubera ari umwirabure!"" Umukuru w'iryo tongo ry'abapfuye H Creig Vizena avuga ko iri tegeko ari ""agahomerabunwa"" kandi ari ""iryo ubujuju"", ari ho yaciye abwira ibinyamakuru vya Amerika ko ata muntu n'umwe mu bakozi biwe yari azi ivy'iri tegeko. Ahanura n'abandi barongoye amatongo y'abapfuye mu karere k'ubumanuko kwihweza neza amategeko yabo kugira ngo barabe ko atoba arimwo amategeko y'ivangura ruhu asa n'iri. Uyu mukozi yanse gutanga ikibanza co guhambamwo uyu mwirabure ni inasenge wa Vizena, umutamakazi w'imyaka 81 ""yari yahagaritswe mu mabanga yiwe"", nk'uko yabibwiye ikinyamakuru Atlanta Journal-Constitution co muri Atlanta. Ibi bibaye inyuma y'imyaka irenga 50 kuva habaye itegeko ribuza ivangura iryo ari ryo ryose ( Civil Rights Act) muri Reta Zunze Ubumwe za Amerika. Iri tegeko ryemejwe mu 1964 ribuza ivangura iryo ari ryo ryose, rikaba ryafuse amategeko yitiriwe Jim Crow yategeka ivanguraruhu mu mareta yo mu bumanuko harimwo na Louisiana. Semiens yari amaze imyaka 15 ari umuporisi w'akarere. nk'uko urwandiko ruvuga ubuzima bwiwe rubivuga. Yari atunze n'abandi bana bashika 72 mu kiringo c'imyaka 16. Umuryango wa Semien wanse iciyumviro ca Vizena yashaka kubaha ikibanza mu gace k'iryo tongo ripima imetero kwadarato zirenga 8000, bakavuga ko bopfuma bamuhamba ahandi, kure y'umuryango wabo. Bavuga ko iyo bahamagaye ku yandi matongo y'abapfuye basaba aho bohamba Semien, ikibazo ca mbere biba ngombwa ko babaza ari: ""Abirabure boba bemerewe guhambwa mu kaburi kawe?""."	https://www.bbc.com/gahuza/amakuru-55868684
sports	U Burundi bugiye guhura na Nigeria muri CAN2019, abakinyi ngo baratekanye	"Robert Patrick Misigaro, BBC. Ikipe nserukiragihugu y'u Burundi, Intamba Mu Rugamba, ejo kuwa gatandatu izokina na Nigeria mu rukino rwayo rwa mbere rw'igikombe ca Afrika 2019, abayigize bavuga nta bwoba bafitiye ico gihangange mu mupira w'amaguru. Mu zuba rimena imbwa agahanga kuri Alexandria Stadium mu muji wa Alexandria mu Misiri, umumenyereza w'Intamba ahejeje kugenzura ikibuga zizokinirako na Nigeria, yemeza ko ata bwoba bafise. Olivier Niyungeko yabwiye BBC ko ica nkenerwa ari uko Abarundi benewabo babafata mu mugongo aho bari hose, naho batoshika i Alexandria. Yagize ati: ""Nka kurya bamenyereye gushigikira umurwi wabo w'Intamba Mu Rugamba, twobasaba ko babandanya badushigikira aho bari hose, kuko iyo umuntu ashigikiwe aravyiyumvamwo agakora cane. ""Twaje ngaha kuduza ibendera ry'igihugu cacu kandi abakinyi baravyumva, hasigaye ko umuntu wese yumva ko ari Umurundi avuga ati 'ndashigikiye Intamba Mu Rugamba'"". Abajijwe niba ikibazo c'ubushuhe bose bikugura ata ngorane kibateye, bwana Niyungeko yavuze ko abona ivyo gukina mu ma saa kumi bobireka bagakina ku kagoroba izuba ritanguye kurenga,  kanatsinda ngo amatara arahari ku bibuga ngo rero ntabona igituma batobigenza uko. Kizigenza w'Intamba Mu Rugamba, Saido Berahino, yatanguye gukinira iyi kipe igaca inaronka itike yayo ya mbere yo kuja muri iri higanwa, ari mu bakinyi bazeweko vyinshi. Kiretse ko ari muri bake bamaze gukina mu mahiganwa akomeye, nk'ihiganwa ryo mu Bwongereza Premier League, ni nawe azwi cane ku rwego mpuzamakungu. Yavuze ko ari amahirwe adasanzwe kuba akinira ikipe y'igihugu ciwe, ibintu yamye yipfuza kuva kera. Agira ati: ""Naragize amahirwe yo gukina mu Bwongereza kandi vyarahinduye ubuzima bwanje. Ariko nk'uko namye ndabivuga, u Burundi niko gataka kanje, namye nshaka gukinira u Burundi. ""Kuba noneho ndi  na kapitene w'u Burundi mw'ihiganwa rikomeye nk'iri ni iteka rihambaye kuri jewe."" Naho icizere ari cose, u Burundi ntibworohewe na gato kuko Nigeria atari ikipe yo gupfa guta mu ndasa. Imaze kuja muri iri higanwa inshuro nyinshi mbere iranaritwara, eka mbere ikaba imaze no guserukira Afrika mu gikombe c'isi. Ariko naho biri uko, umumenyereza wa Nigeria, Gernot Rohr, avuga ko adashobora gufata minenerwe ikipe y'u Burundi naho ari ubwa mbere igiye mw'ihiganwa rikomeye nk'iri. Bwana Rohr yagize ati: ""Twiteguriye u Burundi nk'uko twitegurira ikipe iyo ari yo yose. Twitegurana ukwicisha bugufi, ata gukengera uwo tuza gukina nawe. ""U Burundi ni ikipe itigeze itsindwa mu nkino zose zo guhiganirwa itike yo kuza muri iki gikombe. Yaba Gabon, yaba Mali, nta n'imwe yigeze ishobora gutsinda iyi kipe y'u Burundi. ""Twarabaravye kuri za video, turabaraba kandi mu rukino rwa nyuma rwo kwitegura, aho bari banganije na Tuniziya ikaza gutsinda mu minota yanyuma."" U Burundi buri mu mugwi B kumwe n'amakipe ya Nigeria, Madagascar na Guinea. Urukino rwa mbere ni kuwa gatandatu itariki 22/06/2019 igihe c'isaha 19h00. Ushaka kumenye imigwi amakipe arimwo, amanota aronka hame n'uko atsindana ushobra kuja ngaha"	https://www.bbc.com/gahuza/imikino-48722877
health	Africa-Covid: Amerika yemeye kwongera miriyoni 17 z'incanco	Reta Zunzwe Ubumwe za Amerika ziyemeje guha Afrika izindi miriyoni 17 z'incanco za Covid-19 , mu gihe uwo mugabane gushika ubu uri inyuma y'iyindi kw'isi mu gucandaga abawubamwo. Izo ncanco zizotangwa biciye kw'ishirahamwe rya Afrika, Union Africaine/African Union. Ivyo vyamenyeshejwe n'umukuru wa Amerika ku wa kane ahejeje kubonana n'umukuru wa Kenya, Uhuru Kenyatta. Uwo mubonano wabereye ku biro vy'umukuru wa Amerika, White House, wari wo wa mbere Joe Biden ahaye umukuru w'igihugu wo muri Afrika kuva aho abereye Prezida wa Amerika. Gushika ubu abantu badashika 4% ku mugabane wa Afrika nibo bamaze kuronka incanco zikwiye za Covid -19  bivanye no gukeherwa, kutihutira kuziteza canke kubera uburyo bugoye bwo kuzishikana  ku banyagihugu, na cane mu bihugu biherutse kuva mu ntambara. Prezida Biden yavuze ko izo ncanco za Jonhson & Johnson umuntu aterwa rimwe gusa zizoca zitangwa ubwo nyene cane cane mu bihugu vya Afrika  vyakehewe. Yaniyemeje kandi  gufasha kugira incanco zikorerwe muri Africka. Gushika ubu Amerika imaze kwemera gutanga incanco zingana na miriyoni 500 kw'isi yose. Hagati aho Prezida Biden na Kenyatta bavuze ko bazofashanya mu gutorera inyishu intambara yo muri Tigray mu buraruko bwa Ethiopia aho abantu ibihumbi n'ibihumbi babayeho nko mu  mapfa nayo abaharurwa muri za miriyoni bakaba bari mu kaga ko kuronswa imfasanyo. Kenya muri iki gihe niyo irongoye inama ya ONU ijejwe umutekano kw'isi. Reta ya Biden yagabishije gufatira ibihano bikomeye reta ya Ethiopia, mu gihe ahubwo ingabo za reta y'ico gihugu  ziherutse kugaba igitero gishasha muri iyo ntara ya Tigray iri mu buraruko.	https://www.bbc.com/gahuza/58922924
politics	Burundi: Ishusho babona kuri perezida mushasha inyuma y'iminsi 100	"Uyu munsi haheze iminsi 100 Gen. Major Evariste Ndayishimiye arahiriye kurongora u Burundi, mu gihugu hariho ababona ko ivyo amaze gukora bitanga icizere n'abo ataraha icizere kuko ku bwabo ata kintu kinini arakora. Iminsi 100 ntishobora kurabirwako ibikorwa yemeye gukora mu kiringo c'iminsi ishika 2,556 yatorewe gushika mu kwezi kwa gatandatu 2027, ariko iyi minsi y'intango kuri bamwe itanga ishusho y'ejo hari imbere. Kuva Bwana Ndayishimiye arahiriye amabanga y'umukuru w'igihugu akanashinga leta nshasha, hariho impinduka zimaze kwibonekeza. Uwo yasubiriye yari yarumvikanye avuga ko ""ata coronavirus ikirangwa mu Burundi"", ashitse ku butegetsi, yihutiye gutangaza ko coronavirus ""ari umwansi wa mbere w'Abarundi"". Kwegera amashirahamwe mpuzamakungu, ingendo n'ibikorwa imbere mu gihugu, amajambo akomeye ku Rwanda, itahuka ry'impunzi, icizere gikeya afitiwe n'umurwi wa ONU ujejwe agateka ka zina muntu, urugendo muri Tanzania n'amajambo yahavugiye… ni bikeya mu vyaranze iyi minsi 100 iheze. Appolinaire Nishirimbere, umukozi w'inama nshingamateka kandi umuhinga mu vy'ubutungane bw'amakori n'amatagisi, aba i Bujumbura, avuga ko kuva hajaho perezida mushasha impinduka zibonekeza mu bisata vyinshi mu buzima busanzwe mu gihugu. Ati: ""Muri iyi minsi iheze haramaze kuboneka cane cane mu gipolisi, abapolisi n'abacamanza mu gisata c'ubutungane bafatwa kubera bariye ibiturire, kandi ivyo ntitwari tubiherutse mu Burundi. ""Ubu n'aho uca ku mabarabara urabona ko abapolisi batinya bimwe bita 'petite corruption' kuko batazi uwoshobora kubatanga, ariko kera wamenga ni ibintu bisanzwe, umuntu yahagarara bakamwaka amahera. ""Ndabona ko ari ikintu gikomeye cane gitanga icizere muri kazoza, n'aho muri ico gisata hariho ivyo guhindura cane cane mu giturire kinini kuko ntiturabona umuntu n'umwe yariye igiturire c'amahera menshi."" Bwana Nishirimbere abona kandi kuba perezida mushasha yarasohoye itegeko ko abakukuruke batangura kuvurwa ku buntu ari ikintu gikomeye yashize mu ngiro ningora mu vyo yari yarasezeranye. Ishirahamwe rirwanya ibiturire n'isesagurwa ry'amatungo ya leta OLUCOME, rikorera mu Burundi, rivuga ko rizirikana ko Bwana Ndayishimiye yavuze ko azoshira inguvu cane mu kurwanya igiturire n'isahurwa ry'amatungo ya leta, ariko ngo ntarakora ibitegetswe n'itegeko. Gabriel Rupfiri arongoye OLUCOME avuga ko bamaze kwumva ivyo yashikirije baciye bamuha dosiye zimwe bamaze gukora z'abantu bari muri leta bakekwa gusahura leta. Avuga ko ababijejwe bemereye iryo shirahamwe ko ""bagiye kubikurikirana kandi bitazoteba"". Amategeko avuga ko abategetsi berekana amatunga yabo n'imvo yayo mu gihe kitarenga iminsi 15 bashizweko. Ati: ""Twaranditse amabaruwa atatu dusaba ko hari igikorwa, mu nyuma igenekerezo rya 23/08 yatanze indwi zibiri ko agiye kubikurikirana, ubu ni itariki 23/09 [ku wa gatatu w'iyi ndwi] nta kintu na kimwe muri ubwo buryo cigeze gikorwa. ""Twebwe rero dusanga ibintu vyotera bisubira inyuma mu gihe atoramuka ariye umutima amenyo kuko impinduka zose hama hari abantu batagomba ko zishoboka"". Yongerako ati: ""Mu ncamake tubona ko atabanje kwinyugutura, kwikurako ababandi bari mu ruhande rwiwe n'abari muri leta bizomugora ko ashobora gutera intambwe."" Mu ijambo yashikirije inama rusangi ya ONU yatangaje uyu munsi, ku rubuga hwaniro rwa Twitter, Perezida Ndayishimiye yavuze bimwe bimwe muvyo ariko ararangura muri iki kiringo ciwe ca mbere. Aha avugamwo ko akomeje politiki yo kurwanya igiturire, akarenganyo no kwiba amatunga ya leta. Hariho abari biteze impinduka mu migenderanire y'u Burundi n'u Rwanda yabaye mibi kuva habaye igerageza ryo gutembagaza ubutegetsi mu 2015. Mu ntango z'ukwezi guheze k'umunani Bwana Ndayishimiye, avuga ku kibazo bafitanye n'u Rwanda, yagize ati: ""Ntitwifuza yuko tugirana imigenderanire n'igihugu gikoresha uburyarya, igihugu c'iciyorobetsi"". Ivyo vyatumye bamwe bamwe babona ko impinduka bari biteze zitagiye kwibonekeza vuba. Ariko mu mpera z'ukwo kwezi nyene hatewe intambwe ikomeye. Ubwa mbere muri ayo matati amaze imyaka, abarongoye igendereza (ubutasi) mu ngabo z'ibihugu vyompi bahuriye ku mupaka wa Nemba, eka n'ibihugu vyompi bikorana inama bumvikana ingene botahukana impunzi ziva mu Rwanda. Onesphore Sematumba, umusesenguzi wa politi yo mu karere k'ibiyaga binini wo mw'ishirahamwe International Crisis Group, abona mu minsi 100 iheze Bwana Ndayishimiye yabandanije politike yari isanzweho. Ati: ""Hari abari biteze ko ashobora kuza agakora iyo twokwita nka 'révolution' ariko usanga yabandanije politike yari isanzweho cane cane mu migenderanire n'amakungu. ""Ubona ko adashaka kwihutisha ibintu ngo nk'uwugiye kubiri n'inzira yamugejeje aho ari, ariko hari utuntu twagiye duhinduka twerekana ko atari uwundi Nkurunziza yaje"". Bwana Sematumba abona ijambo Bwana Ndayishimiye yavugiye i Kigoma muri Tanzania - aho yavuze ko Tanzania ari nk'umuvyeyi w'Uburundi naho Perezida Magufuli ari nka Papa wiwe - vyerekana gushimangira politiki yaje asanga. Ati: ""Naho ku rwego rwo kubana n'u Rwanda haracari ukwikekana n'ubwo hari intambwe yatewe kuko kuba abakuriye ingabo barahuye ni ikintu gitanga icizere."" Muri iki gihe giheze Bwana Ndayishimiye hamwe n'umushikiranganji ajejwe imigenderanire n'amakungu, bariko barakira abahagarariye imiryango mpuzamakungu itandukanye, Ubumwe bw'Uburayi n'iyindi. Ivyo bamwe bamwe babona ko ari ukwugurura bushasha umubano n'amakungu uyu mukuru w'igihugu yasezeranye, mw'ijambo ryiwe amaze kurahira, ko uzoba ushingiye ku bwubahane. Umurwi wa ONU ujejwe amatohoza ku Burundi uvuga ko utabona icizere mu butegetsi bwiwe, ukavuga ko hari ivyaha vyo guhonyanga agateka ka muntu bibandanya, eka na bamwe mu bagirijwe ivyaha vyakozwe hambere uyo murwi uvuga ko ubu bakomeye muri leta. Bwana Nishirimbere avuga ko amashirahamwe mpuzamakungu amwe atobura ico avuga ku gihugu nk'Uburundi caciye mu bibazo bikomeye kuva cikukira, ariko ubu abona impinduka zimuha n'icizere. Ati: ""Agahaze koko ntigashobora kubura mu gihugu caciye mu ngorane, gusa ntibiba ari umugambi wa leta. Ayo maraporo atangwa nibaza ko abayakora bataba bageze hano ngo babaze abo biraba. ""Iyi minsi 100 irampa icizere kuko mbona afise [Perezida Ndayishimiye] ugushaka kwa politike, arashaka kwiyegereza abantu bose, ivyo rero bituma mbona ko mu myaka indwi hari aho azotugeza"". Bwana Rupfyiri we abona ko Perezida Ndayishimiye akeneye kugendera ku mategeko y'igihugu akubahiriza agateka ka buri wese no gucungera itunga ry'igihugu kugira ngo kazoza k'igihugu kabe keza. Agira ati: ""Ntabwo turiko turagaya vyose, oya, ahubwo turiko turakebura kuko no mu 2005 burya vyatanguye gutya, abantu bavuga ngo Nkurunziza ibintu biriko biragenda neza, mu nyuma ngo abantu bari impande yiwe ni bo bamuboheye amaboko imugongo, harazamwo ivya Rajabu [Hussein] aragenda. ""Mugabo twarabonye ko vyagumye biyangara kugeza aho u Burundi bwahavuye buja inyuma mu bintu vyose, ivyo rero ni vyo tudashaka ni co gituma tuguma dukebura hakiri kare."" Bwana Rupfyiri yongeraho ati: ""Mu Kirundi baravuga ngo 'Inda n'ibanga ntibibangikanywa', umuntu w'umusuma, umuntu atigeze yiyambura umunoho iyo agiye gutwara abantu nta kindi abona azobanza kubona inda yiwe. ""Ni co gituma ikintu tuguma tumusaba kugeza n'iyi saha, abo bantu ba mpemazuzuye, nibave muri leta tubone leta ifise ishusho itanga akarorero, twarabamuhaye kuva kera kandi na we arabazi. ""Ibwirizwashingiro rivuga ko umutegetsi agiyeho kuva kuri perezida gushikana ku wutunganya ivy'amahera kw'ikomine, umwe wese ategerezwa guhita yerekana ubutunzi bwiwe, none abasuma badasumvya inguvu leta wosigura gute ko amezi atatu ashobora guhera ata na kimwe barakora?"" Bwana Sematumba wewe avuga ko uko u Burundi buriko buriyegereza imiryango mpuzamakungu bizotuma ""buzogenda bwemerwa, bwizerwe gusumba"". Ati: ""Uko bagenda begerana n'umuryango mpuzamakungu buhoro buhoro bazogenda banahuzwa n'abandi bari bafitaniye ibibazo kugira ngo ntitugere ku bushamirane bweruye bwo gutana mu mitwe. ""N'ubwo hari imbogamizi zigihari hari icizere ko bizogenda biba vyiza."""	https://www.bbc.com/gahuza/amakuru-54276298
sports	Karim Benzema: Uwo mukinyi w'Ubufaransa yagiriwe n'icaha co gukangisha video y'igitsina	"Karim Benzema, umukinyi w'imbere w'Ubufaransa na Real Madrid yagiriwe n'icaha co kuba yaragize uruhara ku gukangisha umukinyi mugenziwe w'Umufaransa hakoreshejwe video y'igitsina (y'ibishegu). Umucamanza yaciriye Benzema umunyororo udashirwa mu ngiro w'umwaka anategekwa kuriha ihadabu y'amafanga angana na  €75,000 (84.000 mu ma dorari, arenga miriyoni 167 mu mafaranga y'Uburundi) Benzema, w'imyaka 33, yari umwe mu bantu batanu barengukijwe mu rubanza mu kwezi guheze kubera kugerageza gusokora amafaranga muri Mathieu Valbuena. Ako kamaramaza karashegeshe umuryango w'umupira w'amaguru mu Bufaransa, abakinyi bompi bakaba baratakaje ibibanza vyabo mu mugwi w'igihugu. Ivy'urwo rubanza bihera muri  Ruheshi (ukwezi kwa 6) mu 2015, igihe abo bakinyi babiri bari mw'ikambi yo  kwimenyererezamwo. Muri iyo kambi, Benzema yokeje igitutu  Valbuena ngo  ahe amafaranga abariko baramukangisha, yari yakoranye nabo kugira agire uruhara rwo kuja hagati, nk'uko bivugwa n'abashikirizamanza. Benzema yagumye ahakana ibivugwa  ahubwo akemeza ko yariko aragerageza gufasha Valbuena kugira agarure iyo video yari kumutera ingorane. Uwo mukinyi ubu yarasubiye mu  mugwi w'Ubufaransa akaba yitezwe gutangura gukinira Real Madrid ku wa gatatu mw'ijoro aho baja gukina na FC Sheriff Tiraspol muri Champions League. Benzema ntiyari muri sentare i Versailles igihe urubanza rwasomwa, na Valbuena siho  yari ari, we nawe akaba akinira umugwi Olympiakos wo mu Bugiriki. Bane mu bagirizwa hamwe na Benzema muri urwo rubanza nabo bahamijwe icaha. Abunganira Benzema mu mategeko bavuga ko badamwe n'urwaciwe bavuga ko bazokwunguruza. Umushingwamanza wiwe yabwiye abanyamakuru hanze ya sentare ati: ""Twakiranye ishavu urwo rubanza rurimwo ibihushane"". Ariko igihe yariko arasoma urubanza, umucamanza yavuze ko Benzema yagize ""uruhara ubwiwe"" muri uwo mugambi wo gusokora amafaranga muri Valbuena. Ivy'urwo rubanza vyatanguye mu 2015 igihe Valbuena, ubu afise imyaka 37, yasaba umugabo w'i Marseille , Axel Angot,  kuvana ivyari muri telephone yiwe ngo avyimurira muri nshasha. Angot yasanze muri iyo telephone video igaragara ko ari y'ibishegu, hanyuma we n'uwundi  bakurikiranwa hamwe, Mustapha Zouaoui, bakaba bagirizwa ko bakangishije Valbuena mu kumubwira ko  bazoyishira ahabona atabahaye ivyo basaba. Zouaoui yabwiye abamenyamakuru ko iyo video hari abandi yayihaye, ariko hatigeze haba kugerageza gusokora amafaranga muri Valbuena. Valbuena avuga ko yegerewe n'uwundi nawe yaregwa muri urwo rubanza,  Younes Houass, yabwiye sentare ko yari yagabishije uwo mukinyi kuri ico kibazo, ariko ata mafaranga asavye. Igihe uwo mukinyi yaja kubibwira abaporisi, baciye  bakora umukenyuro wo gushiramwo umuntu akora yihishije. Abashikirizamanza bavuga ko hari uwundi yakurikiranwa muri urwo rubanza yaciye  yinjira muri ako kamaramaza - Karim Zenati, asanzwe ari umugenzi wo mu bwana wa Benzema. Aho niho Benzema yaca asabwa gufasha ""nkw'uwoja hagati "" muri uwo mupango. Muri Gitugutu (ukwezi kw'icumi)  mu 2015, Benzema yaregereye mugenziwe w'Umufaransa mu cumba iwe mw'ikambi aho bariko barimenyerereza. Benzema avuga ko we ico yariko aragerageza kwari ukugira mugenziwe arabe ingene iyo video yofutwa, amugabisha ati : ""Uragaba, barakomeye, n'abasuma bakomeye."" Yaciye amubwira ko yomuha uwo bavugana kandi yizeye - umugenzi wiwe wo kuva mu bwana , Zenati. Ico gihe igiporisi caguma gifata amajwi y'ivyo Benzema abwira umugenzi wiwe kuri terefone: ""Ntafata ko ibintu bikomeye."" Zenati bivugwa ko yaciye yishura ati: ""Turi ngaha kugira ico kibazo tukirangize; niba atabishaka azohangana na piranhas [ibifi  bifise amenyo akarishe cane]"" Ari imbere ya sentare, Valbuena avuga ko atigeze yishiramwo gutanga amafaranga kugira iyo video ntije ahabona. Bitandukanye na mugenziwe, Valbuena ntarasubira gukinira umugwi w'Ubufaransa kuva hatanguye ivy'iyo video. Valbuena yabwiye sentare ko umupira w'amaguru aribwo buzima bwiwe. Yavuze ati : ""Nari nzi ko hamwe iyo video yoja ahabona nzogira ikibazo gikomeye n'umugwi w'Ubufaransa""."	https://www.bbc.com/gahuza/amakuru-59401545
sports	Umurwi Man Utd uvuga ko 'ubabajwe cane' n'ityozwa rishingiye ku rukoba ryakorewe Paul Pogba	"Manchester United ivuga ko iriko ""irakora amatohoza kugira imenye"" abakwiragije ku mbuga hwaniro inzandiko z'amacakubiri y'urukoba ku mukinyi Paul Pogba akina hagati muri uwo murwi. Pogba w'imyaka 26 yahushije penalty ejo ku wa mbere mu rukino rwahuje Man United na Wolves, ruza kurangira ari igitsindo kimwe ku kindi. Agize umukinyi wa gatatu mu kiringo c'indwi imwe gusa akorewe ityozwa rishingiye ku rukoba ku mbuga hwaniro kubera yahushije penalty, inyuma ya Yakou Méïté wa Reading na Tammy Abraham wa Chelsea. Umurwi wa Man United uvuga ko ""ubabajwe cane"" n'iryo tyozwa kandi ko ""uryiyamirije wivuye inyuma"". Mw'itangazo wasohoye uvuga uti: ""Abo bantu banditse ivyo baciye kubiri n'akaranga k'umurwi wacu rurangiranwa kandi urahimiriza abakunzi bawo ko bokwiyamiriza ivyo bintu ku mbuga hwaniro ari benshi"". ""Manchester United ntishobora kwihanganira na gato amacakubiri canke ikumira iryo ari ryo ryose kandi itanguje isekeza #AllRedAllEqual initiative rizomara igihe kirekire ry'ukurwanya ako kabi"". ""Tuzokora ibishoboka vyose kugira tumenye abo bose babigizemwo uruhara twongere dufate n'ingingo ruhasha zose zishoboka. Dusavye kandi n'amakompanyi y'imbuga hwaniro gufata ingingo muri iyi ntumbero"". Ku munsi wa Mungu, umusatirizi Yakou Méïté wa Reading yariyamirije ityoza rifatiye ku rukoba yakorewe ku mbuga hwaniro inyuma y'aho ahushirije penalty. Uyo mukinyi akomoka muri Côte d'Ivoire w'imyaka 23, yinjiye ku munota wa 80 igihe Reading yahura na Cardiff aca ahusha penalty ku munota wa 91. Mu ndwi iheze, Chelsea yariyamirije ""inzandiko z'urwanko"" ku mukinyi Tammy Abraham inyuma y'aho uyo murwi utsindiwe na Liverpool mu rukino rwa nyuma rwa Super Cup. Umumenyereza wa Chelsea  Frank Lampard avuga ko ""yababajwe cane"" n'ityozwa ry'uyo mukinyi w'imbere w'imyaka 21. Asaba amakompanyi y'imbuga hwaniro gukora ibishoboka vyose kugira ahagarike ingeso y'ukwifatira mu gahanga abakinyi. Eka n'abandi bakunzi ntibatevye kwiyamiriza ama tweet yarimwo amajambo y'amacakubiri yanditswe kuri Pogba - yari yaronse penalty kw'ikosa yakorewe mu nyuma arayihusha - ejo ku munsi wa mbere. Ama tweets amwe amwe yarafuswe, mu gihe n'ama ""comptes"" atari make nayo nyene yasa n'ayari yafuswe. Amategeko ngenderwako ya Twitter avuga ko ""ishobora gufata ingingo ku nyifato y'ugutyoza abantu"". Mu kwezi kw'indwi, ishirahamwe rirwanya amacakubiri y'urukoba, Kick It Out, ryarasohoye icegeranyo cerekana ko amakuru ajanye n'amacakubiri y'urukoba yiyongereye ku bice 43% mu mwaka w'inkino uheze, aho yabonetse incuro 274 ugereranije na 192 yari yabonetse mu mwaka waheruka."	https://www.bbc.com/gahuza/imikino-49408242
health	AstraZeneca: Ubugenduzi bw'Uwongereza na EU ku kuvurirana kw'amaraso ryasanze ata ngorane	"Abagenduzi bo mu Bwongereza (UK) hamwe n'ishirahamwe rya Buraya (EU) basanze ata kimenyetso na kimwe cerekana ko urukingo rwa Covid, AstraZeneca, rutera kuvurirana kw'amaraso (coagulation du sang) nyuma ""y'ukwihweza kwitondewe cane"". Ikigo MHRA gikora ubugenduzi bw'imiti mu Bwongereza na  EMA gikora ubugenduzi muri EU bivuga yuko abantu bashobora kugirira icizere inyungu z'uru rukingo kandi ko bakwiye kwikingiza, naho hari ibihugu vyaruhagaritse. Ariko uwo wese agize umutwe umurya ukamara iminsi ine nyuma yo guhabwa urukingo ngo akwiye guca aja kwa muganga, nk'uburyo bwo kwiyubara. Impanuro niyo nyene kuri uwo wese yogira umuraba ku mubiri nyuma yo guterwa urushinge. Ivyo ni kubera yuko abagenduzi baronse amakuru amwe atari menshi y'ibishika gake cane aho haba ukuvurirana kw'amaraso mu Bwonko. Ni ubu bwoko bw'ukuvurirana kw'amaraso kwatumye ibihugu bimwe vyo muri EU bihagarika itangwa ry'urukingo rwa Oxford-AstraZeneca. Mu Bwongereza, abantu batanu nibo bafashwe n'ukuvurirana kw'amaraso kuzwi nka cerebral sinus vein thrombosis (CSVT), mu bantu imiriyoni 11 batewe urwo rukingo, bishika mu magabo bafise imyaka iri hagati ya 19 na 59. Umwe gusa niwe yahasize ubuzima. Ikigo EMA caronse amakuru y'abandi bantu 13 bashikiwe na CSVT. CSVT ishobora gushika bukwi kandi nta sano n'urukingo ryigeze rigaragara. Abo bantu kandi bari bafise uturemangingo tw'amaraso (tuzwi nka blood platelet) duke - utwo turemangingo nitwo tugira uruhara mu kuvurirana. Ubwandu bwa Covid burashobora gutuma gushikirwa n'ukuvurirana bishoboka cane. Muganga June Raine, umuyobozi-nshingwabikorwa wa MHRA, yavuze yuko abagenduzi bazobandanya gukurikiranira hafi uko vyifashe kandi ko abantu bari bakwiye gukingirwa nibashikirwa. Yagize ati: ""Uravye ukuntu gushikirwa n'ibi bibazo bisa n'ibidashoboka, inyungu z'urukingo AstraZeneca, mu gihe ibiharuro biheruka vyerekana ko rugabanya kuja mu bitaro ku rugero rwa 80%  hamwe no guhitanwa na Covid, izo nyungu zirengeye kure ingorane iyo ari yo yose yoshika."" Amakuru atangwa kuri uru rukingo azovugururwa hongerwemwo yuko kuvurirana kw'amaraso bishoboka gake cane. Umuyobozi nshingwa-bikorwa wa EMA, Emer Cooke yagize ati: ""Dufatiye kuri ibi bishobora gushika gake cane hamwe no guha amakuru abakora mu vy'amagara co kimwe n'abantu bakingirwa bizofasha kurereka no guhagarika ingaruka izo ari zo zose."" Ubugenduzi bwa EMA bwisunze amakuru yavuye ku bantu imiriyoni 20 bakingiwe, bwasanze: Ico kigo cavuze yuko ibimenyetso bikurikira bigaragaye nyuma yo guterwa urushinge, mu buryo bwo kwiyubara umuntu akwiye guca aja kwa muganga: Ibi birashobora gushika gake cane kandi biratandukanye n'ibimenyetso bisanzwe umuntu yokwitega iyo yakingiwe, nko kworoha kw'igice c'umubiri cateweko urushinge."	https://www.bbc.com/gahuza/amakuru-56448576
sports	Novak Djokovic: Umucamanza yategetse ko uyu mukinyi wa tennis arekurwa ubwo nyene	"Umucamanza yumvirije urubanza rwa Novak Djokovic ku ngingo ya reta ya Australia yo guhagarika visa yiwe yo kwinjira mu gihugu yatesheje agaciro iyi ngingo. Umucamanza Anthony Kelly yategetse ko uyu mukinyi wa tennis arekurwa aho yugaraniwe, aca ategeka reta kuriha ivya nkenerwa vyose. Uyu mukinyi w'umunya Serbia w'imyaka 34 yari yagiye i Melbourne mu ndwi iheze, aho yiteze kurwanira igikombe ciwe c'ihiganwa Australian Open. Hagati aho, umushikiranganji ajejwe abimukira Alex Hawke arashobora guhagarika uru ruhusha afatiye ku bindi bituma. Reta yemeye imbere ya sentare ko Djokovic ata mwanya ukwiye yahawe wo kwisigura igihe amenyesherejwe ko visa yiwe yari ihagaritswe. Uyu mukinyi yabwiwe ko yari afise gushika isaha zibiri n'igice zo mu gitondo ku wa kane uheze kugira agire ico ashikiriza ku vyerekeye icemezo co guhagarika visa yiwe hisunzwe ingingo ya 116 y'itegeko rya Australia rigenga abimukira, ariko abajejwe imbibe bakaba bagiye gufata ingingo ntabanduka haciye akanya gato isaha imwe n'iminota 40. Uyo mucamanza yavuze ko Djokovic yategerezwa kuba yahawe umwanya ukwiye wo kwerekana igituma visa yiwe itategerezwa guhagarikwa iyo abategetsi bafatira ku kiringo ca mbere yari yahawe. Umucamanza Kelly ati: ""Twese tugendera ku mategeko amwe. Mu yandi majambo: ayo mategeko ntiyubahirijwe"". Uru rubanza rwatanguye ku wa mbere mu gatondo rucerewe kubera ingorane z'ubuhinga bwa none mu gihe rwategerezwa kwerekanwa ikibiriraho ingene ruriko ruragenda. Abashingwamanza ba Djokovic bavuga ko uyu mukinyi amaze gutwara igikombe ca Grand Slam incuro 20 yinjiye mu gihugu bizwi ko ubudahangarwa ku mabwirizwa ategeka ingenzi kubanza kwicandagisha Covid-19 bwari bugifise agaciro. Nick Wood yabwiye sentare ko ubudahangarwa bwari bwahawe uyu mukinyi n'imirwi ibiri y'abaganga itandukanye inyuma y'aho aherukira kwandura coronavirus kandi ko yari yeretse abategetsi inkaratasi zose nkenerwa zo kwa muganga. Wood ati: ""Yari yakoze ibisabwa vyose. Yari yubahirije ivyo yasabwa vyose n'abajejwe Tennis muri Australia"". Vyabonetse ko umucamanza Kelly yemeye ibivugwa na Wood aca abwira abashingwamanza ba reta ko atangajwe n'ivyo yari amaze kwumva gushika ubwo. Yabajije ati: ""None hari ikindi uyu mugabo yategerezwa kuba yakoze?"". Abashingwamanza ba Djokovic bavuga kandi ko ingene abajejwe imbibe bamufashe ari ""akarenganyo keruye"". Abategetsi bamaze kuvugana nawe ku kibuga c'indege, yasavye ko borindira gushika mu gitondo kugira ngo avugane n'abantu biwe ku bijanye n'ingingo yofata nimba ari iyo kuva mu gihugu. Ibi abategetsi bari bavyemeye. Yaciye aja kuryama, ariko aza kuvyurwa n'abategetsi isaha cumi na zibiri z'agatondo bavuga ko bamutegetse kwishura ku nguvu, bamubwira ko hari ku nyungu ziwe mu gihe bofata ingingo yihuta. Umushingwamanza wa reta Christopher Tran wewe yavuga ko Djokovic atari kuronswa ubu budahangarwa bwo gufata urugendo kubera yari aherutse kurwara Covid, anahakana ko ata karenganyo canke ibindi bintu bitumvikana vyahabaye mu gufata iyi ngingo. N'aho Djokovic ataco arashikiriza ku mugaragaro ku vyerekeye ivyo kwicandagisha, mu kiganiro yagiranye n'abajejwe imbibe yaravuze ko ataricandagisha. Yabwiye uwamubaza ko yari amaze kwandura Covid incuro zibiri - mu kwa gatandatu 2020 no mu kw'icumi na kabiri 2021. Impapuro zerekana ko yipimishije yarazeretse uwariko aramubaza - rumwe akaba yaruronse ku wa 16 z'ukwa cumi na kabiri 2021, umusi umwe imbere y'uko Djokovic aja ahabona atambaye agapfukamunwa."	https://www.bbc.com/gahuza/amakuru-59935432
politics	South Africa: Amasanamu y'ibinyoma ku migumuko ishingiye kw'ifungwa rya Jacob Zuma	"Mu gihe Afrika y'Epfo irangwamwo imigumuko inyuma y'ipfungwa rya Jacob Zuma yahoze arongoye ico gihugu, imbuga hwaniro zimwe zimwe zagiye zikwiragiza amasanamu n'amareresi y'ububeshi. Umukuru w'igihugu, Cyril Ramaphosa, yahamagariye abanyagihugu ba Afrika y'Epfo ""kwirinda gukwiragiza ubutumwa buturira ku mbuga hwaniro, no kwirinda ibihuha n'amakuru y'ibinyoma"". Twakoze amatohoza ku turorero tumwe tw'ivyakwiragijwe cane ariko bikayovya abantu. Iyi sanamu yarementanijwe isa n'iyerekana Zuma yambaye impuzu y'umutugutu yambarwa n'abapfungwa yarakwiragijwe cane. Imaze gushirwa ku rubuga rwa Facebook yanditseko ngo ""Jacob Zuma deluxe"", yarahanahanywe n'abantu ibihumbi n'ibihumbi, aho abaharurwa mu majana bayitanzeko ubutumwa buvuga aho bahagaze, bamwe muri bo bamuhoza, abandi nabo bavuga ko yari akwiye gupfungwa. Ariko, hari abantu benshi bibajije nimba koko iyo sanamu yari rwiwe. Iyi sanamu iriko ikimenyetso cerekana ko ari yavuye ku rubuga rwa Twitter ku wa 08 z'ukw'indwi. Wihweje neza urabona umurongo werekana ko umutwe wa Zuma uteretse ku kibiribiri c'uwundi. Iyi shusho ishizwe mu buhinga bukoreshwa mu kwihweza isanamu (reverse images search), haboneka iyindi sanamu ishaka gusa n'iyi - ariko itarimwo uyu yahoze ari umukuru w'igihugu - kandi yari imaze igihe ku mbuga ngurukanabumenyi. Twaciye tuyirondera mu bubiko bw'amasanamu ya AFP bwerekanye ko yafashwe mu 2002 mw'ibohero rya Pollsmoor mu gisagara ca Cape Town. Ikindi ari ngombwa kumenya ni uko n'aho uyu yahoze arongoye ari mw'ibohero, ingingo ngenderwako zo kwirinda Covid-19 muri Afrika y'Epfo zitegeka ko abapfungwa batemerewe kwivangatiranya. Umukobwa wa Zuma yakwiragije amasanamu ya kera Ubutumwa bwacishijwe ku rubuga rwa Twitter n'umwe mu bana ba  Zuma, Dudu Zuma-Sambudla, bwarimwo abantu bagandagaje kw'ibarabara rimwe rikomeye mu gisagara ca Durban, bamwe muri bo baryamye hasi mu gihe c'imyiyerekano. Iyo sanamu yari ifise amajambo ndondafoto (caption) ngo: ""Durban City, We See You! Amandla,"" (ni ukuvuga Igisagara ca Durban. Turababona! Amandla), ifise n'urufunguruzo (hashtag) with the hashtag #FreeJacobZuma. Ijambo Amandla - ryogereranywa na 'komera'  - ryari ijambo bakoresha nk'icivugo mu myiyerekano yakorwa ca gihe ca ya ntwaro karyanishamiryango apartheid. Ariko, isanamu yakoreshejwe ntijanye n'ivyakurikiye ipfungwa ry'uyo yahoze arongoye ico gihugu, kandi iboneka ko yari iyo mu myiyerekano yabaye mu mwaka uheze itandukanye n'iyi. Twabonye iyindi isa n'iyi mu nkuru yasohowe n'ikinyamakuru ku wa 25 z'ukw'icenda 2020, aho aba bantu nyene n'izi modoka nyene ari vyo biboneka mw'ibarabara. Yafashwe mu gihe c'imyiyerekano yateguwe n'ishirahamwe ryari rifise urutonde rw'ivyo ryashaka ko bihinduka mu bijanye n'imibereho n'ubutunzi. N'aho uwafashe iyi sanamu yari ahagaze ku ruhande rutandukanye gato cane n'aho yari ahagaze igihe yafata iyi, uravye ingene amamodoka ahagaze, ingene abantu baryamye mw'ibarabara n'ingene bambaye, birasa neza muri iyi yazanywe na Dudu Zuma-Sambudla. Ireresi yerekana umurwi w'abirabure uhanganye n'abazungu yararabwe cane n'abantu barenga 300.000 kuri Twitter, ivugwa ko yerekana igice kimwe c'imigumuko ya kino gihe. Ubu butumwa bwashizwe kuri Twitter ku wa 13 z'ukw'indwi, buvuga buti:  ""Abarimyi b'abazungu muri Afrika y'Epfo bariko barakubitwa amamodoka yabo asahurwa mu gihe igihugu kiriko kiratembagarira mu manga y'ubusahuzi"". Konte ya Twitter yayishizeko iri muri Pologne, eka izwiko ivy'ububeshi bikorerwa ku mbuga ngurukanabumenyi, ikunze gushirako kandi inkuru zirwanya abimukira n'iziha ikuzo abazungu. Iyi reresi yashizwe ku mbuga ngurukanabumenyi imbere y'uko iyi migumuko yaduka ku wa 09 z'uku kw'indwi. Hari amakuru yasohowe ku mbuga ngurukanabumenyi kuva ku wa 25 z'ukwa gatandatu afise iyi reresi nyene, yerekana impari zishingiye ku madeni, bisigura rero ko ata sano na rimwe riri hagati y'iyi reresi n'ino migumuko ya kino gihe, n'aho tutashoboye kubihinyuza. Oya, yororero ry'ibikoko ntiruguruwe Ireresi imwe yakwiragijwe cane ibesha ngo abari mu myiyerekano babomoye uruzitiro rw'ikigo c'iyororero ry'ibikoko ry'ahitwa Hluhluwe mu ntara ya KwaZulu-Natal, intambwe n'ibindi bikoko bica biratoroka. Konte yacishijweko Twitter iyi reresi igabisha abantu ""kuba maso"" bakirinda intambwe n'ibindi bikoko, kandi abantu batari bake bagize ico babivugako, babishirako akamenyetso ko kubukunda (like) bongera barabukwiragiza ku ma konte yabo. Ariko rero ubu butumwa burayovya kuko iyi reresi ni iya kera cane. Ezemvelo KZN Wildlife, ikigo ca reta kijejwe iri yororero ry'ibikoko, kivuga ko iyi reresi yafashwe hagati mu kwa gatanu mu gihe c'imyiyerekano idasa na gato ata n'isano ifitaniye n'uyu yahoze ari umukuru w'ico gihugu. Iyi myiyerekano yari yatunganijwe n'abanyagihugu bari barakaye kubera kubura akazi muri ako karere. Ku wa 12 z'uku kw'indwi, abarongoye ico kigo banditse kuri Twitter bati: ""Gushika ubu nta kintu kibi na kimwe kirigera gishikira uwu mutungo wacu"". Read more from Reality Check Send us your questions"	https://www.bbc.com/gahuza/amakuru-57859952
entertainment	DRC: Delcato Idengo yafatiwe i Butembo n'abajejwe umutekano	Umuririmvyi akunzwe muri Republika ya Demokrasi ya Kongo, Delcato Idengo, yafashwe yagirizwa guhamagarira abantu kugirira nabi abajejwe umutekano Uyu munyamuzika yafashwe ejo kuwa mungu ari mu muji wa Butembo uri mu buraruko bushira ubuseruko. Abakunzi biwe bakoze imyiyerekano basaba yuko yorekurwa. Igipolisi cavuze yuko Idengo azoshinjwa ivyaha vyo kugomorera abantu kugirira nabi abapolisi n'abasirikare. Ariko uyu munyamuzika ntararenguka imbere ya sentare. Indirimbo za Idengo kenshi zinegura abajejwe intwaro, cane cane ingene bananiwe kugarukana umutekano mu buseruko bwa Kongo. Yarigeze kwagiriza igipolisi kuba ata na kimwe gikora ngo gihagarike ubwicanyi.	https://www.bbc.com/gahuza/amakuru-58871185
entertainment	Africa mu mafoto muri iyi ndwi: 20-26 Ukwezi kw'umunani 2021	Amwe amwe mu mafoto meza cane muri Afrika n'ahandi. Amafoto yose afitiwe uruhusha rwo kuyakoresha.	https://www.bbc.com/gahuza/amakuru-58356342
sports	Afrika yasezeye ihiganwa mpuzamakunu ry’igikombe c'umupira w’amaguru rihuza imirwi y’abagore	Ibihugu vya Nijeriya na Kameruni vyari bisigaye mw'ihiganwa mpuzamakungu ry'igikombe c'umupira w'amaguru rihuza imirwi nserukirabihugu y'abagore vyasezeye iryo higanwa inyuma y'aho bitsindiwe mu gice c'umunani gishira ica nyuma. Nijeriya yatsinzwe ibitsindo bitatu n'umurwi w'Ubudagi mu rukino rwahuje iyo mirwi ku munsi wa gatandatu, aho vyabonetse ko Nijeriya yarushijwe. Igitsindo ca mbere cinjijwe n'umukinyi Alexandra Popp ku munota wa 20 ku mupira wari uterewe mu mfuruka z'ikibuga. Inyuma y'iminota itarenga itandatu, Nijeriya yari itsinzwe ica kabiri ku mupira waterewe ku metero 11, bivuye kw'ikosa umukinyi  Evelyn Nwabuoku wa Nijeriya yakoreye umudagi Lina Magull muri ca gice ca mukorumbone, ikosa ryagiye kuboneka hakoreshejwe bwa buhinga bwa videwo bufasha umuhagarikizi (VAR). Mu gice ca kabiri, Nijeriya yaragerageje kurondera gutsinda ariko biranka, niho ku munota wa 82 umukinyi Lea Schuller w'Ubudagi yatsinda igitsindo ca gatatu bivuye ku bakinyi b'inyuma ba Nijeriya bahanye umupira nabi. Eka na Kameruni ibintu ntivyoroshe, aho ubwo buhinga bwa VAR bwakoreshejwe  mu kwemeza igitsindo ca kabiri c'Ubwongereza, ariko kandi bukoreshwa mu guhakana igitsindo ca Kameruni. Inyuma y'aho umukinyi w'Ubwongereza Steph Houghton atsindiye igitsindo ca mbere ku munota wa 14, Kameruni yagerageje gusatira kugira ngo ikigombore, ariko biranka. Ku munota wa nyuma w'igice ca mbere, umukinyi Ellen White yatsinze igitsindo ca kabiri c'Ubwongereza cagiye kwemezwa habanje gukoreshwa bwa buhinga bwa videwo, kuko cari cabanje guhakanwa yiketswe ko yari yaraririye. Mu gice ca kabiri Kameruni yaje ifise ishaka ryo kurondera ibitsindo, mbere ku munota wa gatatu gusa w'igice ca kabiri, umukinyi Ajara Nchout yari yinjije igitsindo, ariko cagiye guhakanwa inyuma y'uko hakoreshejwe VAR bagasanga yari yaraririye. Abakinyi ba Kameruni barerekanye agashavu kabo ku ngingo zagiye zifatwa n'umuhagarikizi, bakavuga ko barenganijwe, mbere bakaba barashatse no kwanka gukina incuro zibiri zose. Iyo nyifato ikaba itanezereje umumenyereza w'Ubwongereza, Phil Neville, avuga ko abakinyi biwe bigenjeje neza. Mu rundi rukino, igihugu ca Brezili naco nyene caraye gisezeye iryo higanwa inyuma y'aho gitsindiwe n'Ubuifaransa ibitsindo bibiri kuri kimwe. Rwari urukino rutari rworoshe kuko  iminota 90 yose yagiye kurangira iyo mirwi inganije igitsindo kimwe kuri kimwe, bica biba ngombwa ko bongera ya minota 30. Ku munota ugira 106, niho umukinyi Amandine Henri yadadanura ibintu, mu gutsinda igitsindo catumye Ubufaransa bubandanya iryo higanwa, Brezili nayo igasezererwa. Mu nkino zitegekanijwe kuri uyu wa mbere, Espanye iza gutana mu mitwe na Leta Zunze Ubumwe za Amerika, isaha cumi na zibiri (18h),  Suwede nayo ihure na Kanada isaha zitatu z'ijoro, ni mu masaha y'Uburundi n'u Rwanda.	https://www.bbc.com/gahuza/imikino-48743061
business	Red Flo Bio ya John Chris yamuronkeje ikidari c'inzahabu k'inzoga iryoshe cane ya 2021	"Mw'ihiganwa ry'inzoga nziza riba buri mwaka ritegurwa n'ikigo Monde Selection, muri iyi ndwi inzoga yengwa n'umurundi John Chris Kavakure yatahukanye ikidari c'inzahabu c'inzoga ya mbere iryoshe cane muri uyu mwaka. Iyo nzoga yitwa Red Flo Bio yahiganishijwe n'ubundi bwoko bw'inzoga 3,100 zivuye mu bihugu 90 vyo mu mihingo itandukanye y'isi muri iri higanwa ryaba ku ncuro ya 60. Inzoga ziza muri iryo higanwa ziba zifise urugero rwo gukara rwa 7.5 Ihiganwa Monde Selection ni iry'ikompanyi yitwa International Quality Institute yo mu Bubiligi, ivuga ko ifise uburambe mu kuraba no kumva neza ibikorwa bifise akanovera kandi vyiza mu guteka, kwenga, amagara, eka n'ubwiza bw'imico kw'isi. John Chris Kavakure umubiligi kandi w'umurundi ashima ico kidari ngo kuko cerekanye ko abanye Afrika muri rusangi n'abarundi vy'umwihariko bashoboye. Yagize ati:""Kuba ndonse ico kidari ndi umurundi, avuka mu Bwiza, biha inguvu urundi rwaruka ko mu bikorwa bakora, ko ejo hashobora kuboneka umu John Chris mu burimyi, mu gushona, mu kworora."" Kavakure amaze gukora ubwoko burenga 20 bw'inzoga mw'ihinguriro ryiwe rya Les Brasseries de Flobecq riri mu Bubiligi, akaba ashobora gukora ama 'hectolitres' 30.000 ku mwaka. John Chris avuga ko umwuga wo kwenga inzoga yawukundishijwe na nakuru wiwe. Ati:""Nyokuru ni we yatumye nkunda kwenga inzoga kuko namubona ariko arenga impeke ngaca nkurikirana ingene abigenza n'ivyo ashiramwo."" Ivyo vyatumye agira ishaka ryo kwiga ubuhinga bwo kugana inzoga ziryoshe muri kaminuza aho yaronkeye impapuro z'imitsindo. Avuga ko umwambiro akoresha kugira inzoga iryohe ari ibanga ryiwe, ariko ko hariho iyo akura muri Afrika. John Chris ntakora inzoga gusa, aranubaka amahinguriro y'inzoga, aho hirya no hino kw'isi amaze gufasha kwubaka ayashika umunani harimwo n'ihinguriro ry'inzoga rigira kabiri mu Burundi riri mu ntara ya Ngozi muburaruko ryitwa Burundi Brewery rikora inzoga zitwa Soma Burundi. Ibindi bihugu birimwo amahinguriro yubatse ni nko muri Amerika, Ubuhinde, Ubudagi, Ubutaliyano no mu Bubiligi aho asanzwe aba nk'uko abivuga. Ikindi kidari c'inzahabu yaheruka kukironka mu 2018 ku nzoga yahinguye yitwa Flo58."	https://www.bbc.com/gahuza/amakuru-56763971
politics	Aung San Suu Kyi: Uwo yatembagajwe ku butegetsi bwa Myanmar yaciriwe iyindi myaka ine yo gupfungwa	"Sentare yo muri Myanmar yaciriye Aung San Suu Kyi yakuwe ku butegetsi iyindi myaka ine yo gupfungwa, mu rubanza rwa vuba muri nyinshi zimurindiriye. Yahamijwe icaha co gutunga no kwinjiza mu gihugu  bitemewe n'amategeko amaradiyo yo gutumatumanako (talkie-walkies) hamwe no kurenga ku ngingo za Covid-19. Madame Suu Kyi yagiriwe n'icaha ubwa mbere mu kwezi kwa 12, aca acirirwa igihano kigufi  c'imyaka ibiri yo gupfungwa. Asanzwe apfunzwe kuva mu kwezi kwa kabiri igihe igisirikare catembagaza ubutegetsi bwiwe ubu akaba ahanganye n'ibirego vy'ivyaha birenga 10, vyose akaba abihakana. Vyariyamirijwe cane nk'akarenganyo. Vyibazwa ko ivyaha vyo kuri uyu wa mbere vyavuye mu gihe abasirikare basaka inzu yiwe ku munsi haba itembagazwa ry'ubutegetsi n'ingabo zari zirongowe na jenerari  Min Aung Hlaing, uwo munsi akaba ariho bavuze ko batoye ivyo ibintu muri iyo nzu. Urubanza rwo kuri uyu wa mbere ku murwa mukuru Nay Pyi Taw nta binyamakuru vyemerewe kurukirira, abacamanza ba Madame Suu Kyi nabo bakaba barabujijwe kuvugana n'abamenyeshamakuru. Ico gihano ca vuba giciye kimushikana  ku myaka itandatu yo gufungwa. Mu kwezi guheze uwo yatsindiye agashimwe k'amahoro ka Nobel yahamijwe  guhamagarira abantu kutumvira ubutegetsi no kurenga ku mategeko ya Covid-19, mu ciyamirijwe n'umukuru w'urwego rwa ONU  rw'agateka ka zina muntu Michelle Bachelet nk'""urubanza rw'akamaramaza"". Human Rigjhts Watch  nayo  yavuze ko izo manza ari ""ikinamico ya sentare y'imanza zo mu kinyegero ku vyaha vy'irementanya… kugirango (Aung San Suu Kyi) azohere mw'ibohero"". Itangazo ry'icegera c'umuyobozi w'iryo shirahamwe muri Asia, Phil Robertson, ryagirije kandi igisirikare ""kumuhamya ivyaha muri sentare ijejwe kumuhezayo ku birego bidafashe kandi bishingiye ku mvo za poritike"", rivuga ko ""cirengagiza uburenganzira bw'abantu bose, kuva kuri Suu Kyi… gushika ku mihari y'abatayoboka ubutegetsi  mu mabarabara."" Ifatwa ry'ubutegetsi n'igisirikare muri Myanmar (kizwi kandi nka Birmanie/Burma) mu kwezi kwa kabiri ryabaye haheze  amezi umugambwe wa San Suu Kyi, National League for Democracy (NLD), utsinze urukombamazi amatora yo mu kwezi kwa 11 mu 2020. Igisirikare cavuze  ko amatora yabayemwo ubusuma, ariko abakurikirana amatora bavuze ko muri rusangi yagenze neza. Itembagazwa ry'ubutegetsi ryakiriwe n'imyiyerekano mu gihugu cose, igisikare ca Myamar kikaba kitihanganiye abitaba iyo myiyerekano basaba demokrasi, abaharanira uburenganzira hamwe n'abamenyeshamakuru. Madame Suu Kyi ni umwe mu bantu barenga 10.600 bafashwe n'igisirikare kuva mu kwezi kwa kabiri, mu gihe abandi barenga 1.303 bishwe mu myiyerekano nk'uko bivugwa n'umugwi ubikurikirana, Assistance Association for Political Prisoners."	https://www.bbc.com/gahuza/amakuru-59937580
health	France bari kwibaza abashaka gutyoza Pfizer	"Benshi mu  bantu bafise ababakurikira benshi ku mbuga hwaniro mu Bufaransa bavuga ko baronse ubutumwa batazi  uwaburungitse bwo kubemerera amafaranga kugira bavuge nabi urucanco rwa Pfizer. Bavuga ko ikigo kivuga ko gikorera mu Bwongereza cabarondeye kuri email (uburyo bwo kurungika ikete kuri internet)  kibasaba ko ""bokorana"". Léo Grasset afise abamukurikira kuri You Tube miriyoni 1,17 yanditse kuri twitter ko ""hemewe amafaranga menshi"" n'umukiriya ""yashatse ko umwidondoro wiwe utamenyekana"". Yavuze ko imyidondoro yo  kuri Linkln y'abiyita ko ari abakozi baco yari yashoboye kubona mu nyuma yanyitse , ariko yari yamaze kubona ko ''bose bakoze mu Burusiya"". Léo Grasset yashize ku rubuga ivyo avuga ko ari ingingo  zo gukurikiza z'ico kigo , zamusaba kudakoresha amajambo nko ""kwamamaza"" canke ""video yarishwe"" hamwe yokwemera ko bakorana. Email yamubwira ngo: ""Uzokwerekane ko ari  ingene wewe nyene ubona ibintu"". Canamusaba gukwiragiza mu bamukurukira ku  mbuga hwaniro icemezo c'ububeshi ko  urugero rwo gupfa mu bantu baba batewe urucanco rwa Pfizer ruhakwa gusumba incuro zitatu ababa batewe urwa AstraZeneca. Ibigo n'bandi bantu benshi bafise ababakurikira benshi ku mbuga hwaniro mu Bufaransa, bose bari mu gisata c'amagara y'abantu n'ubuhanga (science), bavuze ko nabo baronse ubutumwa nk'ubwo. Et Ça Se Dit Médecin, yimenyereza mu bitaro akaba afise abamukurikira 85.000 kuri Instagram, yabwiye television yo mu Bufaransa BFMTV ko yemerewe ama Euros 2.050 (miriyoni hafi 5 z'amafaranga y'Uburundi) kugira ashire inkuru y'ama sekunda 30 ku rubuga rwiwe. Hagati aho umushikiranganji w'Ubufaransa ajejwe amagara Olivier Véran yabwiye BFMTV ati: ""Ivyo bintu sinzi iyo bizanana, ko ari mu Bufaransa canke hanze. ""Birababaje, birabangamye, uwubikora ntaco anezwe kandi ntibishobora gukora."" Urucanco rwa Pfizer ruterwa incuro zibiri (izina ryose ni Pfizer-BioNtech) nirwo rukoreshwa cane mu Bufaransa. Rukorwa n'ikompanyi za  Pfizer muri Amerika na BioNTech mu Budagi. AstraZeneca, narwo ruterwa kabiri kandi rukoreshwa mu Bufaransa, rwo rukorwa n'ihinguriro ry'imiti i ry'Ubwongereza na Suede. Mu kwezi kwa kane, icegeranyo c'ishirahamwe rya Buraya cavuze ko ibinyamakuru vyegamiye reta mu Busiya no mu Bushinwa bigerageza kubiba mu bantu kwinuba incanco za Covid zikorerwa mu bihugu vya Buraya - ikirego Uburusiya bwahakanye."	https://www.bbc.com/gahuza/amakuru-57254906
health	Coronavirus - Burundi: Leta imenyesha ko hari abandi batanu basanzemwo uwo mugera	Itangazo ryasohowe n'ubushikiranganji bw'amagara y'abantu n'ukurwanya SIDA uyu munsi kuwa kabiri, rivuga ko abo bantu batanu bari mu bantu 198 bapimwe kubera bazwi ko bari bamaranye umwanya n'abandi batanu baherutse gutorwa uwo mugera. Gushika ubu, abashika 11 nibo bamaze kumenyekana ko banduye uwo mugera kuva umuntu wa mbere atowe ko yanduye muri ico gihugu. Mw'iryo tangazo, ubwo bushikiranganji bumenyeshako babandanya bakurikirana « abantu bamaranye umwanya munini n'abo barwayi bashasha batowe coronavirus mu ntumbero yo kumenya abandi boba baranduye ». Hagati aho, ubwo bushikiranganji ntibutanga umwidondoro w'abo bantu bashasha banduye Covid-19. Busaba abanyagihugu kubandanya bakurikiza impanuro zo kwikingira no gukingira abandi uwomugera. Ibiro vy'ubwo bushikiranganji bivuga ko bane muri ba barwayi batanu ba mbere batangura gufatwa n'uwomugera bapimwe ku magenekerezo ya 18 na 19 z'uku kwa kane bagasanga nta migera bagifise, bakaba bahawe uruhusha rwogusubira mu miryango yabo kuri uyu wa 21/04. Umugera wa coronavirus watanguye kumenyekana ko winjiye mu Burundi ku wa 31 z'ukwezi kwa gatatu guheze. Gushika ubu mu Burundi nta mategeko abuza abantu gusohoka arafatwa nk'uko biri mu bimwe cyo mu karere, kiretse gusa kubaha impanuro zo kugira isuku. Eka n'amashure n'abasengero arabandanya ibikorwa vyayo ukuri kwamye. Ingendo z'indege zunguruza ingenzi nizo zahagaritswe, imbibe nazo zikaba zugaye ku ruja n'uruza rusanzwe. Gushika ubu Afrika niyo irangwamwo abanduye coronavirus bake ugereranije n'iyindi migabane, ariko hakaba ubwoba ko mu minsi uyu mugabane ushobora kuba ikiririmbiro rishasha ry'uwu mugera.	https://www.bbc.com/gahuza/amakuru-52366466
politics	USA itegura kugabanya ikiringo ca viza gushika ku myaka ibi ku banyeshure bava muri Africa	"Amategeko mashasha yerekeye abimukira muri Leta Zunze Ubumwe za Amerika ashobora gutuma abanyeshuri benshi bo muri Afurika muri iki gihugu bisanga mu kangaratete bikaba ngombwa ko bategerezwa gusaba ayandi ma viza batararangiza amashure yabo. Integuro yashikirijwe n'ubunyamabanga bujejwe umutekano mu gihugu (DHS), iriko irigwa muri kino gihe, yerekana impinduka ku bijanye n'ama viza y'abanyeshuri yahora atangwa afise ikiringo cose bazomara bariko bariga. Mu gihe abanyeshuri bakomoka mu bihugu vyinshi bazoronswa ama viza y'imyaka ine, hari abandi atazorenza imyaka ibiri gusa. Ubunyamabanga bujejwe umutekano mu gihugu buvuga ko  iyi ngingo ifashwe kubera impungenge nyinshi zijanye na ""magendo, ubugizi bwa nabi hamwe n'umutekano w'igihugu"". Abantu bakomoka mu bihugu, harimwo na Sudani, bashizwe ku rutonde na Amerika nk'ibihugu bifasha abakora iterabwoba nibo ahanini bazokorwako n'iyi ngingo. Ariko kugeza ubu, igice kinini ni abava mu bihugu bifise abantu bavyo barenga 10% bafise amaviza yabo yarengeje ikiringo. Muri ibi harimwo Nijeriya aho mu 2019 yari ku rugero rwa 13% rw'abarengeje iminsi yo kuba muri ico gihugu nk'uko vyerekanwa mu biharuro bitangwa na leta. Ibindi bihugu bifatwa n'iyi ngingo harimwo:"	https://www.bbc.com/gahuza/amakuru-54307218
politics	Umutegetsi wa Arabia Saoudite yaronse ubudahangarwa bwa US kw'iyicwa ry'umumenyeshamakuru	"Reta Zunze Ubumwe za Amerika zashinze ko, uwo mu vy’ukuri ari we mutegetsi wa Arabia Saoudite-Umuganwa Samuragwa Mohammed bin Salman -afise ubudahangarwa ku rubanza yashingishirijwe n’umu- fiancée w’umunyamakuru yagandaguwe Jamal Khashoggi. Khashoggi, yari azwi  cane nk’umuntu anegura ubutegetsi bwa Arabia Saoudite, yagandaguriwe mu biro vy’ubuserukizi bw’ico gihugu muri Istambul mu kwezi kw’icumi mu 2018. Iperereza rya Amerika ryavuze ko ryibaza ko Umuganwa Mohammed ari  we yategetse ko uwo mumenyeshamakuru yicwa. Ariko mu nyandiko bwarungitse muri sentare, ubushikiranganji bujejwe imigenderanire ya Amerika n’amakungu bwavuze ko afise ubudahangarwa bivanye n’amabanga mashasha afise y’umushikiranganji wa mbere. Uwari umu- fiancée wa Khashoggi, Hatice Cengiz, yanditse kuri Twitter ko “Jamal yongeye gupfa uyu munsi” kubera iyo ngingo. We- hamwe n’ishirahamwe riharanira uburenganzira bwa zina muntu Democracy for the Arab World Now (Dawn), ryashinzwe na Khashoggi – bariko bararondera indishi itamenyeshejwe uko ingana muri Amerika kuri uwo muganwa  samuragwa kubera urupfu rw’umu- fiancé wiwe. Ico kirego cagiriza uwo mutegetsi n’abo bafashanya kuba ""baranyuruje, baraboha, barakwega, barica urubozo, hanyuma baragandagura Jamal Khashoggi"", yari umumenyeshamakuru n’uwurwanira demokrasi yaba muri Amerika. Umunyamabanga mukuru wa Amnesty International , Agnes Callamard, yavuze ati: “Uyu munsi ni ubudahangarwa. Vyose biganisha ku kudahana.” Umuganwa Mohammed yagenywe kuba umuganwa samuragwa na se, Umwami Salman bin Abdulaziz Al Saud, mu 2017. Uwo mugabo w’imyaka 37 yaciye ahabwa amabanga y’umushikiranganji wa mbere mu kwezi kw’icenda uyu mwaka. Arahakana uruhara urwari rwo rwose mw’iyicwa rya Khashoggi. Abashingwamanza b’ubushikiranganji bw’ubutungane bavuze ko “nk’umukuru wa reta y’ikindi gihugu ari mu mabanga ,”umuganwa samuragwa afise ubudahangarwa bw’umukuru w’igihugu hisunzwe amategeko ya sentare za Amerika nk’ingaruka z’ayo mabanga.” Ariko reta ya prezida Biden  yashatse gusigura ko iyo ngingo itavuze ko ari ukwemeza ko ata caha cakozwe. Arabia Saoudite yavuze ko uwo yahoze ari umumenyeshamakuru wa Washington Post yari yishswe mu “gikorwa kitazwi n’abategetsi” n’umugwi w’abakozi bari barungitswe kumwumvisha ko yotaha mu gihugu. Ariko, abategetsi ba Amerika bavuga ko iperereza rya CIA ryanzuye, “ku rugero ruri hagati no hejuru rw’uko ari vyo”, ko MBS – nk’uko uwo muganwa azwi – yari abifisemwo uruhara. Iryo gandagurwa ryarababaje amakungu hanyuma ryonona rinacafuza ishusho ry’umuganwa Mohammed n’iy’igihugu ciwe. Ryatumye kandi imigenderanire ya Amerika na Arabia Saoudite isubira hasi, aho prezida Biden yarahiye ko “azoharira ivomo” ico gihugu igihe yariko ariyamamariza ikibanza c’umukuru w’igihugu mu 2019. Biden yaranse kuvugana na Mohammed bin Salman akiba umukuru w’igihugu. Ariko muri iri ici, prezida Biden yavuze ko ashaka “gusubiramwo intumbero” y’imigenderanire, imbere y’urugendo yagize muri Arabia Saoudite mu kwezi kw’indwi. Urwo rugendo, aho yafotowe ariko aramukanya n’uwo muganwa bakozanyako ibipfunsi – rwaraneguwe ko ari nk’urwo gushigikira reta ya Arabia Saoudite inyuma y’igandagurwa rya Khashoggi. Sarah Leah Whitson, umuyobozi nshingwabikorwa wa Dawn, yanditse kuri Twitter ati “birenze agashinyaguro kuba prezida Biden we wenyene  yatumye MBS akwepa kubazwa ivyo yakoze mu gihe ari prezida Biden ubwiwe yari yemereye abanyamerika ko azokora ibishoboka vyose kugira yishure ivyo yakoze. Ingingo yo ku wa kane yahaye uwo mutegetsi wo mu Arabia Saoudite “uruhusha rwo kwica”, ku bw’umuhungu w’umunya-Arabia Saoudite yahoze ari mu bajejwe umutekano ubu akaba ari mu buhungiro Saad al-Jabri, yagirije umushikiranganji wa mbere gutota umuryango wiwe no kurungika muri Canada abantu bo kuja kumwica. Nihad Awad, umoyobozi ku rwego rw’igihugu muri  Council on American-Islamic Relations [Inama ku migenderanire ya Amerika na Islam], yavuze ati ubutegetsi bwa Biden bwagujije amaraso ya  Jamal Khashoggi n’ibitoro vya Arabia Saoudite”."	https://www.bbc.com/gahuza/articles/c881qngp2qdo
politics	Umviriza Domitien Ndayizeye ingene avuga ku matora yo ku wa 20 z'ukwa gatanu 2020	Domitien Ndayizeye avuga ko mu gihe Evariste Ndayishimiye yokwemezwa burundu ntacobuza ko amwemera. Ni mu kiganiro yagiranye na Prudent Nsengiyumva wa BBC Gahuzamiryango, wokumviriza ufyonze aho ruguru kw'ifoto.	https://www.bbc.com/gahuza/amakuru-52819788
entertainment	Umunsi wahariwe isi: Umurundi Yves Kami mu bakoze indirimbo iwuhimbaza	"Umuririmvyi w'Umurundi Yves Kami ari mu bandi 200 bo hirya no hino kw'isi bahinyanyuye indirimbo Resolution Song, igamije guhimiriza abatuye isi kuyikingira. Itariki ya 22/04/2022 ni umunsi mpuzamakungu wahariwe kwita ku si dutuye mu gukingira ibidukikije, ukaba wahuriranye n'ishirwa ahabona icese ry'umugambi Resolution Project. Uwo mugambi ni uw'indirimbo yiswe Resolution Song yerekeye gukingira ibidukikije, yagomba kuririmbwa mu ndimi 200 zo hirya no hino kw'isi. Umugambi Resolution Project watangujwe n'ikigo Tackroom Theatre, gifadiganije n'ibigo bihinyanyura umuziki hamwe n'ivy'imbuga hwaniro birimwo Deccca Records, WWF International, Tik Tok, Acccenture n'abandi baririmvyi batandukanye bo kw'isi yose. Muri abo baririmvyi, harimwo Umurundi Yves Kami, akaba ari we yatowe mu Burundi ngo akore iyo ndirimbo ashizemwo ikirundi akanayiha umudiho w'ikirundi. Ku bw'ukwo gutoranywa, Kami yabwiye BBC ati: ""Jewe ndi umu 'artiste' akora umudiho wisunze imidiho yo ngaha iwacu. Nkora afro ndayicanze n'ingoma nzo ngaha mu Burundi. ""Burya ivyo umuntu aba ariko arakora barabikurikirana. Nagiye mbona umuntu andondeye, arambarira umugambi nanje numva neza ko ari umugambi mwiza. ""... umuziki wacu tuwukoresha kugira [duhimirize] abantu [...] tuwukoresha kugira ngo ushobore gufasha [ikibano] tubayemwo."" Umugambi Resolution Project watangujwe mu 2019 ku cicaro ca ONU, ukaba ushigikiwe na ba rurangiranwa ba Hollywood nka Emma Thomson, Naomi Harris, Keira Knightly, Marc Rylance na Bill Bailey. Intumbero yari uko itariki ya 22/04/2022 ishika izo ndirimbo zose 200 hamwe na video zazo vyamaze gushirwa ahabona bishobora kwumvirizwa. Izo ndirimbo zose zifise amajambo amwe hamwe n'injana (melodie) imwe, ariko buri muririmvyi akaza arashiramwo akiwe kajanye n'umuco wiwe. Kami avuga ko bitari vyoroshe guhindura mu kirundi indirimbo isanzwe iriho ngo ariko baroroherejwe. Yagize ati: ""Cabaye igikorwa kitoroshe ariko baraduhaye umwidegemvyo wo gukora irya ndirimbo twisunze ama 'realites' yacu yo mu Burundi. ""Nico gituma muri irya ndirimbo murumvamwo inanga y'ikirundi, murumvamwo ingoma, murumvamwo akazehe, murumvamwo umudiho w'amayaya."" Urashobora kwumva ukanaraba amashusho y'indirimbo Resolution Song ya Yves Kami ngaha."	https://www.bbc.com/gahuza/amakuru-61196163
entertainment	BBC Gahuzamiryango yabateguriye amwe mu makuru makuru makuru yavuzwe cane mu Rwanda	"Mu Rwanda haravuzwe cane umubano mubi n’igihugu c’u Rwanda, inyuma y’aho impande zompi zibandanije ziterana amajambo, u Rwanda rwagiriza Uganda ko ibandanya ifasha imirwi ishaka guhungabanya umutekano w’igihugu, kandi ko ihohotera abanyarwanda bari ku butaka bwayo. Uganda nayo yagiriza u Rwanda gukorera ibikorwa vy’igendereza ku butaka bwayo. Imigenderanire hagati y'u Rwanda na Uganda yagiye kuba nabi gusumba kuva mu mpera z'ukwezi kwa kabiri uno mwaka, aho u Rwanda rufatiye ingingo yo kwugara umupaka wa Gatuna hagati y'ivyo bihugu bibiri, rukabuza amakamyo guca kuri uwo mupaka kubera ibikorwa vy'urwubako. Haravuzwe kandi vyinshi mu biraba umutekano muri ico gihugu, aho Perezida Kagame atarya umunwa mu kuvuga ko uwuzohirahira akarondera guhungabanya umutekano bazomuhigisha uruhindu. Bimwe ni nk’ ibitero bibiri vy’inyeshamba vyakozwe mu kibira ca Nyungwe hafi y’umupaka n’u Burundi, ivyatumye u Burundi bushirwa mu majwi n’u Rwanda ko bufasha abashaka guhungabanya u Rwanda. Umuhari FLN niwo watangaje ko ariwo wakoze ivyo bitero, uciye ku wari umuvugizi wawo majoro Callixte Nsabimana ""SANKARA"". Mu nyuma niho uyo majoro Sankara yahavuye afatwa, amakuru akavuga ko yafatiwe mu birwa vya Comores. Haravuzwe umuhari RNC uyobowe na Jenerali Kayumba Nyamwasa, aho abarwanyi bawo 15 bashikanywe muri sentare ya gisirikare bagirizwa ivyaha bitari bike harimwo gukorana n’igihugu c’amahanga mu ntumbero yo guhungabanya umutekano. Ibihugu vya Uganda n’u Burundi vyaravuzwe ko vyariko bifasha uwu murwi. Haravuzwe kandi ifatwa ry’abahoze ari abategetsi b’umuhari w’inyeshamba FDLR, aribo koroneri Jean Pierre Nsekanabo alias Abega yari ashinzwe igendereza muri uyo muhari, hamwe na Ignace Nkaka alias La Forge Fils Bazeye yari umuvugizi. Bafashwe n’gisirikare ca DR Congo ku mupaka wa Bunagana bavuye muri Uganda mu kwezi kwa 12 umwaka uheze bavuye mu gihugu ca Uganda, bakaba barengukishijwe mu bucamanza ubwa mbere. Muri politike, haravuzwe ivyerekeye Victoire Ingabire yahoze ayoboye umugambwe (Ishyaka) FDU – Inkingi, akaba yarasezeye uwo mugambwe atanguza uwundi yise (Development and Liberty For All), DALFA - Umurinzi. Iyo ngingo yatangaje benshi, aho bamwe bavuze ko agurishije bagenziwe bahoze basangiye kuyobora umugmbwe FDU, abandi nabo bati yaguzwe n’umugambwe uri ku butegetsi, ivyo ahakana. Mu biraba inkino, haravuzwe ihiganwa ry’igikombe c’umupira w’amaguru ca Afrika, aho ibihugu vy’akarere, Tanzania, Kenya, Uganda, Uburundi na Repubulika y’Itwaro Rusangi ya Congo vyashoboye kuronka uburenganzira bw’ukwitabira izo nkino, ariko u Rwanda rukaba rutashobore kuronka ayo mahirwe. Hagati aho, rurishimira ko rwashoboye kwubaka inyubakwa y’agatangaza, Kigali Arena, mu ntumbero yo guteza imbere  umupira w’amaboko (Basketball). Perezida Kagamwe ati: “Ntabwo iyi nyubako twayikoreye kubera ko isa neza gusa canke kuza kuyiraba gusa (…) tukishima, twayikoze kugira ngo ibihangange vy’u Rwanda, vya Afrika muri uyu mukino bishobore kuhitoreza, kuhakinira, kuhatsindira…”. BBC Gahuzamiryango yarabashikirije kandi ibiganiro vyinshi bivuga ku bikorwa n’ubuzima bw’abagore. Umviriza amakuru aramvuye aho hejuru."	https://www.bbc.com/gahuza/50955205
health	Covid: DR Congo iriko yiruka n'umwanya mu kwihutira gucandaga abanyagihugu	"Umuforomakazi Jeanne Dusungu ariko aracandaga Covid-19 uwari we wese aje mw'ihema rya Unicef ryera riri ku bitaro vyo mu karere ka Kivu ya ruguru, i Goma - ariko abaza bo muri ako karere ni bake. Avuga ati:""Hari ibihuha bimwe bimwe biriko birakwiragizwa ko uru rucanco atari rwo, ko ruzotuma tutavyara. Hari abantu biyumvira gutyo."" ""Nguma mbwira abantu ngo baze kwicandagisha - ruragukingira wewe nyene hamwe n'abandi, umuryango wawe hamwe n'igihugu cose."" Ariko mu gihugu ca RD Congo, ica kabiri mu bunini muri Afrika, gifise ubunini busa n'ubungana n'Uburaya bwo mu burengero, bisa n'intambara itoroshe. Abantu 5.000 bonyene ni bo bamaze kwicandagisha ku bantu bashakakungana n'imiliyoni 90. Hanyuma mu gisagara ca Goma, aho gucandaga kwatanguye inyuma yo guceregwa igihe kitari gito, hari amakenga yo kutitaho ico gikorwa. Bisigura ko incanco imiliyoni 1.3 kuzishika imiliyoni 1.7 zatanzwe mu ntango z'ukwezi kwa gatatu biciye mu mugambi wa Covax - umugambi mpuzamakungu wo kuronka incanco ku rugero rumwe - ziriko ziratangwa mu bindi bihugu vya Afrika imbere y'uko ikiringo zategekanirijwe gukoreshwa kirangira mu mpera z'ukwezi kwa gatandatu. Impamvu ni nyinshi: Hari kandi icizere gike muri ico gikorwa no ku mareta hakaba hari abumva ko Covid ari ikintu gito ugereranije n'izindi ngwara zica nka Ebola n'agasama. Ingwara y'agasama yaheruka kwaduka muri RD Congo yahitanye abantu barenga 7.000 -benshi muri bo bari abana, mu gihe Ebola yo iguma igenda igaruka. Kuri bamwe mu bantu baba i Goma, Covid ntigaragara. Claudine w'imyaka 40, akora akazi ko gukubura, avuga ko atarigera abona umuntu ahitanywe n'iyo ngwara, kandi ntayitinya, bitandukanye n'uko abona Ebola. Ku bandi bari muri ico gihugu ca RD Congo ciziziwe n'intambara, hari ibindi vyihuta gukorwa gusumba Covid-19. Gabriel w'imyaka 46 akora akazi ko kwunguruza abantu kw'ikinga agira ati:""Intambara yahitanye abantu benshi gusumba abahitanwa na Covid."" Josue, umunyeshure w'imyaka 23 yahisemwo kutitaho ibivugwa ku mbuga ngurukanabumenyi ahubwo ashira inguvu ziwe mu vyigwa no kurondera akazi. John Remi Bahati w'imyaka 35 atagira akazi avuga ati:""Twarumvise ko Covid-19 ishobora kwica abantu benshi ariko ibibazo bikomeye cane ni umutekano muke hamwe n'ibura ry'akazi kubera tutazi neza nimba n'ejo tuzoba tugihema."" Muri Afrika, ibihugu 42 ku 54 vyaragiye mu mugambi Covax bironswa incanco imiliyoni 18.3 , izababa imiliyoni 8 zikaba ari zo zimaze gukoreshwa. Uwo mugambi ufise intumbero yo gusaranganya incanco za Covid kw'isi hose ku rugero rumwe. Urucanco rwa Oxford-AstraZeneca ni rwo rwatanzwe ku rugero rw'ibice 90% ku mugabane wa Afrika, rukaba rukorerwa mu gihugu c'Ubuhinde. Covax ishaka gucandaga n'imiburiburi ibice 20% vy'abantu baba muri Afrika gushika mu mpera z'umwaka wa 2021, ibice 3% - n'ukuvuga incanco imiliyoni 90 - bikaba bigenewe abakozi bo kwa muganga hamwe n'iyindi migwi igeramigwa n'iyo ngwara gusumba abandi."	https://www.bbc.com/gahuza/amakuru-57071615
entertainment	LONG WAY yaririmbwe na Rist Shimwa Muyizere: umuhungu wa Victoire Ingabira	LONG WAY yaririmbwe na Rist Shimwa Muyizere:  umuhungu wa Victoire Ingabire	https://www.bbc.com/gahuza/amakuru-60365405
sports	Umunonotsi Olivia Breen yashavuriye umutegetsi yamubwiye ko yambara udukariso tugufi cane	"Uyu munonotsi amaze gutsindira imidari y'inzahabu incuro zibiri mu mikino y'abafise ubumuga (Paralympics), Olivia Breen avuga ko yashavuye cane abura n'ico avuga inyuma y'aho abwiriwe ko yokwambara agakabutura ""kabereye gusumba"". Breen w'imyaka 24 avuga ko umutegetsi wo mu gisata kijejwe amahiganwa mu Bwongereza yamubwiye ku wa Mungu ko udukariso yambara ari ""tugufi cane kandi tumugaragaza cane"". Uyu munonotsi yiruka ku metero ngufi akongera agasimba ku ntera ndende (saut en longueur/long-jump) avuga ko yashize ahabona ibi kugira ngo ntibize bishikire n'abandi. Breen ati: ""Ibi vyanshavuje cane kandi si vyiza na gato"". ""Erega tahura ko ata burenganzira bafise bwo kuvuga ku vyo dushobora canke tudashobora kwambara"". Breen yatsindiye umudari w'inzahabu mu mahiganwa ahuza abafise ubumuga kanaka ya ralley (T35-38 4x100m) mu 2015, hamwe no mu 2017 mw'ihiganwa ryo gusimba ku ntera ndende, kandi yamye yambara uducupi tumwe ari mu mwuga wiwe. Yabwiye ikiganiro Woman's Hour ca BBC Radio 4 ati: ""Zimeze nka bikini zigera hejuru"". ""Ndazambaye  mu kiringo c'imyaka icenda, nta ngorane nigeze ngira kandi twategerezwa kwumva ko ata ngorane dufise ku vyo twambaye"". ""Dushaka kwumva ko tubangukiwe uko bishoboka kwose iyo turi mu mahiganwa, ntitwumve ko turemerewe, kandi tutisanzuye"". ""Ni uburenganzira bwacu kwambara uko twiyumva"". Breen - yatsindiye kandi umudari wa bronze mu mikino ya Paralempike yabereye i Londres mu 2012, avuga ko ivyamushikiye vyabaye ahejeje guhiganwa mu gusimba ku ntera ndende i Bedford. Ati: ""Nari mpejeje ihiganwa ryanje ndiko nshimira abategetsi kubona baramfashije bakamba hafi ariho rero uyu mutegetsi yanyegera akambwira ati 'ndashobora kuvugana nawe?' nanje nti ego nta ngorane, hari ikibazo nyabaki'?"". ""Yambwiye ati 'nibaza ko agakariso wambaye kakwerekana cane, nibaza ko ukwiye kuraba ingene wogura agakabutura'. Narabuze ico mvuga, icanjemwo kwabaye kumubaza nti 'uriko urifyinatira?'."" Breen avuga ko abanonotsi b'abagabo/abahungu badashobora gukurikiranwa gutyo canke ngo banegurwe, amaze kwandika ku mbuga hwaniro ivyo yabwiwe, yavuze ko n'abandi banonotsi b'abagore bamubwiye ko na bo nyene bahuye n'ivyo bibazo. Yongera ko ati: ""Nta ngorane nari bwigere numva, ariko ivyabaye ejo vyaranshavuje cane, kandi ndavye inyishu naronse kuri  Instagram na Twitter, vyarabaye no ku bandi bakobwa benshi ndetse n'abanonotsi bakiri bato, kandi ibi bitegerezwa guhinduka"". ""Nibaza ko abantu batubahuka kubishira ahabona kubera batinya, nipfuza ko abantu biyemera bakabishira ahabona kuko ivyabaye si vyo kandi ni ngombwa ko bihagarara"". ""Ibi nzobigeza kure hashoboka, ngomba gutanga ubutumwa kugira ngo mpindure ibintu mu bijanye n'ukwinonora imitsi ku bagore n'abakobwa kugira ngo abantu bareke kuvuga ku vyo dushobora canke tudashobora kwambara"". Uwundi munonotsi w'umwongerezakazi nyene, Amelia Stricker atera ibiremereye (lanceuse de poids/shot putter), avuga ko uyu mutegetsi yavuze aya majambo ""atagira akamaro"" atari akwiye guhagarikira inkino, iciyumviro asangiye na Breen. Ati: ""Egooo, ndavyemera cane"". ""Bakora igikorwa kidasanzwe kandi ndashima ingene badufasha, ariko ntibategerezwa kudutegeka ivyo twambara. Bari ng'aho ku kazi kabo no kudufasha, ariko atari kuvuga ubujambojambo ku vyo twambaye, ntibibaraba"". Umuvugizi w'igisata kijejwe ukwinonora imitsi yavuze ko bazi ico kibazo kandi ko bagiye gukora amatohoza. Ati: ""Ni ngombwa ko abari mu mahiganwa bose bumva ko bagononokewe kugira ngo bashobore guhiganwa neza""."	https://www.bbc.com/gahuza/imikino-57898343
politics	Russia-Ukraine: umugambi wa UK wo kwigisha ingabo za Ukraine watanguye	"Umurwi wa mbere w’ingabo za Ukraine watanguye inyigisho za gisirikare nshasha mu Bwongereza mu ntumbero yo gufasha ico gihugu kurwanya ingabo z’Uburusiya zateye igihugu cabo. Abasirikare ba Ukraine bagera kuri 10.000 nibo bazoronswa izi nyigisho ku birindiro bitandukanye vy’ubushikiranganji bwo kwivuna abansi mu gihugu cose mu mezi make ari imbere. Uyu mugambi uzofasha abitangira igihugu cabo kuronka ubuhinga bukenewe bwo kurwana ku rubuga rw’intambara, nk’uko ubu bushikiranganji bubivuga. Umushikiranganji wo kwivuna abansi Ben Wallace avuga ko iyi yari yo “ntambwe ikurikira” mu twigoro tw’Uwongereza two gufata mu mugongo ingabo za Ukraine. Abasirikare bababa 1050 b’Ubwongereza nibo bahawe iki gikorwa co kwigisha ingabo za Ukraine ku bigo bitandukanye mu gihugu cose – ku birometero birenga 1600 uvuye ku rubuga rw’intambra mu karere ka Donbas mu buseruko bwa Ukraine. Uwu mugambi w’Ubwongereza ufise intumbero yo kwigisha abanya-Ukraine gushika ku 10.000 mu misi 120, ariko “bibaye ngombwa bazokwiyongera”, nk’uko umushikiranganji wo kwivuna abansi abivuga. Ati: ""Turi mu minwe y’abanya -Ukraine. ""Dukoresheje ubuhinga karuhariwe kw’isi bw’igisirikare c’Ubwongereza, tuzofasha Ukraine kunagura igisirikare cayo tubongerereze n’ubushobozi bwo kwivuna mu gihe bariko bararwanira ubwigenge bw’igihugu cabo be n’uburenganzira bwo kwihitiramwo ku vyerekeye kazoza kabo”. Ibi vyigwa bishingiye ku nyigisho shingiro z’igisirikare c’Ubwongereza, harimwo gukoresha ibirwanisho, ubutabazi bwihuta ku rubuga rw’intambara, kwiga akarere, amayeri yo gukizura hamwe n’amategeko ajanye n’intambara ya gisirikare. Ingabo za Ukraine zababa 22.000 ziramaze kwigishwa n’Ubwongereza mu ciswe, Operation Orbital, hagati ya 2015 na 2022. Gushika ubu, Ubwongereza bumaze guha Ukraine imfashanyo ya gisirikare ifise agaciro k’imiriyaridi 2.3 z’amapawundi mu guhangana n’igitero c’Uburusiya, harimwo ibirwanisho birenga 5000 bisambura vya bimodoka ntamenwa (NLAW) hamwe na vya muzinga vyo mu bwoko bwa M270 birasa ibisasu vya rokete vyinshi ica rimwe. Umushikiranganji  Wallace, mu gihe afatwa nk’uwushobora kuba ari imbere mu bazosubirira Boris Johnson nk’umushikiranganji wa mbere n’umukuru w’umugambwe w’aba Convervateurs /Conservative, avuga ko uwuzomusubirira mu kibanza c’umushikiranganji wa mbere w’’Ubwongereza azokenera kwiyemeza gushira uburyo mu gisata co kwivuna abansi. Abanya-Ukraine kandi bariko barahabwa inyigisho zidasanzwe muri Reta Zunze Ubumwe za Amerika. Intwazangabo nkuru nkuru ziriko ziriga ku kigo ca Fort Leavenworth mu ntara ya Kansas, abahinga bakavuga ko inyigisho bahakura zizobaha ubushobozi bwo gutegura urugamba rukomeye rwo kwivuna umwansi ateye igihugu cabo."	https://www.bbc.com/gahuza/articles/cg36xz4y3x0o
politics	Russia ifise umugambi wo kwigarurira ubutaka bwa Ukraine – US	"Uburusiya bufise umugambi wo kwigarurira ubundi butaka bwa Ukraine bukoresheje “amayeri” nk’ayo bwakoresheje mu kwigarurira akarere ka Crimea/Crimée, nk’uko Amerika ibivuga. Yisunze amatohoza ya Amerika, umuvugizi w’Inama nkuru y’igihugu ijejwe umutekano John Kirby avuga ko Uburusiya buriko burategura inzira yo kwigarurira ubutaka. Uturere twa Ukraine tumaze kwigarurirwa dushobora kubamwo amatora ya kamarampaka “y’uruhendo” yo kwegekwa ku Burusiya imbere y’ukwezi kw’icenda, nk’uko abivuga. Uburusiya bwarigaruriye Crimea buyonkoye kuri Ukraine mu 2014 inyuma ya kamarampaka yabonetse cane ko itari yemewe. Kirby yabwiye abanyamakuru ati: ""Turashaka kubisigurira neza abanyagihugu ba Amerika. Nta n’umwe ashobora kwihenda. [Perezida Vladimir Putin w’Uburusiya] ariko arakoresha amayeri yo mu 2014"". Yagiriza Uburusiya gushira intwaro mu minwe y’abategetsi batemewe begamiye ku Burusiya mu burongozi bw’uturere twa Ukraine twigaruriwe, mu ntumbero yo gutegura amatora ya kamarampaka yo kwegukira Uburusiya. Kirby avuga ko ibizoba muri ano matora bishobora gukoreshwa n’Uburusiya mu “kugerageza gusaba ko ubutaka bwa Ukraine bubwegukira”. Uburusiya bwaramaze gushiraho abategetsi b’uturere babwo mu bice vya Ukraine bumaze kwigarurira. Crimea yigaruriwe n’Uburusiya mu 2014 inyuma y’amatora ya kamarampaka yateguwe gihutihuti - amatora amakungu yafashe ko ateye kubiri n’amategeko, aho abatoye bahisemwo kwegukira Uburusiya. Abenshi mu bari bashigikiye Kyiv baranse kuja muri ayo matora kandi n’imyiyamamazo ntiyabaye mu muco. Amatora asa n’ayo mu tundi turere twa Ukraine nta nkeka ko ashobora kuba nk’aya nyene, aho uwo ari we wese yorwanya umugambi wo kwegukira Uburusiya yorwanywa bikomeye. Kirby avuga ko ashize ahabona imigambi y’Uburusiya “kugira ngo isi imenye ko umugambi uvugwa wo kwigarurira ubutaka bwa Ukraine ari ikintu categuwe imbere y’igihe, kandi ko kitemewe n’amategeko”, mbere akaba yavuze ko Amerika n’incuti zayo bizotegerezwa kwihora vuba bwango. Avuga ko mu turere dushobora kwigarurirwa harimwo Kherson, Zaporizhzhia, Donetsk na Luhansk."	https://www.bbc.com/gahuza/articles/c3g86w7llgvo
politics	UK: Abanye-Kenya bariko barashaka kwitwara kubera amabi bakorewe ku bukoloni	"Umugwi w'abanye-Kenya bitwariye reta y'Ubwongereza muri sentare y'agateka ka zina muntu ya Buraya (ECHR) ku mabi bakorewe mu gihe c'ubukoloni. Muri yo harimwo kwibwa amatongo, n'ubu akirimwamwo n'amakompanyi y'icayi. Iyo miryango yemeza ko kunanirwa gutorera inyishu ico kibazo mu gutanga impozamarira bihonyanga amasezerano ya Buraya yerekeye agateka ka zina muntu. Ubushikiranganji bw'imigenderanire bw'Ubwongereza bwabwiye BBC ko ""atari vyiza kuvuga ku rubanza ruri mu matohoza"". Abaserukira imiryango y'aba Talai n'aba Kipsigis, bakomoka mu karere ka Kericho, bavuga ko bagerageje guhura n'umushikiranganji w'Ubwongereza ajejwe imigenderanire Liz Truss mu kwezi kwa gatanu mu 2022 ariko ko batavyemerewe. Umuryango w'aba Talai uvuga ko abawugize birukanywe mu matongo amera mu mitumba ihanamye muri Rift Valley kugira bahashire imirima y'icayi. Aba Talai baragwanije cane  ko abanye-Buraya baza muri ako karere. Mu kubahana, umuntu wese wo muri uwo muryango yatwawe ku nguvu mw'ibohero mu karere kagwiriyemwo imibu n'isazi yitwa tse-tse (mouche tse-tse) kegereye ikiyaga ubu citwa Victoria. Bivugwa ko aho ibintu vyari vyifashe nabi cane ku buryo benshi muri bo bahasize ubuzima, imbanyi z'abagore na zo zaguma zikoroka. Ibitungwa na vyo vyabo vyarahahoneye ku bwinshi. Igihe Kenya yikukira mu 1963, abarokotse baciye bava mw'ibohero basubira ku butaka bwa ba sokuru babo. Ariko ntibigeze babusubirana. Bavuga ko kuva ico gihe baba mu micungararo y'imirima y'icayi ata ruhusha babifitiye. Uwuburanira abareze yabwiye radio BBC igisata ca Focus on Africa ko bashaka ""impozamarira"" muri ako karere ingana na miliyaridi 200 z'amadolari, no ""gusaba imbabazi"" hanyuma hatangure imigenderanire mishasha ifatiye ""ku kwubahana"". Joel Kimutai Bosek agira ati: ""Ayo mabi yatanguye mu 1902 arabandanya gushika 1962."" Yabandanije agira ati: ""Turiko turavuga ivyerekeye gutandukanya imiryango. Abantu bamwe barazimiye ntibasubira kuboneka. Turiko turavuga ivyerekeye guturira amazu, turiko tuvuga ivyerekeye gukura abantu ku butaka bwa ba sokuru babo."" Abaserukira aba Kipsigis n'aba Talai bavuga ko uko kwitwara ari ""intambwe ikomeye"" n'""inyishu ku myaka myinshi yari ihaciye hageragezwa ko hoba umubonano na reta y'Ubwongereza imbona nkubone kugira haboneke inyishu ya kivandimwe"" uhereye mu 2019. Ukwitwara muri ECHR ntibisigura ko iyo sentare izoburanisha urwo rubanza, ariko izofata ingingo ko ishobora kurwakira imbere yo gufata ingingo. Umwe mubakorewe amabi, Kibore Cheruiyot, yari afise imyaka 10 igihe umuryango wiwe wirukanwa ku nguvu, ari kumwe n'abandi bantu bo mu muryango wiwe bimurirwa kure y'aho baba. Agira ati: ""Ubuzima bwari bumeze nabi cane. Narokotse ku bw'Imana. Mwenewacu nta mahirwe yagize. Yakomowe n'inzoka  aca arapfa. Abantu indwi bo mu muryango wanje na bo barapfuye."" Yabandanije avuga ati: ""Hari isazi zitwa tse-tse zarya abantu n'ibikoko, abandi benshi barapfuye."" Ugushingisha urwo rubanza muri ECHR si ubwa mbere ko ivyabashikiye bivugwa ku rwego mpuzamakungu. Mu 2021, abajejwe amatohoza ya ONU/UN baranditse itangazo berekana ""amakenga ku bivugwa vyo kutabazwa no kudatora inyishu ku bakoreye amabi aba Kipsigis n'aba Talai bo mu karere ka Kericho"". Mu nyishu, reta y'Ubwongereza yavuze ko yamaze gusaba ikigongwe ku mugaragaro iranatora inyishu mu 2013 y'ivyasabwa n'abakenya babaye muri ivyo bihe bitoroshe hamwe n'imigumuko y'aba Mau Mau, kuva mu 1952 gushika mu 1963, igihe Kenya yikukira. Ariko abo mu bwoko bw'aba Kipsigis na Talai bemeza ko ivyo reta y'Ubwongereza ivuga muri iyo nyishu, bidasa n'ivyabo. Hagati aho, hari ivyagiriji vyo guhonyanga bikomeye agateka k'abantu bo muri iyo miryango, harimwo ubwicanyi bw'indengera butungane, amabi afatiye ku gitsina, gusinzikaza ubuzima hamwe no gupfunga bidakurikije amategeko hamwe no gutuza abantu mu vyabo. Mu kwezi kwa gatanu uyu mwaka, umugwi w'abanye Kenya barenga 100.000 bo mu bwoko bw'aba Talai barandikiye Prince William  basaba ko haba gusaba imbabazi hamwe n'impozamarira."	https://www.bbc.com/gahuza/articles/c72w2x16045o
politics	Perezida Trump ariyamiriza ijambo 'ry’ ubujuju n’ibitutsi' rya Perezida Rouhani wa Irani	"Perezida Donald Trump wa Amerika ariyamiriza ico yise ""itangazo ry'ubujuju n'ibitutsi"" ryasohowe na Irani inyuma y'aho atangarije ibindi bihano kuri ico gihugu co mu burasirazuba bwo hagati. Bwana Trump yiyamirije ayo majambo aciye ku rubuga rwa Twitter, inyuma y'aho Perezida wa Irani Hassan Rouhani amenyeshereje ko iyo ngingo yerekana ko abakora mu biro vya Maison Blanche (White House) ""bafise ingorane zo mu mutwe"". Bwana Trump avuga ko ayo majambo yerekana ko abategetsi ba Irani ""badatahura ukuri"". Yatangaje ivyo bihano ku munsi wa mbere, avuga ko vyari inyishu ku ""nyifato y'agasotoro"" yerekanywe na Irani. Ivyo bihano vyafatiwe abantu batari bake, cane cane umutegetsi w'ikirenga, Ayatollah Ali Khamenei, yagirizwa na Trump ko ariwe ""atuma ubutegetsi bwa Irani bugira inyifato itabereye"". Amerika ivuga ko Ayatollah Ali Khamenei afise amatungo menshi afasha mu guhemba abasirikare bo mu murwi karuhariwe w'igisirikare ca Irani wa Islamic Revolution Guard Corps (IRCG). Ku ruhande rwiwe, Bwana Rouhani ntatahura igituma Amerika ifatira ibihano umuntu umwe gusa avuga ko yifitiye ""inzu isanzwe n'ikibanza c'ugusengeramwo"", akavuga ko ivyo bihano ""biteye isoni kandi bifatiye ku bujuju"". Avuga kandi ko Amerika ibesha iyo iriko ivuga ko yipfuza ibiganiro. Ariko Bwana Trump avuga ko Irani izi neza ko gushika ubu Amerika ariyo ya mbere ikomeye gisirikare kw'isi. Yongeyeko ati: ""Igitero ico ari co cose ca Irani ku nyungu za Amerika kizokwishurwa hakoreshejwe inguvu nyinshi kandi zirenze"". ""Rimwe na rimwe, inguvu zirenze bishobora kuvuga ko igihugu gishobora gufutwa"". Hampande ya Ayatollah Khamenei, hari n'abakuru mu gisirikare bashika umunani, hamwe n'umushikiranganji w'imigenderanire wa Irani, Mohammad Javad Zarif, nabo bashobora gufatirwa ibihano. Ukutumvikana hagati y'ivyo bihugu vyompi kwatanguye mu kwezi kwa gatanu kw'umwaka uheze wa 2018, igihe Trump yivumbura mu masezerano yo mu mwaka wa 2015 hagati ya Irani n'ibihugu bitandatu vya rutura, ku vyerekeye umugambi wayo w'uguhingura ibirwanisho vy'ubumara. Ibintu vyagiye kwunyuka kuva mu ndwi ziheze, cane cane kuva aho Irani irasiye indege (drone) ya Amerika mu ndwi iheze, ivuga ko yari yavogereye ikirere cayo, ivyo Amerika yiyamirije ivuga ko drone yayo yari mu kirere mpuzamakungu. Bwana Trump abandanya avuga ko afise ishaka ryo gutangura ibiganiro na Irani kugira habe ayandi masezerano mashasha yotuma Irani yemera guheba umugambi wayo w'uguhingura ibirwanisho vy'ubumara, be n'ico yise ibikorwa vy' ""agakengere"" mu karere k'uburasirazuba bwo hagati. Avuga ati: ""Niba batabishaka, naho nyene nta ngorane. Ariko twipfuza ko twoganira. Ariko kandi vy'ukuri, boshaka boza vuba""."	https://www.bbc.com/gahuza/amakuru-48769209
politics	US: Inyabwonko z'ibisata vy'ikigegan'ubudandaji vyatewe n'imigera yo ku mbuga ngurukanabumenyi	"Reta Zunze Ubumwe za Amerika zasohoye itegeko ridasanzwe inyuma y'aho inyabwonko z'ibisata vy'ikigega n'ubudandaji ziterewe n'imigera yo ku mbuga ngurukanabumenyi. Inzego zose za gisivire za reta zategetswe kuva ku rubuga rwa SolarWinds Orion, uburyo bwo gufatanya inyabwonko bwatewe n'iyi migera. Amerika ntiratangaza abakoze ubu busuma. Ibi bibaye inyuma y'ikiringo kiri musi y'indwi imwe gusa ikigo FireEye  kijejwe gucungera umutekano w'inyabwonko gitangaje ko ubuhinga bwaco bwo gufata ubusuma bukorerwa ku mbuga ngurukanabumenyi bwibwe. Muri iri tegeko, ikigo kijejwe kurwanya ubusuma bukorerwa ku mbuga ngurukanabumenyi (CISA) kivuga ko ubu busuma bw'ubu bushobora guhungabanya inyabwonko zikoreshwa n'ibisata vya reta. Ikompanyi SolarWinds, ari nayo yakoze ubu buhinga, yacishije ubutumwa ku rubuga rwa Twitter ihamagarira abakoresha uburyo bwa Orion kubushira ku gihe (update) vyihuta kugira ngo ntibahave bagira ibibazo. FireEye yaratangaje ko yashoboye kubona ""umugambi mubi"" watanguye mu ntango z'uno mwaka wo kwinjirira inyabwonko, zaba izo abikorera utwabo canke iza reta, hakoreshejwe iyi migera muri ubu buhinga. Iyi kompanyi, ivuga ko mu mbuga zari zigeramiwe harimwo urubuga rwa SolarWinds Orion, ibi bigaha akaryo abakoze ubu busuma gushobora kwinjira mu nyabwonko zatewe kandi  bari kure. Yongerako y'uko vyabonetse neza ko ibi bikorwa ari ivyo ku rwego rwo hejuru kandi bishigikiwe n'amareta kanaka y'ibihugu. Abantu batatu bari mu batoye ubu busuma babwiye itororokanirizo ry'amakuru Reuters ko Uburusiya ari bwo buzwi ko bwakoze ibi bitero ku nyabwonko za Amerika. Mw'itangazo ryacishijwe ku rubuga rwa Facebook, ubushikiranganji bw'imigenderanire y'Uburusiya burahakana ibi bivugwa kuri iki gihugu, bukavuga ko ""bidafise ishingiro""."	https://www.bbc.com/gahuza/amakuru-55302436
politics	Intambara yo muri Ukraine: Putin asabwa kuja mu biganiro 'amaso mu yandi' na Zelensky	"Abakuru b'igihugu vy'Ubufaransa n'Ubudagi  basavye Perezida Vladimir Putin w'Uburusiya kuja mu biganiro ""amaso mu yandi kandi ashimitse"", n'umukuru w'igihugu ca Ukraine, nk'uko bivugwa n'ibiro vy'umukuru wa reta y'Ubudagi. Emmanuel Macron, umukuru w'igihugu  c'Ubufaransa, hamwe na Olaf Scholz umukuru wa reta y'Ubudagi (Chancelier/Chancellor) bavuganye na Perezida Putin kuri terefone mu kiringo c'iminota 80. Aba bategetsi babiri ""bashimangiye ko ari ngombwa ko intambara ihagarara vuba bwango kandi ko ingabo z'Uburusiya zitahukanwa"", nk'uko bivugwa n'ibiro vy'umukuru wa reta y'Ubudagi. Nk'uko bivugwa na Kremlin (ibiro vy'umukuru w'igihugu c'Uburusiya), Perezida Putin yababwiye ko Moscou yiteguriye gusubira mu biganiro na Kyiv. Ntivuga ariko ko ibiganiro amaso mu yandi bishoboka hagati ya Perezida Putin na mugenziwe wa Ukraine, Volodymyr Zelensky. Imbere y'aha, Perezida Zelensky yari yavuze ko ata shaka afise ryo kuja mu biganiro, ariko akavuga ko ari vyo bishobora kuba inzira nyyo yo kurangira intambara. Intumwa z'Uburusiya n'iza Ukraine ziramaze kubonana incuro zitari nke amaso mu yandi canke bari kure na kure  kuva Uburusiya butanguye igitero ku wa 24 Ruhuhuma (2), ariko utu twigoro twahavuye duhagarara. Ubufaransa n'Ubudagi kandi vyasavye Putin kurekura abarwanyi ba Ukraine 2500 bafashwe mpiri ku rugamba bakagirwa imbohe z'intambara kuri rwa ruganda rw'ivyuma rwa  Azovstal i Mariupol. Uru ruganda runini rwabaye agace ka nyuma k'isekaniro muri ico gisagara kiri ku nkengera y'inyanja, camaze igihe cose gicucagirwa amabombe y'urutavanako n'ingabo z'Uburusiya ubu kikaba ari umusaka. Mu ntango za kuno kwezi, abategetsi ba Moscou bavuze ko abarwanyi ba nyuma bariko barwanira uru ruganda bamanitse amaboko, mu gihe Perezida Zelensky avuga ko bahawe uruhusha rwo kuhava. Uburusiya bwari bwavuze ko abarenga 900 muri abo barwanyi batwawe mw'ibohero ryuguruwe rya Olenivka, ikigwati kiri mu karere kari mu minwe y'Uburusiya muri Donesk. Bakeya muri bo bakomeretse cane batwawe mu bitaro mu gisagara ca Novoazovsk, muri Donesk nyene. Ukraine yizeye ko bazorekurwa mu mugambi wo guhanahana impfungwa - ariko Uburusiya ntiburavyemeza. Bamwe mu bashingamateka bavuga ko aba barwanyi bakwiye kurengutswa mu bucamanza canke mbere bakanyongwa. Muri ico kiganiro nyene, aba bategetasi b'Ubufaransa n'Ubudagi basavye kandi Putin kwugurura ikivuko ca Odesa muri Ukraine cugawe n'Uburusiya, kugira ngo intete zishobore gushorwa hanze. Kremlin ivuga ko Perezida Putin yemeye ko agiye kuraba icokorwa, kugira ngo ntihahave haba ikibazo c'imfungurwa kw'isi - ariko akaba yasavye Uburengero ko bwokuraho ibihano bwafatiye igihugu ciwe. Uburusiya kandi bwagabishije Ubufaransa n'Ubudagi ku ngendo yavyo yo kwongereza ibirwanisho biha Ukraine, akavuga ko bishobora gutuma indyane ziyongera kandi zikamara igihe kirekire. Abategetsi ba Ukraina bavuga ko intambara zibandanya mu mabarabara y'igisagara ca Severodonetsk kiri mu buseruko, akarere ko hirya cane mu buseruko kakiri mu minwe ya Ukraine. Buramatari w'intara ya Luhansk, Serhiy Haidai, avuga ko Abarusiya babandanya bacucagira amabombe ico gisagara, n'aho ingabo zabo zahatakarije ibitari bike. Ku wa gatanu, abategetsi bavuze ko bibiri vya bitatu vyaco vyagoswe n'ingabo z'Uburusiya. Buramatari Haidai yamenyesheje ko ingabo za Ukraine zashobora kuva muri Severodonetsk, mu kuvuga ati: ""Birashoboka ko biba ngombwa ko bavayo kugira ngo ntibahave bugaranirwayo"". Avugana na BBC ejo ku wa gatandatu, umushikiranganji wa mbere wa Ukraine, Denys Shmyhal yavuze ko igitero c'Uburusiya ku gihugu ciwe cabomoye ibirometero 25.000 vy'amabarabara, ibiraro bitari bike, hamwe n'ibibuga vy'indege 12. Ibigo birenga 100 vy'amashure, amavuriro arenga 500, hamwe n'amahinguriro 200, navyo nyene vyaratikiye canke birononwa, nk'uko abivuga. Asaba ko Uburusiya bwotegekwa kuriha ivyo ""bwasambuye"", akavuga ko amatungo y'Uburusiya yafashwe yorungikwa muri Ukraine kugira ngo akoreshwe mu bikorwa vyo gusanura igihugu."	https://www.bbc.com/gahuza/amakuru-61622457
health	UNICEF yatse DR Congo inkingo umuriyoni 1.3 za Covid kugira ntizite igihe	Ishami rya ONU ryitaho abana kw'isi, UNICEF, rigiye gusubira kugaburira ibindi bihugu doze zirenga umuriyoni za Covid zari zigenewe Repubulika y'Intwaro Rusangi ya Congo kugira ngo ntizihave zirenza itariki ntarengwa. Izi ncanco zari zatanzwe mu mugambi mpuzamakungu wa Covax, zizorangiza igihe cazo ku wa 24 z'ukwa gatandatu, nk'uko UNICEF ibivuga. Hafi doze imiliyoni 1.3 kuri miliyoni 1.7 zigiye guhabwa ibindi bihugu harimwo Senegal, Amazinga ya Comores, Ghana na Angola. Repubulika y'Intwaro Rusangi ya Congo yaratevye gutanguza isekeza ryo gutanga incanco za AstraZeneca yari yaronse mu kwa gatatu kubera impungenge z'uko zishobora gutera ivura ry'amaraso. Yagiye gutangura iri sekeza ryo gucandaga ku wa 19 z'uku kwa kane ariko abantu 1.265 ni bo bonyene bamaze guhabwa uru rucanco.	https://www.bbc.com/gahuza/amakuru-56911850
health	Celine Dion yatangaje ko afise ingwara idakira	"Uyu muririnvyikazi avanze akabira k’Ubufaransa na Canada, yabwiye abakunzi biwe bagera ku miliyoni 5.2 bamukwirikira ku rubuga rwa Instagram ivy’iyo ngwara yiwe imutuma adashobora kugenzura ikoreshwa ry’imitsi yiwe, aho ishobora kwidadarika canke ikanyiganyiga. Iyi ngwara kandi ituma adashobora gutambuka neza canke kuririrmba, ivyo bikaba vyateye ikibazo c’uko atakigiye mu biteramo yari yarateganije ku mugabane wa Bulaya mu mwaka uza. Celine Dion avuga ko amaze ‘igihe kire kire anigana n’ingwara’. Uyu mugore w’imyaka 54 agira ati: ""Kandi bisigaye bigoye kuri jewe guhangana n’ ibibazo mfise canke kuvuga ivyo naciyemwo vyose."" Yongeye ko ‘yasuzumwe ingwara ituma imitsi yiwe nsozabwenge idakora nk’uko bisanzwe, ari nayo bita ‘stiff person syndrome’, ifata abantu ku rugero rutari hejuru y’umwe kuri miliyoni  (0.0001%) Avuga ko iyo ngwara yiwe imutera ibibazo igihe ariko aratambuka kandi itamukundira gukoresha imirya y’umuhogo kugirango aririmbe nk’uko yamye. Ati: ""Birambabaza kubabwira ko ibi bisobanura ko ntakije mu biteramo nari narateganije kuva mu kwezi kwa kabiri”. Mu 2014, Celine Dion, ari nawe yatahanye agashimwe ka Oscar ku ndirimbo ‘My Heart Will Go On’ yabaye inziza gusumba izindi, yavuze ko agiye kuba arahagaritse umwuga wiwe wo kuririmba mu gihe atamenyesheje iherezo, kugirango yiteho umugabo wiwe Rene Angelil yari afise ingwara ya Cancer N’ubwo yasubiye muri ivyo biteramwo inyuma y’umwaka, yasubiye guhagarika uwo mwuga wiwe wo kuririmba mu 2016, inyuma y’urupfu rwa Angelil hamwe na musazawe Daniel Dion. Yasubiye kuboneka muri studio mu 2019, igihe yakorana na Sia, Sam Smith na David Guetta album bise ‘Courage’. Uyu mu ‘star’ yayishigikije ibiteramo hirya no hino kw’isi igihe yasohoka, vyinshi muri vyo bikaba vyarasivye kubera ikiza ca Covid-19. Vyabaye ngombwa n’uyu mwaka nyene, kwimurira ku yandi masango ivyo biteramo, inyuma yo guhura n’iyo ngwara itera imitsi yiwe kwinyiganyiza, yanatumye adasubira ku gihe muri Las Vegas aho asanzwe aba. Kuri uyu wa kane, Dion yaremesheje abafana biwe ababwira ko afise ‘umugwi mwiza w’abaganga bariko barakorana' kugirango bamufashe gutora mitende, mu gihe  n’abana biwe bariko baramufasha bamutera intege’. Uyu muririnvyikazi avuga ko atari bwumve ko hageze kuvuga ivy’iyi ngwara yiwe kugeza ubu. Yagize ati: “ndiko ndakorana n’umugwi w’abanonotsi uriko uranfasha kugirango ndabe ko noshobora gusubira kuronka utuguvu two kuriririmba, ariko ndababwiye ko bitari vyoroshe”. Avuga ko ikintu conyene azi mu buzima ari ukuririrmba, ko ata wundi murimo yigeze akora kandi ko arivyo akunda gusumba ikintu ico arico cose. Ati: “Ndabakumbuye cane, ndakumbuye kubabona mwese no kubateramisha.” Yongeye ko yama yitanga 100% igihe aba aremesha igiteramo ariko ngo iki gihe ivyo ntashobora kubikora muri kino gihe kubera ingwara yiwe. Ntiyabaye agishobora kumira amosozi igihe yasezera abafana, abashimira ku buryo bamufata mu mugongo, ababwira ko igisigaye ubu ari ukwitaho ubuzima bwiwe, kandi yizeye ko ‘azotera yoroherwa’. SPS ni ingwara idakunze kuboneka, kandi benshi badatahura. Nk’uko bivugwa n’ikigo the National Institute for Neurological Disorders, irangwa n’imitsi yidadarika canke ikijugumiza mu buryo umugwayi adashobora kugenzura, haba mu gice c’umutumba canke mu ngingo z’amaguru n’amaboko. Mu bindi bimenyetso umugwayi agira harimwo kutihanganira urwamo, gukorwako, canke ikindi gishobora kuvyura amarangamutima y’umugwayi, ibi vyose bigashobora gutuma imitsi yiwe itangura kunyiganyiga bitavuye ku bushake bwiwe. Iyi ngwara irangwa n’uko umugwayi ahagarara canke yicara adatumbereye mu buryo busanzwe, nk’akarorero atunye igongo, canke imitsi yiwe ikaguma akamera nk’uwatetagaye. Abantu bafise iyo ngwara ya SPS, bashobora kunanirwa gutambuka canke kwiyunguruza ukundi, canke bagatinya kuva mu nzu ngo baje mw’ibarabara ahari urwamo, nk’amahoni y’imidokari, bishobora gutuma umuntu aca afatwa no kunyeganyega agatemba. Abenshi mu bafise SPS bakunda kugwa hasi, kandi kubera badafse ubushobozi bwo kwiramira, barashobora gukomereka cane. N’ubwo SPS ata muti ifise, hariho ibifasha umurwayi - harimwo imiti ipfupfahaza ikibazo co kugabanya umwitwarariko, abantu bakagira imitsi yorohewe – bigatuma iyo ngwara idatera ikara."	https://www.bbc.com/gahuza/articles/c5154qzxv6po
business	Ntahokatarondererwa: Ornella Uwimana yize ivyo kuvura kuri kaminuza ariko akora intebe mu mapine	"Umwigeme Ornella Uwimana yahejeje ivyigwa vy'amagara y'abantu muri kaminuza mu 2020 ubu akaba akora akazi ko gukora intebe mu mapine. Intebe za mbere yazikoze mu 2016 akiri ku ntebe y'ishure, umuvyeyi wiwe aca arazimugurira kugira amutere intege. Agira ati:""Naguze amapine umunani ku bihumbi mirongo ine, hanyuma nca ndayakoramwo intebe. ""Mu kuntera intege, umuvyeyi wanje arazishima aca arazingurira azishira kw'ibaraza"" Ornella avuga ko akunda kwiyigisha gukora ibintu bitandukanye kuri YouTube. Ahejeje kaminuza mu gisata c'ivy'amagara y'abantu ""Sante Publique"" mu 2020, ivyo gukora intebe mu mapine yaciye abigira umwuga. Avuga ko abona ko amaze gutera imbere ugereranije n'aho yatanguriye. Agira ati: ""Natanguye nkorera muhira ariko ubu narakotesheje ikibanza nkoreramwo ndiha ku kwezi. ""Nkoresha abakozi batatu baza buri musi, n'abandi bane baza igihe mba ndabakeneye."" Gushika ubu avuga ko yoba ageze ku mutahe wa miliyoni zine z'amarundi. Ornella Uwimana ahanura urwaruka kwubahuka gukora ico ari co cose rubona gishobora kuruteza imbere. Avuga ko hari benshi bagaya akazi canke ntibashiruke umwete wo kugakora. Ati: ""Hari abambona ndiko ndahiga amapine bagatangara. Bakanayanyima nkarinda guca ku bafundi b'imodoka ""Hari n'abantwenga bambonye ndiko ndatobora amapine kandi baheruka nari nagiye gusigisha inzara. ""Ubu ariko batanguye gutahura kuko babona ntanguye gutera imbere. Uburundi buherutse gushinga umugambi wa PAEEJ (Programme d'Autonomisation Economique et d'Emploi des Jeunes Diplômés), werekeye urwaruka ruhejeje amashure kugira rwishingire imigambi yo gukora. Uwo mugambi reta yawuhaye imiriyaridi 48 z'amafaranga y'amarundi. Ariko n'ubu hari abacibaza uruhara nyarwo rwa PAEEJ, mu gihe abandi bafise amakenga ko bashobora gufasha koko urwaruka kwigenga mu butunzi rukareka kuzera inze."	https://www.bbc.com/gahuza/amakuru-60988470
health	Burundi – Covid: Incanco z’iki niba leta itazihimiriza?...Impari ku ngingo ya reta	"Ingingo ya reta y'Uburundi yo kwemera kuronswa incanco za Covid-19 ariko itazohimiriza abantu kwicandagisha irabonwa ugutandukanye mu benegihugu. Bamwe bagaragaza ko bari kumwe na reta y'Uburundi kuri iyi ngingo igihe abandi babona ko ataco bimaze kuba reta yemera kuronswa incanco idafise umugambi kuri zo. Izo ncanco ntizirashika mu Burundi. Abategetsi bajejwe amagara y'abantu bamenyesha ko poritike ya reta ihari kuri iki kiza ari ukugipima, kuvura abakirwaye no guhimiriza abantu kucirinda, ariko ko ivyo kwicandagisha bitarimwo. Reta ariko ubu yugururiye imiryango incanco ishobora kuronswa na Banki y'isi kugira ngo ""uwuzoshaka ariwe azokwicandagisha"", nk'uko umushikiranganji w'amagara y'abantu yabivuze. Gushika ubu reta y'Uburundi ntishigikiye ivyo gucandaga Covid nk'uko vyumvikana mu mvugo z'abategetsi, ibi vyongereza amadidane mu benegihugu batari bake ku bushobozi bw'incanco za Covid zemejwe n'abahinga. Ingingo yo kwemera kuronswa incanco ariko reta ntizihimirize abenegihugu benshi bayivuzeko ibitandukanye ku rubuga rwa Facebook rwacu. Bimwe bimwe ni ibi ngaha: Japhet Céle Abafash iy ngingo bubahwe baciye ubwenge. Icambere hari igihe bokwanka bagasanga bahomvye uruncanco rumeze neza. Ku rundi ruhande hari igihe bokwemera bagasanga bemeye ibitwicira ubuzima. Rero ndakunze ukuntu batabaye nk'imbata imenya ko imize ikintu kitarika aruko camaze gushika mu muhogo. Umurundi wese ahari afate kamwe ndaje kuriha kuko kirazira kwigerezako Fabien Ndayizeye Novuga ko biteye isoni kuri Leta Mvyeyi    !Wemere ko bakuzanira urucanco,hanyuma ngo sinzosaba abantu banje kwicandagisha?Quelle irresponsabilité !!!Hari amaleta yemeye neza izo ncanco,kandi n'abakuru b'ibihugu bakaziterwa.Hako basesaguza Banque mondiale ng'izane incanco batazozikoresha,nibazihe abazikeneye bareke kwigenza nk'abariko bakina comédie !!! Stany Barutwanayo Ni vyiza kubanza kuraba uko ziriko zirakora, bongere basuzume neza ko izo batuzaniye arizo bariko baha ab'iwabo. Kuko urazi ko abazungu ata rukundo bafitiye Africa Mubindi Wirabura Urugendo rwa samia suluha hasaan biragaragay ko yaratumw kur mugnzi w ko ategerezw kwemeer icanco bitabay ivy tanzania ikugara frontiere nibivayo vyos. Imana idutabare 666 iratanguy Etienne Nsanzamahoro Kuzaruntera bizabasaba kubanza kumboha naho ubundiho mbona abazungu ivyo bateguye bagira babishikeko, ndashimiye indongozi zacu kuba ruziteza uwushatse none ko bobo batavyiteza ?? Harakaza Jackson Twee tumaza kwa applying covid vaccine knd na appointment twayihawee buja Banabimana Balthazar Uko bemeye kuzitora ninako bazohatara abantu kuziteza. Gusa ntaho woshobora gukwepera umuzungu ntanahamwe. Abashatse kubigerageza urabona kobahise basezera isi vyihuse, Kandi bose urabona kobapfuye impfu zimwe bose imitima yarahagaze Magufuri, Peter. Abo nibo bagabo Africa yarisigaranye Kizigenza Tuyishime Putin Abarundi bakwiye kuva mu bintu bidasobanutse nk' Abana batoya none bumva bazakiriye ngo zimare iki? mu gihe badakingira abanyagihugu babo. Sibori Callixte Ubarundi ndabemera cyane bameze kakagasimba gakandagira kumviriza ngo ntawamenya isi yarashaje! (Chameleon zubahwe kweli) Ntirushwa Samuel Nibindi byose bazabyemera kuko basa nabatazi ibyo barimo nimagufuri wabashukaga Egide Nzambi Abazungu bakumbuye KO tubiyamiriza ndabibona. Burya ministre wacu yarengewe ndabibona, abanegihugu tuvire hasi rimwe tumushigikikize imyigaragamvyo, bagira batumarishe incanco! Mutabazi Fabrice Burya ngo twarikukiy?iki sikimenyetso ko tukiri mubukoroni!nimba reta itegekwa gutanga inkingo nayo ubwayo ifiseko amakenga ikemera kubera indonk zamadorari twikukiy gut?utigaba ntiyigaburira nuguca bugufi umuzungu aducinyiz!ntabugabo kuwushonj kabisa! Frederic Niyonsaba La nuit porte conseil !burya gufata icemezo wihuse,hari Aho usanga waguye mw'ikosa.reka abazikeneye cane babanze bazifate kuko igihe uburundi bwafatiye ingingo KO abenegihugu Bose bicandagisha,izoba campagne de vaccination de cinq jours gusa Aho abandi biriko bitwara imisi myinshi kuko ntabenshi bazoba bakizikeneye. Muhirwa Gitambwe Chimpesh Reta y'Uburundi ifise ubwenge burenze pe. Ndashimye kuba bafashe ingingo nkiyo yo kudasaba abantu kwicandagisha. Uwubishaka agende, uwutabishaka areke! Théo Walcott Kabirigi Niyonkuru Umuvyeyi wacu Suhulu yararutewe ejo urumva natwe abana ntitwogambararira umuvyeyi !!!Tanzania iradufise muminwe !!! Rémy Citegetse Bizoteb biba itegeko.kuko bazoc bavug ngo service kanak ntuzokwijir uterekany ko wicandagishije.munyum batangur gufat ab muri bus.bizob vyaheze kuba itegeko.muzob mumbwira Salvatore Ndi Ne Non yazisabiy iki ? Ziz ziborre ngaho munyuma baj kuzita baturir kand hariho ibihugu bizikeney haricihishij inyuma Leta yingomber irya mfashanyo gusa yamadolari 78 million !!! EL Chebazz Nkimara kubona Tanzania izifashe nahise mbona ko hasigaye U Burundi... Erega ntiwarwanya gahunda yi isi.."	https://www.bbc.com/gahuza/58025639
politics	Ukraine - Russia: Abasirikare 10.000 ba Ukraine bamaze kwicwa, Kyiv niko ivuga	Ukraine ivuga ko ingabo zababa 10.000 z’igisirikare cayo bamaze gupfira muri ino ntambara kuva igitero c’Uburusiya gitanguye mu mpera z’ukwa kabiri. Umuhanuzi w’umukuru w’igihugu  Oleksiy Arestovych yatangaje ibi mu kiganiro cacishijwe ku mbuga hwaniro, igihe yari abajijwe igitigiri c’abasirikare Ukraine imaze gutakaza mu misi 100 ya mbere y’intambara – ni ukuvuga, gushika ku wa 03 Ruheshi (6). Ukraine ivuga ko itakaza hafi abasirikare 100 bari ku rugamba buri musi, abandi baharurwa mu majana nabo bagakomereka. Arestovych avuga ko abo Uburusiya bumaze gukataza bobo barenga kure n’iyo incuro zitari nke. Reta ya Ukraine ivuga ko ingabo z’Uburusiya zirenga 30.000 zimaze gupfa, ariko ibitigiri ngereranyo bitangwa n’igendereza ry’Ubwongereza biri hasi – abarenga 15.000. Intambara yose ya Afghanistan yo kuva mu 1979 gushika 1989 yahitanye ingabo z’icahoze ari Reta zunze Ubumwe z’abasoviyeti zababa 15.000. Abategetsi b’Uburusiya ntibaratanga igitigiri nyaco ico ari co cose ku vyerekeye n’abo bamaze gutakariza muri iyi ntambara ya Ukraine kuva ku wa 25 Ntwarante (3), aho bavuze ko abasirikare n’intwazangabo 1351 ari bo bari bamaze gupfa. Igisata ca BBC gikoresha ururimi rw’ikirusiya cemeza ko abasirikare b’Uburusiya 3502 bapfuye – ariko aba bakaba ari babamenyekanye kandi bahamwe mu matongo y’abapfuye. Perezida Joe Biden wa Reta Zunze Ubumwe za Amerika avuga ko mugenziwe wa Ukraine Volodymyr Zelensky  atashatse kwumvira Amerika igiye yariko igabisha ko Uburusiya bwariko butegura igitero ku gihugu ciwe. Mw’ijambo yashikirije mu gihe yari mu gikorwa co kegeranya uburyo ejo ku wa gatanu, afatira ku mburi z’uko Uburusiya bwoba bwariko butegura igitero, Biden yavuze ati: “Ndazi ko abantu benshi bibaza ko nariko ndashikuza”. “Ariko nari nzi ko dufise amakuru yose yavyerekana”. Yongera ko y’uko ata nkeka zari zihari ko umukuru w’igihugu c’Uburusiya Vladimir Putin yariko atera “aja ku mupaka” ariko “Zelensky ntiyashatse kuvyumva, co kimwe n’abanyagihugu benshi”. “Ndatahura igituma batashatse kuvyumva, ariko yarinjiye”. Amerika yatanguye kugabisha ko Uburusiya bwariko butegura igitero kuri Ukraine imisi itari mike imbere y’uko Putin atangaza “igikorwa kidasanzwe” kuri iki gihugu ku wa 24 Ruhuruma (2) . Izi mburi zafashwe nk’ugushikuza mbere ziranegurwa bikomeye n’ibihugu bimwe bimwe vy’incuti za Amerika i Bulaya, vyafashe ico gihe ko Amerika yariko irashikuza. Kuva iyi ntambara itanguye, Uburusiya buramaze kwigarurira ibisagara bikeya, ubu ikaba yashize inguvu zose mu buseruko aho iriko irondera kwigarurira intara za Luhansk na Donesk ziri mu karere ka Donbas. Ubushikiranganji bwo kwivuna abansi bw’Ubwongereza buvuga ko igisagara ca Severodonetsk kiriko kiberamwo intambara z’urutavanako. Buvuga ko bisa n’uko impande zompi ziriko ziratakaza igitigiri kinini c’ingabo muri izi ntambara zikomeye zibera ku mabarabara y’ico gisagara. Hagati aho, ubu bushikiranganji buvuga ko ingabo z’Uburusiya ata ntambwe ziratere utera uja mu bumanuko bw’iki gisagara. Buvuga kandi ko Uburusiya buriko buregeranya invugu zo hasi no mu kirere kugira ngo bushobore gucuvya burundu ingabo za Ukraine. Mu buseruko bwa Ukraine, itsinzi ku rugamba ibandanya ironkwa n’uwufise ibikoho binini binini. Ni vya muzinga n’ibindi birasa ibisasu kure – bishobora gutera ibirindiro vy’umwansi. Iyi ni intambara – bisa nk’aho – Uburusiya ari bwo bworohewe ubu. Umwe mu bategetsi bo hejuru mu gisata c’umutekano yabwiye ikinyamakuru co mu Bwongereza, Guardian ko uruhande rwiwe ubu ruriko ruraherezwa n’amasasu. Vadym Skibitsky avuga ko abarusiya ubu basumvya ibikoresho abanya Ukraine incuro kuva kuri cumi gushika kuri cumi na zitanu, ko rero ingabo za Ukraine zikeneye vuba bwango ibindi bikoresho. Hari vyinshi bimaze kwemerwa – cane cane vya muzinga bigezweho vyo mu bwoko bwa HIMAR na M270 vyo muri Amerika no mu Bwongereza – ibi bikaba ari ntahusha. Ariko ntibirashika ku rubuga rw’intambara  igenda iba nabi. Bimwe mu bisagara biherutse kwigarurirwa n’ingabo z’Uburusiya harimwo Mariupol, igisagara kiri ku nkengera y’inyanja mu bumanuko bushira ubuseruko bwa Ukraine, ubu kikavugwa ko gishobora kwadukamwo ikiza ca cholera, nk’uko bivugwa n’ubushikiranganji bwo kwivuna abansi bw’Ubwongereza. Inyubakwa hafi zose zo muri iki gisagara zarononekaye canke zirasenyurwa, amazi akaba yavanganye n’imyanda iva mu tuzu twa surwumwe nk’uko bivugwa n’ishirahamwe ONU. Iki kiza caribonekeje i Mariupol imbere y’aha, kandi abarwayi bakaba baribonekeje irya n’ino mu kwezi guheze. Umukuru w’igisagara wo ku ruhande rwa Ukraine, Vadym Boychenko, yabwiye BBC ko “cholera, amacinya n’izindi ndwara zandukira zamaze gushika mu gisagara”, kandi ko cugawe kugira ngo ntihaduke akaranda gakomeye. Aya makuru ntashobora guhinyuzwa na BBC, mbere umukuru w’iki gisagara yagenywe n’Uburusiya avuga ko ibipimo vyama bikorwa igihe cose kandi ko ata muntu n’umwe arwaye cholera arigera aboneka.	https://www.bbc.com/gahuza/articles/c517jkwnk8zo
entertainment	Africa mu mafoto meza y'indwi duhejeje: 8-14 Ndamukiza 2022	Amwe mu mafoto meza yo muri Afrika n'ahandi: Amafoto yose afitiwe uruhusha	https://www.bbc.com/gahuza/amakuru-61119138
entertainment	Umuririmvyi w'Umurundi Kidum ngo yabwiwe ko atemerewe kuririmbira mu Rwanda	"Umuririmvyi w'Umurundi rurangiranwa mu karere k'ubuseruko bwa Afrika, Jean Pierre Nimbona azwi cane nka Kidum, yabwiye BBC ko yabujijwe kuremesha ibiteramo mu Rwanda. Kidum yategerezwa kuririmba mu giteramo Kigali Jazz Junction itariki 27/09/2019 ari kumwe n'abandi baririmvyi nka Johnny Drille wo muri Nigeria. Ariko ku buryo atari yiteze ngo yabwiwe ko atacemerewe kuririmba muri ico giteramo. BBC yegereye Kidum tumubaza icatumye abuzwa kuja muri ico giteramo kandi amatangazo yaco hamwe n'amatike vyari bimaze gusohoka. Kidum yagize ati: ""Nta mpamvu n'imwe nabwiwe. Abateguye igiteramo bambwiye ko ubuyobozi bwa Kigali bwababwiye ko ntemerewe kuja muri ico giteramo. ""Nta ngorane nari bwagire mu Rwanda, itariki zitandatu nariyo, kiretse mu kwezi kwa 12 aho nari mvuye mu Burundi, umuntu aravuga ati sinshobora kuririmba. Ariko nta kindi gihe vyari bwashike."" Kidum ari mu baririmvyi rurangiranwa mu karere k'ubuseruko bwa Afrika, akaba amaze imyaka irenga 20 aremesha ibiteramo mu bihugu vy'ako karere agendera buri mwaka. Yabandanije agira ati: ""Mu Rwanda ndahinjira nk'uwugiye muhira, nta visa, nta ruhusha ikintu kimwe bambaza gusa ni aho nshikira."" BBC yashatse kumenya ico abatumiye Kidum bavuga, atubwira ko bobo bakiriko baringinga ubuyobozi bwa Kigali ngo barabe ko bwotanga uruhusha. Abajijwe niba hari iyindi mpamvu yoba ibiri inyuma Kidum yavuze ko ata mpamvu yindi n'imwe we ku bwiye yumva yoba yabiteye ngo ariko hatanguye kuvugwa vyinshi. Yagize ati: ""Hari abari kuvuga ko vyoba bitewe n'umubano mubi hagati y'ibihugu vyombi (u Burundi n'u Rwanda), ngo vyoba bifise imvo za politike. ""Jewe simba mu Rwanda canke mu Burundi, mba muri Kenya. Nta politike ndimwo. Ku vy'umutekano navyo, nta mutekano w'umuntu n'umwe mbangamiye, nta n'ubushobozi mfise bwo kubangamira umutekano."" Kidum yari amaze kuremesha ibiteramo vyinshi mu Rwanda mu myaka 16 iheze, akaba yararirimvye ahantu henshi harimwo n'umuhango wo Kwita Izina. BBC iracakurikirana aya makuru."	https://www.bbc.com/gahuza/amakuru-49695320
health	Covid: Afrika y’Epfo ihamagarira abagabo kwicandagisha ku bwinshi	"Afrika y'Epfo itera akamo abagabo ko bokwitabira ku bwinshi igikorwa co kwicandagisha Covid kuko ibitigiri vyabo biri hasi ugereranije n'ivyabagore. Hafi ibice 60% vy'incaco nivyo bimaze guhabwa abagore, nk'uko bivugwa n'abajejwe amagara y'abantu kuri uwu wa gatanu mu kiganiro n'abanyamakuru ku  vyerekeye utwigoro twa reta two kurwanya iki kiza. Ibi bibaye mu gihe reta ifise intumbero yo kuzoba yacandaze n'imiburiburi ibice 70% vy'abanyagihugu b'ico gihugu gushika mu kw'icumi na kabiri. Nicholas Crisp, umutegetsi wo muri ubwo bushikiranganji, avuga ko kugira ngo bashike kuri iyo ntumbero, abantu imiriyoni 28 nibo bazotegerezwa kuba bamaze gucandagwa, mu gihe gushika ubu hamaze kwicandagisha imiriyoni zine gusa. Umushikiranganji w'amagara y'abantu, Joe Phaahla, ntarota atezura ingingo zafashwe mu number yo kuzibira ikwirakwira rya covid n'aho ibitigiri vy'abandura ""biriko biragabanuka"". Avuga ko urugero rw'ubwandu rukiri hejuru kandi ko ibitaro bigifise ibibazo kubera ubwinshi bw'abanduye. Afrika y'Epfo gushika ubu imaze kugira abantu 2.568.511 banduye ikiza karanda ca Covid, kikaba kimaze guhitana ubuzima bw'abantu 76.243. Nico gihugu ca mbere gifise igitigiri kinini c'abanduye ku mugabane wa Afrika."	https://www.bbc.com/gahuza/amakuru-58200398
religion	DRC: umutegetsi mukuru wa Isilamu yaraye yishwe arashwe i Beni	Umwe mu bategetsi bakuru b'idini rya Isilamu yaraye agandaguwe, arashwe n'abantu bataramenyekana mu buseruko bwa Repubulika y'Intwaro Rusangi ya Congo (DRC). Sheikh Ali Amini yarashwe amasasu menshi mu gihe yari arongoye amasengesho y'ejo ku mugoroba mu musigiti mukuru w'igisagara ca Beni mu ntara ya Kivu ya Ruguru. Ubu bwicanyi bwabaye haciye amasaha make Perezida Félix Tshisekedi w'ico gihugu atangaje ko intara zibiri zigoswe kuva ku wa gatanu. Iki gitero cakozwe mu gihe c'Ukwezi Kweranda kwa Isilamu, Ramadan, cateye ubwoba bwinshi mu bantu. Nta murwi n'umwe uriyitirira ubu bwicanyi, ariko vyinshi mu bitero nk'ibi bimenyerewe bikorwa n'inyeshamba z'umurwi ADF zirwanya ubutegetsi bwa Uganda. Umurwi Etat Islamique (IS) nawo wariyitiriye bimwe mu bitero vyayo, ariko gushika ubu ntibiratomoreka neza imigenderanire ufitaniye na ADF. Imbere y'uko iki gitero kiba, ibigwati bibiri vyo muri ako karere vyari vyatewe n'abikekwa ko ari izo nyeshamba za ADF, umurwi umaze igihe ukiririmbira muri ako karere, kuva mu myaka ya 1990. Ibi bibaye mu gihe abaharanira agateka ka zina muntu bafise impungenge ku ngingo ya Perezida Tshisekedi yo gutangaza ko intara zibiri - Kivu ya Ruguru na Ituri - zigoswe n'ingabo z'igihugu. Bafise ubwoba ko igisirikare kigiye kwongererezwa ububasha mu gihe kivugwa ko gifise amateka mabi cane y'ihohotera.	https://www.bbc.com/gahuza/amakuru-56962963
health	Ubushakashatsi bwerekana ko urugero rw'inda zikoroka rurenga 40% ku bagore b'abirabure kurusha abandi	"Abagore b'abirabure bafise ivyago vyinshi vy'uko inda zikoroka kurusha abazungukazi, nk'uko vyerekanwa n'icigwa. Umwihwezo w'ikinyamakuru Lancet ku bagore imiriyoni 4.6 bafise imbanyi  mu bihugu 7 werekana ko ivyago ku bagore b'abirabure   biri ku rugero rwa 43% kurusha ivy'abazungukazi. Ico cigwa gisaba ko abantu bo mu Bwongereza bofatwa mu mugongo iyo inda ya mbere imaze gukoroka. Gushika ubu, abagore barungikwa ku muganga w'umuhinga iyo inda zikorotse  gatatu gakurukirana. Mu bihugu vyinshi, harimwo n'Ubwongereza,  nta biharuro bitororokanywa. Ariko abahinga bagereranya ko Bimwe mu biharuro ngereranyo vy'inda zikoroka usanga biri hejuru, ariko ibi bivana n'ingene igihugu kimwe kimwe  gifata ico arico inda yakorotse, ivyo navyo bishobora guhera ku gipimo cerekana ko umugore yasamye canke igipimo c'iradiyo (scan) cerekana umwana ari mu nda. Ico cegeranyo cerekana ko abagore inda zakorotse, mu bwoko bwose, bagira ivyago vyo gushobora kugira ingaruka z'igihe kirekire ku magara yabo, nk'ivura ry'amaraso, indwara z'umutima canke akabonge (depression). Doreen Thompson-Addo n'umugabo wiwe  Reggie bahuye n'ivyago vy'inda  zakorotse indwi. Doreen avuga ati: ""Igihe natwara inda ya mbere, nari naryohewe cane"" ""Narabibwiye abagenzi n'umuryango, ntangura kwibaza amazina nzokwita uwo mwana, ntangura no kwiyumvira umunsi mukuru wo kwitegurira kuronka umwana (baby shower). "" Ariko haheze amezi abiri abwiwe ko yasamye, Doreen yaciye atangura  kuva amaraso mu nyuma inda irakoroka. Avuga ati: ""Urumva bivugwa ko bishika kenshi inda zigagoroka, ariko ntiwigera wibaza ko nawe vyogushikira"". Doreen , yahavuye avyara  umukobwa wiwe Arielle mu 2017, inda yiwe ya mbere imaze gukoroka impanuro yonyene yaronse ni ""ugusubira kugerageza"". Hamaze gukoroka zitatu, yaciye arungikwa ku bitaro bikurikirana abo inda zimaze gukoroka kenshi, ariko ntiyigeze amenya icatumye inda ziwe ziguma zikoroka. Ubushakashatsi bwa Lancet buhanura : Aho bivuye: The Lancet Ahanini ubwo bushakashatsi bwakorewe muri Suede, Finlande, Danmark, bimwe mu bihugu bike bitororokanya ibiharuro. Ariko n'amakuru yo mu bihugu nka  Amerika, Ubwongereza, Canada na Norvege yarakoreshejwe. Siobhan Quenby , umushakashatsi akaba n'icegera c'umuyobozi w'ikigo Tommy's National Centre for Miscarriage Reasearch co muri Kaminuza ya Warwick avuga ati: ""Turazi ko hari ivyago vyinshi vy'uko umugore w'umwirabure ashobora gupfa mu gihe  afise inda''. ""Narushirijeho kubabazwa no kumenya kandi ko   banafise urugero runini rw'ivyago vy'uko inda zikoroka"". Abirabure bafise ivyago vyinshi vyo kurwara diabete  y'ubwoko bwa kabiri hamwe n'indwara y'umutima, kandi izo uko ari zibiri zongereza ivyago vy'uko inda zikoroka. Ariko umwigisha Quenby avuga ko abahinga bariko barakora amatohoza yo kuraba niba ivyago vyo kugira izindi ngorane z'amagara, nk'ukugira ibivyimba mu gitereko canke indwara z'aho abasirikare b'umubiri bigwanya bo nyene (maladies auto immunes), bishobora gusigura urugero runini. Avuga ko ubundi bushakashatsi bukenewe vyihuta. Doreen avuga ko ivyo ico cigwa catoye  bivuna umutima. ''Iyo numvise ivyo biharuro, nca nibaza niba hari imvo z'ubusumbane zituma abagore b'abirabure bagira  ivyago vyinshi kurusha iyindi migwi."" ""Niba ari uko bimeze rero , hakenewe igikorwa gikomeye kugira hakosorwe ubwo busumbane."" Hafi 75% y'abagore inda zikoroka mu nyuma baratwara inda  bakavyara,  , ari naco gituma mu ruhande rumwe abubakanye kenshi bagirirwa inama yo  gusubira kugerageza kurondera uwundi mwana atayandi matohoza abaye. Quenby , atwara kandi ibitaro bikurikirana abakunze guhura n'ivyago vy'inda gukoroka,  avugako ati: ""Hari ibintu dushobora  gukora kugira tubuze inda gukoroka. '' Si ibintu ruhebwa''. Guhindura imibereho bishobora gufasha - hafi 30% y'abantu barungitswe  ku bitaro vyiwe  banywa itabi,  bakagira diabete batagenzura neza, ibiro vy'umurengera n'umuvuduko munini w'amaraso. Quenby avuga ati: ""Ivyo bisigura ko inzego z'amagara hari ibintu bitatu zitabakoreye zari kubatuma bitegurira neza gusama inda ikurikira"". Avuga ko hari kanewe ''inyishu y'urukurikirane'' yari gutanga: Nadine Dorries , umushikiranganji ajejwe amagara y'abagore avuga ati: ""Ukubura umwana n'akaga katagira izina, arico gituma turiko turakora vyihuta  kugira dutahure hanyuma dutore inyishu ku bituma  inda zikoroka, no kuguma dushigikira imiryango.'' Avuga kandi ko hariko haraba igikorwa co kuraba ingene uwabuze akurikiranwa, hanyuma hagabanywe ubusumbane mu kwitaho abavyeyi baheruka canke biteze kwibaruka. Mw'ijambo ry'intangamarara riherekeza ico cegeranyo, Lancet ivuga iti: ""Ugukoroka kw'inda kuva kera vyamye bifatwa nk'ibintu bisanzwe, mbere rimwe na rimwe bakavyirengagiza. ""Kuba   ubuvuzi butaratera imbere muri iyo nzira vyari bikwiye kubabaza ""Ahubwo hari ukuvyakira nk'ibisanzwe ""Igihe co kubwira abagore ngo ''wewe gerageza kandi"" cararangiye."" Ubushakashatsi bwerekana ko ivyago vyo kwiyahura,  kurwara akabonge (depression) n'ukugira ubwoba (anxiety) vyiyongera kuri abo bamaze gutakaza mbanyi kandi bukavuga ko ingaruka ku  bubakanye zikeneye amatohoza asumbirije. Hamaze gukoroka inda umunani, Charlotte yasamye inda y'amahasa ariko igipimo c'iradiyo (scan)  gisanga nayo yaravuyeyo. Yagize ati: ""Numvise ntakiri umuntu"". ""Umugabo wanje yaragerageza kunyegeranya ""Naguma nihagira kandi nkoma induru ''Sinari ngishaka kubaho."" Ubwa mbere Charlotte yari yahawe agapapuro gusa kariko impanuro. Amaze gutangura kuvuga ko ashaka kwiyahura niho batangura kumukurikirana gusumba, mu nyuma araruha araronka ubuvuzi bw'indwara zo kubura amahoro (trauma) inyuma y'ibiba vyagushukiye. Mu nyuma yahavuye atwara iyindi nda ayivyaramwo umwana w'umuhungu w'amagara meza, Ansel, mu mwaka uheze, ubu akaba yumva ashobora kwuguruka akavuga ivyo yaciyemwo. Yavuze ati:  ""Mfise akanyamuneza kenshi kuba mfise umwana"" ""Ndazi ko ari amahirwe nagize kuba nageze aho. ""Si bose bahashika."" Kurikira  @Tulip Mazumdar kuri Twitter."	https://www.bbc.com/gahuza/amakuru-56954235
politics	None ko u Burundi n’u Rwanda bibandanya vyagirizanya, ivya vyo bizoherera he?	"Leta y 'u Rwanda ivuga ko gushika ubu abavuga ko ico gihugu arico gihungabanya umutekano w'u Burundi bapfa kubivuga gusa ariko ata bimenyetso bafise. Mu kiganiro yahaye abamenyeshamakuru i Kigali ejo ku wa gatatu, umushikiranganji w'imigenderanire y'u Rwanda n'ibindi bihugu, Dr. Vincent Biruta, yavuze ko ahubwo u Rwanda rwo rufise ibimenyetso vyose vyerekana ko abahungabanya umutekano warwo bavuye mu Burundi. Ku ruhande rwabwo, u Burundi ni uko nyene. Bwagiriza u Rwanda ko ari rwo nkwezi y'amarere mu bibazo burimwo. Kuva u Burundi bwinjira mu bibazo vya politike mu mwaka wa 2015, u Burundi n'u Rwanda vyamye vyagirizanya guhungabanya umutekano w'igihugu n'ikindi mu guha indaro no mu gufasha abashaka guteza umudugararo mu gihugu n'ikindi. Igitero giherutse kuba muri komine Mabayi mu ntara ya Cibitoke kwabaye ugukoza agati mu ntozi, aho Perezida Petero Nkurunziza yemeje adakekeranya ko igihugu c'u Rwanda ariko cakoze ico gitero. Muri ico kiganiro c'ejo ku wa gatatu, Bwana Biruta yasubiye gushimangira ko u Rwanda ata ruhara na rumwe rufise muri ico gitero, eka mw'ihungabana ry'umutekano mu gihugu kibanyi c'u Burundi muri rusangi, akavuga ko ata n'ivyemezo biriho. Ati: ""Mwarumvise mu minsi ishize ko twagiye duhura n'ibirego hirya no hino vy'u Burundi bivuga ko twabateye, ariko ntabwo ari vyo, u Rwanda ntirwigeze rutera u Burundi kandi n'ababivuga nta kimenyetso na kimwe bigeze berekana"". ""Ibi birego rero tugize iminsi duhura navyo ahantu hose iyo tugiye mu nama, ariko ntabwo ari ukuvuga gusa ngo u Rwanda rwarateye, bagomba n'ukwerekana ibimenyetso"". Nk'uko bimenyerewe, yagirije ahubwo u Burundi ko ari bwo bucumbikiye inkozi z'ibibi zamye zitera u Rwanda, akavuga ko bafise n'abafashwe bavyiyemerera. Ati: ""Ahubwo nagomba kubibutsa ko ku ruhande rwacu, hari ibikorwa vy'iterabwoba vyagiye biba mu gihugu cacu mu bihe bitandukanye kandi bikagaragara ko ababikoze ari abantu bari baturutse i Burundi cangwa se bahungiyeyo inyuma y'ugukora ivyo bikorwa igihe ingabo zacu zabarwanya"". ""Tukaba dufise n'abafashwe muri ivyo bikorwa bafunze kandi batanga ubuhamya bwose bw'ingene u Burundi bwabafashije mu gutegura ibikorwa vyabo no kubishira mu bikorwa"". Ku ruhande rwiwe, mu kiganiro aherutse kugiriranira n'abamenyeshamakuru, Perezida Nkurunziza yumvishije ko u Rwanda kuva mu mwaka wa 2014 gushika ubu rwamye rurajwe ishinga no kudurumbanya u Burundi. ""Tuvuze tuti abadutera baturuka mu Rwanda, abaza guhinyuza baraje mu Burundi barabona ko ivyo u Rwanda rwagiriza u Burundi atari vyo, hama natwe dusaba ko bogenda mu Rwanda kuturabira ko ivyo tuvuga atari vyo, ariko u Rwanda rwaranse"". Hagati aho, inyuma y'igitero cabereye ku mutumba Marura ya komine Mabayi y'intara ya Cibitoke u Burundi bwemeza ko cakozwe n'igisirikare c'u Rwanda, vyabaye ngombwa ko Inama mpuzamakungu ijejwe akarere k'ibiyaga binini (CIRGL/ICGLR) ishinga umurwi wo gukora amatohoza  mu bihugu vyompi. Gushika ubu, icegeranyo cawo kiracarindiriwe. Ingingo ya Perezida Petero Nkurunziza w'u Burundi yo kwitoreza ikiringo we avuga ko ari ica kabiri, abatavuga rumwe nabo bakavuga ko ari ica gatatu giteye kubiri n'ibwirizwashingiro be n'amasezerano y'amahoro ya Arusha, yatumye u Burundi bwinjira mu ndyane za politike. Izo ndyane zatumye impunzi ibihumbi n'ibihumbi bahungira mu bihugu bibanyi harimwo n'u Rwanda, ruvugwa ko rucumbikiye izirenga 70.000. Kuva ico gihe, u Burundi, mbere n'ibihugu bimwe bimwe hamwe n'amashirahamwe amwe amwe mpuzamakungu, vyaragirije u Rwanda ko rwahaye imyimemenyerezo ya gisirikare zimwe muri izo mpunzi mu ntumbero yo kurzitegura kugira ngo zije gusenyura ubutegetsi bw'u Burundi. U Rwanda rwamye rwamirira kure ivyo birego. U Rwanda ntirufitaniye ibibazo n'u Burundi gusa. Haraciye umwaka urenga ico gihugu kidacana uwaka n'igihugu ca Uganda, ivyatumye mbere u Rwanda rwugara umupaka ruhana n'ico gihugu. Ariko hari icizere kinini ko ico cuka kibi gishobora guhera hagati y'u Rwanda na Uganda, na rirya hari ibiganiro bibandanya hagati y'abategetsi b'ivyo bihugu kugira ngo ibintu bisubire ku murongo. Hagati aho, siko bimeze mu migenderanire n'u Burundi, aho Bwana Riruta yerekana neza ko u Burundi butipfuza kuganira n'u Rwanda kugira  ngo bisubize hamwe. Avuga ati: ""Ukurikije ivyagiye bivugwa, imyigaragamvyo yagiye ikorwa, ibitutsi bagiye badutuka, ibirego bagiye baturega bidafise ishingiro kuva mu mwaka wa 2015, vyagaragara ko atacofatirwako kugira tuganire"". ""Ariko twebwe turiteguye, igihe bazabishakira twebwe twaganira kuri ivyo bibazo vyose bikabonerwa umurongo wo kubikemura""."	https://www.bbc.com/gahuza/51044358
politics	Igisirikare c’Ubushinwa cavogereye  Taiwan, niko reta yayo ivuga	Na Raffi Berg BBC News Ubushinwa  bwavogereye ku rugero rutari bwigere rubaho amazi n’ibirere  vya Taiwan, nk’uko reta yayo ibivuga. Ivuga ko indege 71 z’igisirikare kirwanira mu kirere, harimwo iz’intambara na zimwe zitagira abadereva (drones), zinjiye mu citwa akarere ka Taiwan ko gucungereramwo ikirere. Reta Zunze Ubumwe za Amerika zivuga ko iki gikorwa ca gisirikare c’Ubushinwa ari ico “guhungabanya” kandi gitosekaza “amahoro n’umutekano mu karere”. Taiwan irigenga – ariko Ubushinwa buyifata nk’intara ishaka kwiyonkora, kandi ko impera n’imperuka izosubizwa mu ruhongore. Muri ano mezi ya vuba, icuka kibi cariyongereye hagati y’izi mpande zibiri. Muri Myandagaro (8), Pékin/Beijing (umugwa mukuru w’Ubushinwa) yararakajwe n’urugendo umukuru w’inama nshingamateka ya Amerika Nancy Pelosi yakoze muri iryo zinga, umutegetsi wa mbere mukuru wa Amerika yari agendeye Taiwan mu myaka 25. Mu kwihora kuri urwo rugendo, Ubushinwa bwakoze imyimenyerezo ya gisirikare ya mbere ikomeye mu mazi akikuje Taiwan, yongera ihagarika n’ubudandaji bumwe bumwe n’iryo zinga. Umushikiranganji wa Taiwan ajejwe imigenderanire Joseph Wu yariyamirije ico gikorwa c’Ubushinwa ico gihe, aho yavuze ko ari agasotoro ko ku rwego rwo hejuru. Ubushinwa ntiburigera buvuga ko butazohava bukoresha inguvu kugira ngo bwigarurire Taiwan. Ejo ku wa mbere, umushikiranganji wa Taiwan ajejwe kvivuna abansi yavuze ko indege 43 zajabutse umurongo wo hagati, akarere kigenga kagabura impande zibiri. Ubushinwa buvuga ko bwakoze “imyimenyerezo yo kurasa” mu micungararo ya Taiwan ku wa Mungu mu kwihora ico buvuga ko kari agasomborotso k’iryo zinga na Amerika. Umutegetsi wa Maison Blanche/White House ari mu Nama nkuru y’igihugu ijejwe umutekano avuga ko Amerika irajwe ishinga n’ibi bintu biherutse kuba, akongerako y’uko “izobandanya ifasha Taiwan mu gukomeza ubushobozi bwayo bwo kwirwanako”. Washington yamye na ntaryo yinengesera kuri kino kibazo ca Taiwan. Ku ruhande rumwe, irashigikira poritike y’igihugu kimwe c’Ubushinwa, inkingi y’ubucuti na Pékin. Muri ino poritike, Amerika iremera ko hari reta imwe y’Ubushinwa, kandi ikaba ifitaniye ubucuti buzwi na Pékin hakubugiriranira na Taiwan. Hagati aho, ibandanya ifitaniye ubucuti bwa hafi cane na Taiwan, mbere ikanayigurishako ibirwanisho mu masezerano yiswe Taiwan Relations Act ( mu Kirundi twogereranya na ‘Itegeko rigenga imigenderanire na Taiwan’), akaba avuga ko Amerika itegerezwa guha iryo zinga uburyo bwo kwivuna umwansi.	https://www.bbc.com/gahuza/articles/c4ndzdzgy4jo
entertainment	Africa mu mafoto muri iyi ndwi: 7-13 Nzero 2022	Amwe mu mafoto ya mbere meza yo muri Afrika n'ahandi muri iyi ndwi duhejeje. Amafoto yose aba afitiwe uruhusha	https://www.bbc.com/gahuza/amakuru-59995802
health	US - Covid: CNN yirukanye abakozi bagiye mu biro batacandazwe	"Ikinyamakuru co muri Reta Zunze Ubumwe za Amerika CNN cirukanye abakozi batatu kubera bagiye mu biro batacandazwe ngo bakingirwe ca kiza karanda ca Covid, nk'uko bivugwa n'ibinyamakuru vya Amerika. Ni  kamwe mu turorero twa mbere tw'amakompanyi ya Amerika yirukana abakozi kubera barenze ku mategeko yayo ategeka abakozi kwicandagisha. Ubu amategeko muri Amerika aha uburenganzira amakompanyi gutegeka abakozi bayo kwicandagisha. Amakompanyi menshi akomeye - harimwo Facebook na Google - avuga ko agiye gutegeka abakozi bayo kwicandagisha mu gihe ibiro vyayo bizoba vyuguruwe burundu mu mezi ari imbere. Umukuru wa CNN Jeff Zucker yameshejeje iri bogoza mu butumwa bwarungikiwe abakozi (memo) ku wa kane, ibinyamakuru bitari bike bikaba vyarabuhawe. Asubirwamwo ivyo yanditse muri uru rwandiko aho avuga ko urucanco ari ngombwa ku muntu uwo ari we wese aja kurondera amakuru, akorana n'abandi bakozi canke agiye mu biro. Mu majambo yiwe, Zucker yavuze ati: ""Reka mvuge neza - dufise poritike yo kutihanganirana kuri iki kibazo"". Mu kwa gatanu, reta ya Amerika yatangaje ko abakoresha bafise uburenganzira bahabwa n'amategeko bwo gutegeka abakozi baja ku kazi kubanza kwicandagisha Covid-19. Amakompanyi makuru makuru yunguruza abantu n'indege, Delta hamwe na United Airlines, asaba abakozi bashasha kwerekana icemeza ko bakingiwe, mu gihe ibanki ya Goldman Sachs isaba kumenyesha ibijanye n'icandagwa, n'aho idategeka abakozi bayo kwicandagisha, nk'uko bivugwa n'ikinyamakuru Associated Press. Perezida Joe Biden yategetse ko abakozi ba reta imiriyoni zibiri bategerezwa kwerekana icemeza ko bacandazwe canke naho atari uko bagategerezwa gupimwa no kwambara udupfukamunwa, banka bemera."	https://www.bbc.com/gahuza/amakuru-58134999
politics	Saudi Arabia: Abagore n'abagabo ubu bemerewe guca mu muryango umwe wa 'restaurants'	"Leta ya Arabia Saoudite itangaza ko ico gihugu kitazosubira gusaba amazu y'uburiro kugira ubwinjiriro bubiri ku bagabo n'abagore. Imbere y'aho, hari ingingo itegeka ko abagore bari kumwe n'abana binjirira mu muryango wabo, abagabo nabo bakinjirira mu wundi. Ayo mategeko asa n'ayariko aribagirwa buke buke, kuko wasanga amazu atari make y'uburiro n'ayandi ahurirwamwo n'abantu benshi atari akiyashira mu ngiro. Haheze igihe hafatwa amategeko ajanye n'uguhindura ibintu mu mibereho y'abantu muri Arabia Saoudite, aherekejwe n'igingo zo guhasha abatayashigikiye. Mu ntango z'uno mwaka, umwami yarasohoye itegeko ryemerera umukenyezi gutembera mu bihugu vyo hanze ataruhusha arinze gusaba umuntu w'igitsina-gabo. Mu mwaka uheze, ico gihugu kandi carakuyeho itegeko ryari rimaze imyaka ishika cumi ryabuza abagore kugendesha imodokari. Hagati aho, abarwanira agateka k'abakenyezi bavuga ko hakiri amategeko akumira abakenyezi. Bavuga kandi ko hari abaharanira agateka k'abakenyezi babandanya bapfungwa mu gihe leta ibandanya ifata amategeko ajanye n'uguhindura ibintu mu mibereho y'abantu. Ejo ku wa Mungu, umushikiranganji ajejwe ibisagara yatangaje ko atari ngombwa ko amazu y'uburiro agira imiryango itandukanya abagabo n'abagore. Gushika ubu, hagati mu mazu y'uburiro hari uruhome rutandukanya abagore bari kumwe n'abana ku ruhande rumwe, abagabo bonyene ku rundi ruhande. Kuva Mohammed bin Salman abaye igikomangoma mu 2017, yagiye afata ingingo zihindura amategeko akandamiza abanyagihugu muri ico gihugu. Izo mpinduka zakiriwe neza n'amakungu ariko zica ziherekezwa n'ingingo z'uguhasha abatumva umugambi. Iyicwa ry'umumenyeshamakuru yari azwi cane, Jamal Khashoggi mu 2018 mu biro vy'ubuserukizi bw'ico gihugu muri Turukiya ryariyamirijwe bikomeye n'amakungu. Ariko abategetsi b'ibihangange kw'isi, harimwo na Donald Trump wa Amerika, babandanya bashigikiye Arabia Saoudite. Abategetsi b'ico gihugu bavuga ko Khashoggi yishwe mu ""gikorwa c'uguhiga inkozi z'ikibi"". Hagati aho, abanegura leta siko babibona, mbere n'umuhinga w'ishirahamwe ONU akaba yatangaje ko ubwo bwari ""ubwicanyi ndengerabutungane""."	https://www.bbc.com/gahuza/imikino-50714203
health	‘Kutavyara ni indwara ishobora kuvurwa’ - Dr. Innocente Irakoze	"Iyo umugabo n'umugore bubakanye, ikintu ca mbere baba bitezweko ni ukwibaruka abana. Iyo bishitse hagaca igihe kirekire bataravyara, ibibazo biba vyinshi, bakaba uruvugo mu babanyi, nabo nyene ubwabo bagashobora no gutangura gutanako umwikomo. Iyo abubakanye bashikiwe n'iki kibazo, akenshi usanga hari bamwe birukira kwa rumenyi/mu bapfumu, abandi nabo bakaja mu masengesho, batabanje kurondera kumenya ingorane aho iri. Muganga Innocente Irakoze umuhinga mu bijanye n'irondoka avuga ko ibi ""kuba ari uguta umwanya"" kuko ni ingorane ishobora gutorerwa umuti. Iki kiri mu bibazo biriko birigishwa abakenyezi b'Abarundikazi mu ciswe Inama Mpuzamakungu y'Abakenyezi b'Abarundi (International Burundian Women Conference 2022 ), yatanguranye n'umusi mpuzamakungu wahariwe abagore. Mu gihe akenshi usanga umugore akunze gutabwako umwikomo, Irakoze asigura ko ivyo kutavyara bishobora kuva no ku mugabo ku rugero rwa 50%, nk'uko icigwa aherutse gukora kivyerekana. Muri ico cigwa yerekanye mu nama yo ku wa 02 z'uku kwa kane, Dr. Irakoze asigura ko hari igihe usanga abubakanye vyaranse ko bavyara kubera, hampande y'ingorane zishobora kuba ziva ku mukenyezi, ushobora gusanga umugabo ata ntanga n'imwe afise, canke ugasanga izo ntanga n'aho yoba azifise ntizikomeye, canke naho ugasanga amatengatwa (testicules) z'umugabo ari nto canke zirwaye. Dr. Irakoze yasiguriye BBC ko, iyo hari ibibazo nk'ibi, hari igihe bashobora kumuvura agakira, agashobora kuvyara. Inkabuzo FSH na LH zikorerwa mu mutwe. Ku mugabo ni zo zituma amatengatwa yiwe aba manini, akamera neza, nayo ku mugore zikaba ari zo zikora kuri turya duhimba (ovaires) duhingura urubuto rw'umugore (canke igi), zikaba kandi ari zo zituma umugore aja mu gasamo, nk'uko Dr. Irakoze abisigura. Avuga ko iyo izo nkabuzo zikwiye, zikaba zishika ku matengatwa y'umugabo, ziyatuma akora iyindi nkabuzo yitwa testosterone, iyi ikaba ari yo iza gufasha ko haba imbuto z'umugabo. Avuga ko urugero rwiza ku mugabo ari hagati ya 1 na 14, bigiye musi canke hejuru y'ibi ntashobora kuvyara. Iyo umugabo yigeze kurwara indwara kanaka muri kahise, nk'akarorero amasambambwika akiri umwana, Dr. Irakoze avuga ko ingorane zica zihera kuri ayo matengatwa, ugasanga umugera utera aya masambambwika wihomye ku matengatwa yiwe, ugatangura kuyarya canke kuyarwaza ukayababaza. Ati: ""Iyo rero amatengatwa yasinzikaye kandi akiri umwana, ya testosterone ntisubira gukorwa, canke ikozwe naho ugasanga ikozwe ari nke cane."" Asigura ingene izi nkabuzo zikorana kugira ngo umugabo ashobore gusohora imbuto zikomeye, Dr. Irakoze avuga ati: ""Iyo testosterone ikwiye, ica imanura FSH bigatuma umugabo ashobora gusohora intanga zikomeye, ariko iyo ari nke cane, bica bituma ya nkabuzo FSH iduga birenze urugero, ntishobore kumanuka, aha rero umugabo ntashobora kuronka intanga zifise ubushobozi bwo gutuma umukenyezi wiwe yosama"". Hampande y'iyi ndwara y'amasambambwika, itabi, inzoga, indwara zitwa Syndrome de Kallmann, Syndrome de Klinefelter na varicoceles, kuvyibuha cane, ibidukikije…., navyo biri mu bituma umugabo agira intanga zidakomeye ""kuko bishobora gutuma inkabuzo FSH na testosterone, zifasha kugira intanga zikomere, zigabanuka canke zikaduga"", nk'uko bisigurwa n'uyu muhinga. Dr. Irakoze avuga ko iyo izi nkabuzo FSH na LH ziduze, kugira umugabo n'umugore baronke imbanyi, umugabo  akenera imbuto z'uwundi mugabo kuko adashobora kuronka imbuto ziwe, ariko ko iyo zimanutse, bashobora kumuvura mu kumutera  inshinge zitwa Gonadotrophines maze agashobora kubona imbuto ziwe. Dr. Irakoze ahanura ko iyo umugabo amenye kare ko ata ntanga n'imwe afise canke ko inkabuzo FSH iri hejuru, kimwe mu kuvurwa, bokwumvikana n'umukenyezi bakarera umwana akeneye abamurera adafise abavyeyi canke ntaho-nikora mu gihe uwo muryango watevye gusama udafise uburyo bwo kwivuza bakoresheje icitwa Fecondation in vitro (FIV). Hampande y'iki kibazo c'inkabuzo za FSH na LH, Dr. Irakoze avuga kandi ko ikibazo c'abagabo usanga bafise amatengatwa mato canke akagira izindi ndwara naco nyene giteye isibe. Mu cigwa ciwe, avuga ko ku bagabo 100 bapimye, 11 ari bo basanze bafise amatenganwa akomeye, abo bandi bose bari bafise ingorane, harimwo 27 bari bafise amatengatwa mato. Ku bijanye n'inkabuzo za FSH, iyo umugore agiye mu gasamo, zica ziduga zikaja hejuru rwose. Ariko, iyo afise ikibazo c'uko zama ziri hejuru ata kizimanura, uyu mugore ntashobora kuja mu gasamo n'aho yogira gute. Aca amera nk'urya muntu yamaze guca imvyaro, nk'uko Dr. Irakoze abisigura. Avuga ko bishobora gushika umukenyezi akiri muto abona ko aja mu butinyanka bisanzwe, ariko izo nkabuzo zikama ziri ku rugero rwo hejuru cane, ikizwi mu gifaransa nka hypergonadisme. Ati: ""Muri iki gihe, umukenyezi biragoye kumuvura, kugira ngo ashobore kuronka umwana, bisaba ko aronka iż'uwundi mugore kuko wewe ntazo aba afise ziba zaraheze kandi abona ko akiri muto"". Dr. Irakoze avuga ko umugore ategerezwa kugira urugero rwa FSH iri hagati ya 3 na 8, ko iyo zigiye hejuru biba vyatanguye kugorana ko asama. ""Guhera kuri 10 gushika kuri 20, aha ubushobozi bwo kumuvura buba bwamaze no kugabanuka"". Avuga ko iyo izi nkabuzo ari nke, hari inshinge zo kumutera kugira ngo urugero rwazo ruduge, ibidashoboka iyo zisanzwe ziri ku rugero rwo hejuru. Dr. Innocente Irakoze arasigura imvo zitari nke zituma umugore adashobora kuvyara, agasigura uko yibaza zigenda zisumbasumbana. Imvo ya mbere atanga, avuga ko ingorane zikunze kwibonekeza ku bakenyezi batari bake ari uko usanga bafise utuvyimba dutoduto ku gihimba cabo kizana urubuto, ikaba ari indwara yitwa ovaire micropolykystique, bigakunda kuboneka ku bagore bavyibushe, abafise ubwanwa, usanga bataja mu kwezi kenshi canke bakabona amaraso imisi myinshi, ugasanga baramaze n'ukwezi kwose bakiri mu butinyanka. Imvo igira kabiri ituma abagore bateba gusama ni iyijanye n'indwara yitwa endométriose, ituma baribwa cane bari mu butinyanka, kandi no kuva bakiri bato bakaba bararibwa cane bakiri mu kwezi. Abandi bagira ingorane zo kutavyara avuga ko hari abagore usanga uturingoti dutwara imbuto twarazivye, abandi ugasanga bafise utuvyimba mu gitereko - indwara yitwa fibrome. Abandi avuga ko bashobora kugira ingorane zo gusama ni abakenyezi usanga bariko barakura barenza imyaka 35 kubera bobo imbuto zabo usanga zaragabanutse. Ati: ""Abo mu kubavura duca turaba no mu bipimo vy'amaraso, kuko akenshi usanga na za nkabuzo bita FSH nabo zaraduze cane, ugasanga, n'aho baba bakija mu kwezi, basa n'abagore baba baraciye imvyaro"". Dr. Irakoze avuga kandi ko hari abakenyezi bafise amaberebere (amashereka mu Kinyarwanda) kandi batarigera bavyara bashobora kugira ingorane yo gusama, agahanura abatevye gusama kuza barafyonda kugira ngo barabe ko batoba bafise iyi ngorane. Avuga ko hari n'igihe umugore aba afise iki kibazo ariko kitibonekeza ""tukaza kubibona mu maraso, dupimye amaraso tukabona ko koko hari ibimenyetso vy'iyi ngorane y'amaberebere ituma batazigera baja mu gasamo co kimwe n'abandi"". Iyindi ngorane ikunda gufata abagore baba bakiri bato ni indwara izwi nka hypogonadisme, aho usanga za nkabuzo FSH zaramanutse cane rwose, ugasanga afise urugero ruri musi ya 3, ugasanga afise nk'ubusa. Avuga ko aba bashobora kumara n'umwaka urenga batagiye mu butinyanka. Dr. Irakoze avuga ko abakunze guhura n'iyo ngorane ari nka barya usanga iyo bahejeje kwibaruka banduriyemwo indwara (infection), ""ugasanga baciye batangura kuzana ibintu binuka bagiheza kwibaruka, canke ugasanga igikomere cabo carabayemwo imicafu, canke ugasanga igihe cose bagumye bamusubiramwo, hakazamwo amashira bigasaba ko baguma bahanagura"". Ati: ""Aha rero urashobora gusanga no mu nda vya bisogi vyaciye bifatana, twa turingoti dusohora imbuto dutuma asama tukarwara canke tukaziba, kandi bikaba ahejeje kwibaruka"". Avuga kandi ko iki kibazo gishobora gushikira barya bantu bahejeje kwibaruka bagaca bashiramwo akanyuzi ari inda ya mbere, maze ugasanga gaciye kajako imicafu, ""uyo muntu rero kenshi hari igihe adasubira gusama"". Eka ngo n'abantu baba barakoroje inda bashobora guhura n'iki kibazo, ""ibi tukaba dukunze kubibona ku bakobwa, aho usanga avyaye irya mbere, hanyuma asamye ubugira kabiri ugasanga agiye kuyikoroza mbere bigakorwa nabi... uyo kenshi biramushikira ntashobore gusubira gusama"". Dr. Irakoze avuga kandi ko gukoresha za nshinge zo gutandukanya imvyaro ku bagore bahejeje kuvyara inda ya mbere bashobora kugira iyi ngorane. Ati: "" Urushinge si urwo umuntu yoherako atararonka n'abana babiri"". Iyi ngorane kandi ngo irashobora kuva ku bagabo baguma banywa inzoga nyinshi, itabi ryinshi, ""ibi bigatuma imbuto ziwe zidakomera, canke ugasanga umugabo amaze kwubaka aciye aguma avyibuha"", co kimwe n'umugore usanga aciye avyibuha cane ahejeje kwibaruka, aho usanga za nkabuzo zica zigabanuka. Dr. Irakoze avuga ko ingorane ikunze kwibonekeza ku bagabo ari uko hari abo usanga nk'intanga ziwe zifise inguvu nke, zidakwiye canke zimugaye, aha ""duca tubanza kuraba ko amatengatwa yiwe akomeye, kuko bishobora kuba bitumwe n'uko amatengatwa yiwe aba afise ibivyimba, yaronze akagabanuka, canke ugasanga uturingoti turimwo amaraso menshi"". Mu kuvura abagabo nk'aba bafise iyi ngorane avuga ko bashobora kubabaga canke bakabaha ""imiti itandukanye kugira ngo turabe ko izi mbuto ziwe zigira inguvu, rimwe na rimwe tukamubuza inzoga, itabi, akirinda kuvyibuha, bivanye n'ingorane z'intanga ziwe"". Dr. Irakoze avuga ko hariho abo bitoroshe kuvura, nk'umuntu avukana indwara zimwe zimwe nk'izituma adashobora kumoterwa, canke akaba afise ibindi bimenyetso vy'izindi ndwara yavukanye. ""Uyo muntu ntivyoroshe kumuvura kuko usanga atagira n'urubuto na rumwe"". Ku bantu nabo barwaye za kanseri ugasanga barakorewe bwa buvuzi bita chimiotherapie, baba abagabo canke abagore, bakaba batari bwaronke umwana n'umwe, ""imbuto ziragenda aho tudashobora kuzigarukana"". Ati: ""Vyari vyiza y'uko uyo mugabo, imbere y'uko akorerwa ubwo buvuzi abikisha intanga, ahantu bashobora kuzibika kuko imbuto z'umugabo zirashobora kubikwa imyaka ijana"". Mu kuvura umugore Dr. Irakoze avuga ko iyo basanze za nkabuzo zimeze neza, ama trompe akomeye, ibivyimba barabikuyeho, nta cobuza ko atangura gufata imiti ishobora kumufasha kugira agasamo kameze neza. Iyo ivy'imiti vyanse, uyu muganga ahanura ko yoca agirirwa ico bita insémination intra-utérine, ""aho bafata imbuto z'umukenyezi, bakazitegura, bakongera bagategura n'iz'umugabo. Hageze ko umukenyezi aja mu gasamo, izo mbuto zikaba zateguwe neza hanyuma zigaterekwa mu gitereko c'umugore"". Iyo iyi nzira yanse, ashobora kuja ku citwa fécondation in vitro, ubu bukaba ari ubuhinga bwo guhuza igi ry'umugore n'urubuto rw'umugabo bikabera hanze y'igitereko, bagakorerayo umwana, hanyuma ""agitangura kubaho imisi itatu ya mbere, bagaca bamutereka mu gitereko c'umugore ashaka gutwara iyo nda"". Dr. Innocente Irakoze, ahanura umugabo n'umugore ko iyo babonye bamaze igihe babana, nk'umwaka urenga batararonka imbanyi, ica mbere ni uko bompi bitura abaganga kugira ngo bamenye ingorane bafise, hanyuma bashobore kuvurwa."	https://www.bbc.com/gahuza/amakuru-61022032
politics	Trump yifatiye mu gahanga mugenziwe McConnell ko ari 'umunyaporitike atagira ubwenge'	"Donald Trump yahoze ari umukuru wa Reta Zunze Ubumwe za Amerika yatanguye urugamba rwo kurwanya mugenziwe w'umuRepubulika Mitch McConnell yahora arongoye nyarwinshi mu nama nkenguzamateka. Trump ati: ""Mitch ni akaga muri poritike, w'umutima mubi kandi w'umujinya, kandi n'abakenguzamateka b'aba Repubulika bagumana nawe ntibazigera basubira kuronka itsinzi"". Umukenguzamateka McConnell yamaze imyaka arongoye inama nkenguzamateka, yagiye ku ruhande rw'abeza Trump mu rubanza rwiwe rwo mu ndwi iheze. Ariko rero, mu nyuma yaciye amwihinduka mu kuvuga ko Trump ari we ""nyanduruko"" y'igitero co ku ngoro y'amakoraniro Capitol ya Amerika kubera ""ibinyoma"" vyiwe ko amatora yibwe. Mw'ijambo yigeze gushikiriza imbere y'inama nkenguzamateka, yavuze ko Trump yoshirwa imbere y'ubutungane ""ku vyaha vyose yakoze igihe yari akiri ku butegetsi"". Ejo ku wa kabiri, Trump yashikirije itangazo rirerire kuva avuye ku butegetsi haraciye ukwezi. Mw'iryo tangazo harimwo ngo ""Umugambwe w'aba Repubulika nta cubahiro ushobora gusubira kuronka canke ngo ukomere mu gihe uzoba ukigendera ku 'bategetsi' bameze nk'umukenguzamateka Mitch McConnell "". Yavuze ko kuba Bwana McConnell ""ata ntumbero ya poritike afise, ata bwenge, ubuhinga ndetse n'ubuntu afise"" vyatumye aba Repubulika batakaza inama nkenguzamateka mu matora aheruka mu kw'icumi na rimwe. Trump avuga ko igihe uyu mutegetsi wo mu mugambwe w'aba Repubulika yariko yitoreza ikibanza mu nama nkenguzamateka ""yamutakambiye"" ko yomushigikira, mbere akavuga ko iyo atamushigikira, McConnell atari gutorwa. Trump yifatiye mu gahanga McConnell inyuma y'aho yerekaniye ivyipfuzo vyiwe vyo kuzorwanya abantu bose bazorondera kwitoza bashigikiwe na Trump. Uyu yahoze ari umukuru w'igihugu avuga ko azoshigikira abazoshaka kwitoza bafise intumbero isa na rwiwe yo ""gusubira gukomeza Amerika na poritike yacu yo gushira Amerika imbere y'ibindi vyose"". Trump ati: ""McConnell ntazigera akora ibikenewe gukorwa, canke ngo ashire imbere ineza y'igihugu cacu"". ""Turazi ko poritike yacu ya 'Amerika imbere ya vyose' ari yo yatsinze, si poritike za McConnell na Biden zidusubiza inyuma"". Mu kiringo cose c'ubutegetsi bwa Trump, aba bategetsi babiri bakomeye b'umugambwe w'aba Repubulika bari soma mbike. Ariko ibintu vyagiye guhinduka igihe Trump atsindiwe mu matora y'umukuru w'igihugu. McConnell avuga ko atarigera avugisha Trump kuva hagati mu kw'icumi na kabiri. Ibintu vyagiye kwunyuka inyuma y'igitero ku ngoro ya Capitol ku wa 06 z'ukwa mbere, caguyemwo abantu batanu harimwo umuporisi. N'aho yari yaterewe icizere n'inama nshingamateka mu kwa mbere yagirizwa guteza iyi migumuko, Trump yarejejwe n'inama nkenguzamateka ku wa gatandatu uheze. Aba Repubulika indwi bonyene nibo bagiye ku ruhande rw'abo mu mugambwe w'abaharanira demokarasi (Democrats) kugira bakubite intahe mu gahanga Trump. McConnell hamwe n'abandi bakenguzamateka 42 batoye ko Trump yambikwa izera. Hari hakenewe bibiri vya bitatu kugira ngo uyu yahoze ari umukuru w'igihugu akubitwe intahe mu gahanga. N'aho yagiye ku ruhande rw'abamwambika izera, yaramutyoje mu nama nkenguzamateka ayo matora aheze. Yavuze ati: ""Nta gushidikanya na guto kuhari ko Perezida Trump ari we ntandaro y'ivyabaye kuri uwo musi"". Ati: ""Akarwi k'abagumutsi kateye Capitol kw'izina ryiwe. Izi nkozi z'ikibi zari zitwaje ivyapa vyiwe, bamanitse amabendera yiwe kandi baririmba ko ari we bagamburukira"". Imigenderanire ntiyatosekaye hagati ya Trump na McConnell gusa mu kwezi guheze. Ejo ku wa kabbiri, umuhanuzi wa Trump yavuze ko Rudy Giuliani yahoze ari umukuru w'igisagara ca New york yahagaritse amabanga yiwe yo guserukira Trump imbere y'amategeko. Jason Miller yabwiye televiziyo CNN ati: ""Giuliani ntagiserukira Perezida Trump imbere y'amategeko"". Mu kwa mbere ibinyamakuru vya Amerika vyavuze ko Trump yagerageje guhagarika agashirukabute ka Giuliani mu kwerekana akababaro kiwe ko kubona yari asubiye kubogozwa ku ncuro ya kabiri. Ariko inyuma y'ico kiganiro na CNN, Miller yasobanuye kuri Twitter ko Giuliani aguma ari ""incuti n'umugenzi"". Avuga ko batagikorana ubu kubera ""ata bibazo bikihari vyotuma Giuliani aserukira Perezida Trump""."	https://www.bbc.com/gahuza/amakuru-56093943
health	Kenya: Hari amashirahamwe asaba ihagarikwa ry'amategeko yo gukumira Covid	"Amwe mu mashirahamwe ataho yegamiye muri politike muri Kenya yakoze imyiyerekano yo kwiyamiriza amategeko yo gukumira ikiza Covid-19. Mu ndwi iheze, prezida Uhuru Kenyatta yarahagaritse uruja n'uruza mu ntara zitanu zivugwa ko zirimwo ibitigiri binini vy'abantu bandura iyo ngwara harimwo n'igisagara ca Nairobi. Iyo ngingo ikaba ari iyo guhagarika ikwiyongera kw'ikiza Covid-19. Prezida Kenyatta kandi yarahagaritse ububare bw'inzoga muri utwo turere twashizwemwo umukwabu, anategeka ko abafise amazu y'uburiro badandaza indya abantu batahana muhira gusa. Amashirahamwe Bunge la Mwananchi na Muungano wa wananchi wa Citizen Alliance avuga ko izo ngingo zigira ingaruka mbi ku banyagihugu basanzwe, mu gihe ibikorwa vya politike ari vyo vyatumye ico kiza ""gikwiragira""."	https://www.bbc.com/gahuza/amakuru-56591879
politics	U﻿N: Abantu benshi bariko barahunga imigwano hagati ya FARDC na M23 muri Rutshuru	U﻿N/ONU ivuga ko abantu benshi bamaze guta izabo kubera imigwano iriko ibera muri Rutshuru, harimwo n'abamaze guhungira muri Uganda. Ku rubuga rwa Twitter, O﻿CHA, ishami rya ONU rijejwe kugenzura itangwa ry'imfashanyo ivuga ko bakiriko baragenzura neza uko abamaze guta izabo bangana n'ivyo bakeneye. Nta co F﻿ARDC na M23 baravuga kuvyerekeye iyo ntambara. M﻿u kwezi kwa gatandatu mu 2022, umuhari wa M23 warigaruriye igisagara ca Bunagana kiri ku rubibe Republika ya Demokrasi ya Congo ihana na Uganda. I﻿co gihe umuvugizi wa M23 yabwiye BBC Gahuzamiryango ati:“Yose [Bunagana] nta kuvanaho na hamwe, twayifashe”. I﻿shirahamwo Barometre securitaire du Kivu rikunze kwandika ku mutekano muri ako karere, rivuga ko intambara yasubiye gusutuma mu turere twinshi twa Rutshuru kuva ku musi wa kane. U﻿two turere tukaba ari Muhimbira, Kabindi, Rangira, muri Rutshuru na Nord Kivu. H﻿avugwa abasivile babiri boba bamaze kwicwa nabandi barenga mirongo ibiri bakomeretse, nk'uko biri ku rubuga rwa Twitter rw'iryo shirahamwe. I﻿tariki 20 z'ukwezi kwa gatandatu 2022 umukuru w’igihugu ca Kenya, Uhuru Kenyatta yaratumyeko inama y’abakuru b’ibihugu bigize ishirahamwe rya Afrika y’Ubuseruko (EAC) kugira bavugane ku kibazo c’amahoro n’umutekano  muri Repubulika y’Intwaro Rusangi ya Congo (DRC), nk’uko biri mw’itangazo rya reta. Uhuru, ari na we yari arongoye ishirahamwe EAC yasavye ko horungikwa umurwi w’ingabo za EAC guhagarika imigumuko irangwa mu buseruko bw’iki gihugu giherutse kwinjira muri iri shirahamwe. M﻿u kwezi kw'umunani ingabo z’Uburundi ni zo zabaye iza mbere kwinjira icese ku butaka bwa Repuburika ya Demokrasi ya Congo mu rwego rw’ishirahamwe rya Afrika y’Ubuseruko, EAC. Mu nyuma na Kenya yararungitse ingabo zayo muri ico gihugu mu gihe Uganda yo yavuze ko zisanzweyo. Izo ngabo zagiye mu ntumbero yo kugwanya imigwi yitwaje ibigwanisho iri mu buseruko bwa DR Congo, ariko gushika ubu nta nkuru ziravugwa ko boba bamaze gutana mu mitwe na M23.	https://www.bbc.com/gahuza/articles/crgdqq7lrmpo
entertainment	Ivana Trump, umugore wa mbere wa Donald Trump, yapfuye ku myaka 73	"Ivana Trump, umugore wa mbere wa Donald Trump akongera akaba na nyina w’abana biwe batatu, yasandavye ku myaka 73. Aciye ku rubuga hwaniro rwiwe bwite, Truth Social, Trump yanditse ti: “Yari umugore w’intore, mwiza kandi atangaje, yabayeho mu buzima bukomeye kandi bwigisha”. Ivana Trump, umugore yavukiye mu citwa République tchèque, yarongowe n’uyu yahoze ari umukuru w’igihugu ca Amerika mu 1977. Bagiye kwahukana inyuma y’imyaka 15 mu 1992. Bavyaranye abana batatu - Donald Jr, Ivanka na Eric Trump. Igipolisi kivuga ko ashobora kuba yahitanywe n’isanganya, nk’uko vyandikwa n’ikinyamakuru Assiciated Press. Amasoko yabwiye iki kinyamakuru ko umupfasoni Trump yatowe yataye ubwenge ku ngazi i muhira iwe mu gisagara ca New York, bikavugwa ko yoba yaguye. Donald na Ivana Trump baramenyekanye cane mu myaka ya 1980 na 1990, mbere ukwahukana kwabo kwaravuzweko vyinshi. Bamaze kwahukana, Ivana yaciye atanguza urudandaza rwiwe rw’ibimoga, impuzu n’ibisharizo vy’umubiri (bijoux). Mu gitabo ciwe co mu 2017 yise Raising Trump, Ivana arishimira kuba yarareze abana babo, akavuga ko ""yafashe ingingo ku bijanye n’indero yabo, ibikorwa vyabo, ingendo, mu kubitaho no kubaha ivya nkenerwa” gushika muri kaminuza. Muri iki gitabo, avuga ko ubucuti bwiwe na Trump bwiyongereye cane kuva bahukanye, akavuga ko yama avugana nawe rimwe mu ndwi. Mw’itangazo wasohoye, umuryango wa Trump wamukengurukiye mu kuvuga ko yari “inguvu mu bikorwa, umunonotsi wo ku rwego mpuzamakungu, ubwiza bw’agahorurore, umugenzi, akaba n’umuvyeyi yitaho umuryango”. “Ivana Trump ni umucikacumu. Yahunze ubutegetsi bw’igikomunista ahungira muri iki gihugu ”, niko itangazo rivuga. “ Yarigishije abana biwe ubutwari n’ubwira, kugira impuhwe no kudacika intege”. Umwana wiwe mukuru, Ivanka avugwa ko yari yegereye cane nyina wiwe, yanditse mu butumwa bwiwe yacishije ku rubuga rwa Instagram ko ababaye cane. Yanditse ati: ""Mama yari incabwenge, afise igikundiro, afise ishaka kandi atwenza cane. Yarerekanye inguvu, ubutwari n’ishaka mu bikorwa vyiwe vyose. Yabayeho ubuzima bwuzuye - ntiyigeze atakaza amahirwe yo gutwenga no gutamba ”. Donald Trump yabaye umugabo wiwe wa kabiri. Uwa mbere, Alfred Winklmayr, yari umunya-Autriche yigisha urukino rwa ski n’umugenzi wiwe, akaba yari yemeye kurongorwa nawe kugira ngo aronke ubwenegihugu bwa Autriche. Ibi vyamufashije kuva mu gihugu ciwe ca gikomunista  - ico gihe kikaba citwa Tchécoslovaquie  - atari uko yari ahunze. Igihe yaba muri Canada mu myaka ya 1970, yakoze nk’umwigisha w’urukino rwa ski akongera akaba n’umunyamideri. Igihe yari mu rugendo rw’akazi mu gisagara ca New York mu 1976, yabonanye na Trump ari mu murwi w’abanyamideri. Baciye barongorana mu mwaka wakurikiye, ubwo nyene baca batangura kuvugwa cane mu binyamakuru. Igihe yari akiri kumwe na Trump, Ivana yaranguye amabanga atandukanye mw’ishirahamwe rya Trump (Trump Organization), harimwo no kuba umukuru w’ihoteri Plaza Hotel i Manhattan. Ariko bivugwa ko Trump yamwugaraniye hanze y’ibiro vyiwe kuri iyo hoteri mu 1990 bivuye ku kutumvikana ku bintu bine vyari mu masezerano bagiriraniye imbere y’uko barongorana. Igihe bahukaniye, Ivana yarongowe incuro zibiri, ubwa mbere n’umurwizatunga w’umutaliyano Riccardo Mazzucchelli, kuva 1995-97;  hanyuka kandi n’umukinyi w’amareresi w’umutaliyano nyene Rossano Rubicondi, kuva 2008-09. Umukenguzamateka w’umu Repubulika Lindsey Graham, incuti ya hafi cane ya Donald Trump, ati : “ Yarabayeho mu buzima bw’ikinyamerika ”. Mu 2017, Ivana yabwiye ikiganiro ca ABC, Good Morning America, ko atagomvye gutera ubwishime umugore wiwe w’ubu Melania amuhamagaye muri Maison Blanche/White House. Yavuze ati : “ Ni jewe ndi umugore mukuru wa Trump. Uravyumva ? Ni jewe ndi First Lady ”. Ni amwe mu majambo menshi akomeye uyu yahoze ari umunyamideri yasubiwemwo. Mu gakino yagizemwo uruhara mu 1996 kiswe The First Wives Club, yabwiye abagore bari bahukanye ati: ""Bapfasoni, mutegerezwa kwihagararako kandi mukigenga. Kandi mwibuke, ntimushavure, rondere vyose”."	https://www.bbc.com/gahuza/articles/cjr9rdqz4rdo
sports	Umunonotsi wa Afrika 2021: Urutonde rwa BBC rw’abazotorwamwo rwasohotse	"Urutonde rwa BBC rw'abazotorwamwo umunonotsi yenuriye abandi mu 2021 mu banonotsi b'abanye-Afrika (BBC African Sports Personality of the Year) rwashizwe ahabona - kandi urashobora gutora uwo ubona ko ariwe yofata ico kibanza. Abo bahiganirwa iryo teka uko ari batandatu batowe n'umugwi w'abamenyeshamakuru bo hirya no hino muri Afrika hamwe no mu Bwongereza. Uwo mugwi watoye urutonde ushingiye ku ho Afrika yashitse ku rugero rwiza kurusha ahandi mu nkino ku rwego mpuzamakungu mu 2021 (hagati y'ukwezi kwa mbere n'ukwezi kw'icenda). Ico umukinyi yafashije birenze kuba ubwiwe yashitse kure mu nkino navyo vyarashingiweko. Ubandanije usoma hari ayandi makuru menshi kuri abo batoranijwe, aho nawe ushobora gutora uwo ushaka ko atsinda. Gutora bizorangira 23:59 GMT (ni ukuvuga 21:59 mu masaha yo mu Burundi no mu Rwanda)  ku wa mungu , itariki 19 ukwezi kwa 12  hanyuma uwatsinze atangazwe ku wa gatanu,  itariki 7 ukwezi kwa mbere  2022 mu kiganiro  Focus On Africa ca BBC kuri television no kuri radio hamwe no ku rubuga rw'inkino rwa BBC Sport. Iguhugu:  Kenya Imyaka: 37 Ico akinamwo: Yiruka marathon Ashobora kuba ari we mwirutsi wa mbere anyaruka kuri marathon mu bihe vyose hanyuma uyu mwaka,  Eliud Kipchoge yashimangiye ikibanza ciwe  inyuma yo gutahukana umudari w'inzahabu ugira kabiri yikurikiranya mu nkino za Olympic. Mu gihe yabaye uwugira gatatu mu kugwanira kugumana umudari wa Olympic muri marathon, uwo munya-Kenya mu nyuma yaciye ahabwa igihagararo c'umunonotsi  w'umugabo w'urwego mpuzamakungu rw'inkino za Olympic (International Olympic Committee). Gutahukana umudari i Tokyo vyasiguye ko atsinze 13 kuri marathon 15 amaze kwiruka kuva atanguye kwiruka kuri ico kirere mu 2013, mu vyo amaze gushikako  hakaba harimwo umwanya wa mbere mwiza kw'isi wa  2:01:39  yagize i Berlin mu  2018. Ku myaka 36,  yabaye uwutsinze marathon muri Olympic w'imyaka myinshi kurusha abandi kuva umunya-Portugal Carlos Lopez ayitsinze ku myaka 37 mu 1984 kandi akaba yatsinze ku budasa bw'umwanya bwa mbere bunini kuva mu 1972. Igihugu: Kenya Imyaka: 27 Ico akinamwo: Yiruka ibirere biri hagati na hagati Faith Kipyegon yagize umwanya wa mbere mwiza wa Olympic igihe yagwanira kugumana umudari wiwe yari yatsindiye ubwa mbere mu nkino za Rio mu 2016. Uwo mugore w'umunya-Kenya yageneye intsinzi yiwe umwana wiwe w'umukobwa w'imyaka itatu, avuga ko ariwe yatumye agira umwete inyuma yo gufata ikiruhuko  c'amezi 21 ataja mu nkino. Kugenera umwana wiwe iyo ntsinzi vyarushirije kugira insiguro kuko Kipyegon niwe mu kinyi   wa Olympic agira gatatu yagumije umudari wiwe inyuma yo kuvyara hagati y'inkino (abandi n'umunya-Australia Shirley Strickland, mu 1956, n'umunya-Cameroun Francoise Mbango, mu 2008). Imbere y'uko abica bigacika mu Buyapani, yari yagize umwe mu myanya  y'imbere y'isi ku 3:51.07 - umwanya ugira kane kw'isi muri kahise - i Monaco mu kwezi kw'indwi  muri Diamond League - ari naho yavanye iteka ryo kuba umuhizi w'umwaka mu kwezi kw'icenda. Kuva agize umwanya wa mbere wa Olympic, ubu arondera umwanya wa mbere w'isi. Ntando Mahlanguu Igihugu:Afrika y'EpfoImyaka: 19  Ico akina: gusimba ubukika no kwiruka 200m Ntando Mahlangu yaronse umudari wiwe wa mbere w'inkino za Olympic agifise imyaka 14 igihe yaronka ifeza ku 200m mu nkino za Rio mu 2016 - amaze imyaka ibiri yonyene atanguye kwiruka. Uyu mwaka yarongereje igitigiri c'imidari mu gutwara inzahabu ku  200m no gusimba ubukika mu bagabo i Tokyo. Gusimba ubukika vyamuhaye inzahabu anaca umuhigo w'isi ku 7,17m - n'ubwo yari yatanguye kwimenyereza gusimba amayinga atandatu imbere y'uko inkino ziba. Uwu muyabaga afise kazoza mu kwiruka - amaguru yiwe yaciwe kuko atatera imbere, agifise imyaka 10 - afatanya ubunonotsi n'ivyigwa. Mu kwezi kwa kane, yashinze umwanya wa mbere mwiza kw'isi ku masekunda 22.4 ku 200m mu bagabo. Igihugu: Namibia Imyaka: 18 Ico akina: yiruka ikirere kigufi ""Ukwiruka kwa mbere kwiza mu buzima bwanje"" - uko niko  Christine Mboma  yavuze ingene yirutse mu nkino za  Tokyo 2020 mu kuba umugore wa mbere wo muri Namibia  yatahanye umudari wa Olympic. Uwo mudari wabaye uwa mbere wa Namibia mu myaka 25, uwo muyabaga akaba yatahukanye ifeza ku 200m mu gushika inyuma y'umunya-Jamaica amaze gutwara umudari wa Olympic gatanu  Elaine Thompson-Herah. Umwanya w'amasekunda  21,81 yagize niwo wari uwa mbere muto ugizwe n'umugore afise munsi y'imyaka 20. Mu nyuma yabandanije mu gutsinda ihiganwa rya Diamond League  mu kwezi kw'icenda i Zurich, aho umwanya wiwe w'amasekunda 21,78 wongeye gushinga umwanya wa mbere muto kw'isi w'abafise munsi y'imyaka 20 uba n'uwa mbere muri Afrika. Uwo mukobwa w'imyaka 18 yatanguye kwihatira ku 200m mu ntango z'uyu mwaka aho amariye kwakwa amahirwe yo kwiruka 400m n'urwego rw'isi ruraba inkino z'ubunonotsi kubera asanzwe afise urugero ruri hejuru rw'inkabuzo ya testosterone. Igihugu: SenegalImyaka: 29 Ico akina: umunyegori mu mupira w'amaguru Edouard Mendy aratamarirwa i Stamford Bridge kuva atanguye gukinira Chelsea avuye muri Rennes yo mu Bufaransa mu kwezi kw'icenda 2020 akaba yabaye kirumara mu vyo uwo mugwi wo mu burengero bwa Londres washitseko muri Champions League mu kwezi kwa gatanu. Yashitse ku muhigo w'inkino icenda atinjijwe igitsindo mu rugendo rwo gutwara ico gikombe mu mwaka w'inkino wiwe wa mbere muri iryo higanwa. Mendy kandi yanditse amateka mu kuba umunyegoli wambere w'umunye-Afrika akinye mu rukino rwanyuma rwa Champions League aba kandi uwa mbere akinye mu rukino ruhambaye ku mugabane wa Buraya kuva aho umunye-Zimbabwe Bruce Grobbelaar abonekeye mu kibuga mu 1985 mu rukino rw'ihiganwa rya European Cup (igikombe ca Buraya), ryabanjirije Champions League, akaba yakinira Liverpool. Inkino 19 Mendy yamaze atinjijwe igitsindo mu mwaka w'inkino uheruka yaba muri Champions League canke muri Premier League, zatumye atwara agashimwe k'umunyegoli yenuriye abandi i Buraya mu mwaka w'inkino 2020-21 (Uefa Goalkeeper of 2020-21). Uyu munonotsi yanatsindiye Uefa Super Cup, yaranashizwe mu bahiganirwa agashimwe ka Fifa k'umunyegoli yenuriye abandi mu 2021, ariko uyu mugabo yatahukanye umudari w'ikibanza ca kabiri mu gikombe ca FA mu kwezi kwa gatanu, yahushije gutsindira Yashim Trophy ihabwa umunyegoli yenuriye abandi i Buraya, igikombe gitangwa n'ikinyamakuru France Football. Iguhugu: Afrika y'Epfo Imyaka: 24 Ico akina: Breaststroke (ubwoko bwo kwoga) Tatjana Schoenmaker yarabiciye biracika i Tokyo aho uretse gutahana inzahabu n'ifeza mu gihugu ciwe ca Afrika y'Epfo, yanaciye umuhigo w'isi n'uwo mu nkino  za Olynpic ku 200m no ku 100m mu kwoga ivyo bita brasse canke  breaststroke. Mu gukora ivyo yaciye aha Afrika y'Epfo umudari wa mbere wa Olympic mu kwoga mu rwego rw'anbagore kuva mu 2000 aca arangiza imyaka 25 Afrika y'Epfo yari imaze irindiriye umudari w'inzahabu mu nkino za Olympic mu kwoga kuko yahejeje ari uwa mbere ku 200m. Schoenmaker yarahatswe guheba inkino mu 2016 igihe yabura amanota yo kuronka itike yo kwitaba inkino za Rio abuze ic'ijana c'umusekunda. Ariko ntiyataye hasi maze kuva ico gihe amaze guca imihigo yo mu gihugu no ku mugabane, inzahabu zibiri mu nkino za Commonwealth hamwe n'umudari w'ifeza  ku rwego rw'isi. Yavuze ati: ""Ubu ihangiro rikurikira ni irihe, ingene notera imbere kurusha? Nkeneye kubona iyo ukwoga kwanje kuzotera kuja."" Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT."	https://www.bbc.com/gahuza/amakuru-59545225
politics	AUKUS: US na UK biranegurwa ku amasezerano yo kwivuna umwansi vyagiriraniye na Australia	"Amerika n'Ubwongereza biriko biriyamirizwa n'ibihugu bitari bike ku masezerano yavyo vyagiriraniye na Australia mu bijanye n'umutekano. Aya masezerano - afatwa nk'umugambi wo guhangana n'Ubushinwa - azotuma Amerika n'Ubwongereza biha Australia ubuhinga bwo guhingura amato y'intambara yo musi y'inyanja akoreshwa n'inguvu za nikleyeri. Ariko igihugu kibabaye cane ni Ubufaransa buvuga ko ari ""amasezerano y'incamugongo"", mu gihe Ubushinwa nabwo bwagiriza ibi bihugu bitatu ko vyafashe ""ingendo ya ca gihe c'intambara y'ukwikekana"" (Guerre froide/Cold War). Hari ubwoba ko aya masezerano ashobora gutuma Ubushinwa bwinjira mu ntambara. Aya masezerano azwi nka Aukus, yatangajwe na Perezida Joe Biden wa Amerika, umushikiranganji wa mbere w'Ubwongereza Boris Johnson hamwe na mugenziwe wa Australia Scott Morrison hirya y'ejo ku wa gatatu. N'aho batavuzemwo Ubushinwa, Aukus ifatwa nk'umugambi wo kubuza Ubushinwa kwiganza  mu nyanja y'Ubushinwa (Mer de Chine méridionale/South China Sea). Boris Johnson yabwiye abashingamateka ko aya masezerano ""atagamije guhangana"" n'Ubushinwa. Ariko uyu mushikiranganji wa mbere yabajijwe n'uwo yasubiriye, Theresa May, nimba aya masezerano adashobora gutuma Ubwongereza bwisanga mu ntambara bwinjijwemwo n'Ubushinwa. Uyu mupfasoni yabajije umushikiranganji wa mbere ""ingaruka"" aya masezerano ashobora kugira mu gihe Ubushinwa bwotera izinga rya Taiwan. Boris Johnson yishuye ati: ""Ubwongereza buraciyemeje gukingira amategeko mpuzamakungu, niyo mpanuro ikomeye twoha incuti zacu kw'isi, kandi ni na yo mpanuro ikomeye twoha reta y'Ubushinwa"". Taiwan ifata ko ari igihugu cigenga, ariko Ubushinwa bubandanya bwongereza igitsure iri zinga bubona ko ari intara yabwo yiyonkoye. Hagati aho,  Washington iriko irondera guhumuriza Ubufaransa ku bijanye n'aya masezerano yaje gutoba amasezerano y'amamiriyaridi menshi cane yo kwubaka ubwato bwo musi y'inyanja Ubufaransa bwari bwagiriraniye na Australia. Umushikiranganji w'imigenderanire w'Ubufaransa Jean-Yves Le Drian avuga ko iri tangazo ari ""incamugongo"". Avuga ko ari ""Ingingo mbi, yafashwe n'uruhande rumwe kandi amaherezo yayo ataboneka neza"", yamwibukije Donald Trump yahoze arongoye Amerika. Mu kwihora, abaserukira Ubufaransa muri Amerika bahagaritse ibirori vyari bitegekanijwe vyo kwigina ubucuti hagati ya Amerika n'Ubufaransa. Uwahoze aserukira Ubufaransa muri Amerika, Gérard Araud, yabwiye ikiganiro World Tonight ca BBC ati: ""Ni ingendo itabereye. Amerika yari izi ko aya masezerano akomeye ari inyungu z'igihugu c'Ubufaransa, ariko Amerika yarayirengagije"". Umunyamabanga wa Amerika ajejwe imigenderanire Antony Blinken avuga ko Ubufaransa ari ""incuti ikomeye"" kandi ko Washington izobandanya ""ikorana cane"" na Paris. Jen Psaki ajejwe kumenyesha amakuru muri Maison Blanche/White House avuga ko ibivugwa n'Ubufaransa ataco bimaze. Ati: ""Hari amasezerano y'ubufatanyabikorwa menshi arimwo Ubufaransa hamwe n'ayandi butarimwo, kandi na bo nyene barafise amasezerano y'ubufatanyabikorwa batadushizemwo. Uko niko bimeze mu migenderanire mpuzamakungu"". 'Impinduka zikomeye' Umuhanuzi mukuru w'Ubwongereza ajejwe umutekano Stephen Lovegrove avuga ko aya masezerano - yiteze gufasha ibi bihugu bicuditse guhanahana ubuhinga bwa none butandukanye mu bijanye n'ibikorwa vyo musi yinyanja - yerekana ""impinduka zikomeye"". Aya masezerano  asigura ko Australia izoba ibaye igihugu kigize indwi kw'isi gikoresha amato y'intambara akoresha inguvu za nikleyeri, inyuma ya Amerika, Uburusiya, Ubushinwa, Ubwongereza, Ubufaransa n'Ubuhindi. Umuhanuzi mukuru w'Ubwongereza ajejwe umutekano Stephen Lovegrove avuga ko aya masezerano ""ashobora kuba ari yo ya mbere akomeye kw'isi mu myaka 60 iheze"". Ubushinwa ku ruhande rwabwo, rwagiriza ibi bihugu bitatu gufata ""ingendo ya ca gihe c'intambara y'ukwikekana"" (Guerre froide/Cold War) ishobora kubangamira inyungu zavyo bwite. Ikinyamakuru cegamiye reta y'Ubushinwa Global Times kigabisha ko hashobora kuba ugusiganwa mu guhingura ubwato bwo musi y'inyanja bukoresha inguvu za nikleyeri, congerako y'uko ingabo za Australia ari zo zishobora kuba ""iza mbere zipfa"" mu gihe Ubushinwa ""bwokwivuna"". Ariko umushikiranganji wo kwivuna abansi wa Australia, Peter Dutton, aramirira kure ibivugwa n'Ubushinwa. Ati: ""Ubu si bwo bwa mbere Ubushinwa buvugije induru ku bijanye n'aho Australia ihagaze"". ""Turishimiye demokarasi yacu mu karere kacu. Turi kumwe n'ababanyi bacu mu karere ka Indo-Pacifique mu guharanira amahoro arama, kandi aya masezerano azotuma akarere gatekana. Ukuri ni uku kandi na bijambojambo vyo kwishongora bishobora kuzimanganya ukuri""."	https://www.bbc.com/gahuza/amakuru-58593289
sports	China: Ikirere kibi cahitanye abanonotsi 21 biruka ibirometero vyinshi	"Abanonotsi bapfuye inyuma yo kubangamirwa n'ikirere igihe bariko bariruka ibirometero birebire mu buraruko bushira uburengero bw'Ubushinwa. Imiyaga ikaze n'imvura ivanze n'imbeho yabangamiye abariko bariruka ibirometero 100 mw'ishamba rya Yellow River Stone, ikibanda c'ingenzi kiri mu ntara ya Gansu ku musi wa gatandatu. Iryo siganwa ryahagaritswe igihe abanonotsi 172 baburirwa irengero, hanyuma ibikorwa vyo gutabara bica biratangura. Benshi mu banonotsi bivugwa ko bari bakanye cane. Liang Jing, rurangiranwa mu kwiruka ivyo birometero birebire, hamwe na Huang Guanjun, yabaye uwa mbere mu bagabo bagendana ubumuga bwo kutumva mw'ihiganwa rya Olempike ryo mu Bushinwa mu 2019, bari mu bapfuye, nk'uko bimenyeshwa n'ikinyamakuru ca reta. Abategetsi bavuga ko abanonotsi 151 vyemezwa ko bakomeye, ariko ko umunani muri bo bakomeretse. Isiganwa ryari ryatanguye isaha 09:00 yo mu Bushinwa (01:00 GMT) ku musi wa gatandatu, bamwe mu basiganwa bakaba bari bambaye amabutura gusa n'udupira. Abarokotse bavuga ko ibipimo vyerekana ko haza kuba imvura n'umuyaga, ariko ko bitari kuba bibi cane nk'ivyo babonye. Inyuma y'amasaha atatu isiganwa ritanguye, igice kimwe co mu misozi c'ahabera iryo siganwa caguyemwo urubura, imvura nyinshi hamwe n'umuyaga vyatumye hakanya cane, nk'uko bivugwa n'abategetsi b'igisagara kihegereye ca Baiyin city. Umunonotsi umwe, Mao Shuzhi, yabwiye itororokanirizo ry'amakuru rya Reuters ko yaciye asubira inyuma abonye ikirere gihindutse. Umwigeme Mao, yari amaze kugira ibirometero 24 ico gihe, kandi akaba atari bwashikiri iyo misozi, yavuze ati:""Imvura yaguma yongerekana."" Yaciye afata ingingo yokwisubirira mw'ihoteli amaze kwumva akanye cane, ariko abandi babandanije canke bari bamaze gushika ahameze nabi cane. Bivugwa ko abanonotsi benshi bazimiye kubera ko bitakunda ko babona aho baca. Abashinzwe gutabara1.200 ni bo barungitswe, bafashijwe n'indege zitagira umudereva nk'uko bivugwa n'ibinyamakuru ba reta. Ibikorwa vyarabandanije mw'ijoro gushika ku w'Imana mu gitondo, aho imbeho yongerekanye bituma ibikorwa vyo gutabara bigorana gusumba, nk'uko bivugwa n'itororokanirizo ry'amakuru ry'Ubushinwa, Xinhua. Urwo rupfu rwatumye haba ishavu ryinshi ku mbuga hwaniro zo mu Bushinwa, aho batunga agatoka cane cane abarongoye akarere ka Baiyin, bakaba banashavujwe no kuba hatabaye imyiteguro ikwiye. Mu kiganiro n'abamenyeshamakuru kuri uyu w'Imana, umukuru w'igisagara ca Baiyin, Zhang Xuchen yavuze: Nk'abatunganije ibi birori, ni twebwe twobazwa ivyabaye kandi turababaye. Turahojeje imiryango yabuze ababo n'abakomeretse."""	https://www.bbc.com/gahuza/amakuru-57228110
entertainment	Khadar Ahmed: Ingene uwabuze aho yiga gukora film ubu ariko aratahukana udushimwe no gukundwa na benshi	"Film 'The Gravedigger's Wife' (umugore w'umwimvyi w'imva), yatahanye agashimwe, wogira ngo yatunganijwe n'umuntu abifisemwo uburambe, ariko niyo film ya mbere ya Khadar Ahmed. Ingene igenda, umwanya imara n'ubwiza bwayo vyerekana ukwiyemera gufiswe n'uwo mugabo w'imyaka 40 atagira uburambe muri uwo mwuga. Yahunze n'umuryango wiwe  intambara yo muri Somalia amaherezo baruhukira muri Finlande afise imyaka 16 - kandi ntiyigeze ahonyoza ikirenge mw'ishure ryo kwiga gukora no gutunganya film (cinema). Yabwiye BBC ati: ""Imana yonyene niyo izi kangahe nasavye ishure ryo kwiga film ariko nkaba ntigeze ndarironka."" Ariko guteza imbere film ziri mu rurimi rw'igi-Somali yabigize ihangiro - kugira yerekane akaranga n'amamuko vyiwe abicishije muri film. Ku bwa Ahmed, kubona yatahanye agashimwe ka mbere mw'ihiganwa rya Afrika ry'ama film Fespaco mu kwezi guheze, vyerekana ko inkuru mu rurimi rwiwe zishobora  gukundwa n'ahandi. Bitandukanye na Bollywood The Gravedigger's Wife ni inkuru y'urukundo irimwo hamwe hamwe hababaje ariko mu buryo butwenza y'aho umuntu ashobora gushika kugira arokore ubuzima bw'uwo akunda. Uwo mwimvyi w'imva - Guled, akinwa na Omar Abdi - yicaye imbere y'ibitaro ari kumwe na bagenziwe,  afise igipawa, arindiriye ko hagira umurwayi apfa. Aho bibabarije, n'uko kugira  Nasra,  umugore wiwe arwaye, abandanye kubaho,  Ahmed ategerezwa kuronka  amafaranga, ayo nayo akaboneka ari uko hagize abapfa. Uwo mugore akinwa na Yasmin Warsame, ari ku mpfiro kubera amafyigo yiwe atagikora. Kubera amafaranga menshi akenewe kugira   abaganga bamwiteho abandanye kubaho, bisaba Guled gufata ingingo zikomeye cane. Iyo nkuru ata  bintu vyinshi vyo kuyiryohora birimwo, yakorewe amasanamu arimwo ibice vyinshi ata  majambo wumva n'ibirere vyagutse cane, ntaho ihuriye n'inkuru Ahmed yakuriyemwo. Yibutsa film za Bollywood ziba zirimwo umuziki, ugutamba n'ukurangira mu kanyamuneza.   Ahmed avuga ati: ""Ntaco nari nzi kuri izo film, nta film nari mfise kugira ndabireko mu gukora iyi. ""Gutyo rero nayikoze uko jewe nyene binjemwo n'uko ndabibona"". Mu vy'ukuri, ntaho yibuka yoba yarabonye film y'igi-Somali ikozwe hakurikijwe ubuhinga nyabwo bw'umwuga. Nyina wiwe yagumye  akorora amasozi  mu mwanya wose bamaze bariko bararaba The Gravedigger's Wife ubwa  mbere mw'ihiganwa rya sinema rya Cannes mu kwezi kw'indwi.  Ahmed avuga ati nyina ""yararengewe. Hari benshi batigeze baronka urweze n'amahirwe yo kwibona muri film. N'ivyo nashaka gushikako."" 'Kwumva wishimye' The Gravedigger's Wife ibera, kandi amasanamu yayo yafatiwe ku rubuga, muri Djibouti, bihana urubibe na Somalia, ariko ntirerekanwa muri ivyo bihugu. Avatar yongeye kuba film yinjiza cyane ku isi Abantu benshi b'aba-Somali, n'abandi bafise amamuko yo muri Somalia, barabonye iyo film mu kwezi kw'icenda mw'ihiganwa mpuzamakungu ry'ama film i Toronto muri Canada. Ahmed avuga ko ""bose bumvise bishimye. Vyari biryoshe kubaraba ingene baryohewe no kuyiraba hanyuma bagaca banzako"". Uwo atunganya ama fiml avuga ko inzira yaciyemwo mu gukora iyo film ishobora gutanga icitegererezo. Ntiyigeze aja mw'ishure ryigisha ivya film, nta n'aho yigeze aronka uwumwigisha ivyo gutunganya ama film, nta na film y'uwundi muntu yari bwigere akorako. Yatanguye urugendo rwiwe rwo gutunganya iyo film mu myaka 10 iheze igihe yandika integuro yayo. Yari afise ishaka ryo kuba ariwe ubwiwe yoyitunganiriza mu gi-Somali ku buryo yabanje kubika  iyo nteguro  kugira yige ingene bikorwa mu kurabira ku ma film yakunda. Amaze kuraba Bollywood, yaciye azunguruka amazu y'ama cinema kw'isi, harimwo muri Korea y'Epfo na Iran. Ariko izamutereye ivyiyumviro cane ni fim zakorewe muri Afrika. Arakunda cane cane igikorwa c'umunya-Mauritania Abderrahmane Sissako, yari umukuru w'umugwi w'abatanga udushimwe twa Fespaco uyu mwaka. Umunya-Chad  Mahamat-Saleh Haroun nawe ari mu bo Ahmed yafatiyeko, akaba yibuka ingene yatangariye ubwiza bwa film yiwe yo mu 2010, A Screaming Man. Amaze  kwiga izo film akagerageza kwuva ubuhinga bw'ingene zikorwa, yaciye atunganya film zibiri ngufi mu  hanyuma yandika mu ki-Finlande imbere y'uko akora  The Gravedigger's Wife. Ubu rero aribaza niba iyo aba yaragiye kw'ishure ryo kwiga ingene film zikorwa  hari ico kuba  vyahinduye mu nzira mbi canke nziza. ""Nshaka gutera intege abanya-Afrika bakiri bato bakora film, abadasanganywe amahirwe menshi, gufata camera hanyuma bakore film zabo, bandike inkuru zabo, bafate amasanamu yabo kandi bavyikorere bo nyene, kuko si bose baronka basanganywe ubushobozi bwinshi."" We nyene avuga ko afise ishaka ryo kubandanya akora ama film muri Afrika: ""Namuka muri Afrika kandi nemera ko kazoza k'ama film ari muri Afrika. Hari inkuru nyinshi zidashobora gukinirwa mu bihugu vya Buraya."""	https://www.bbc.com/gahuza/amakuru-59117220
sports	Caster Semenya yise abarongozi ba 'athletisme' muri Africa ba 'niryo' ku ngingo ya sentare ya siporo.	"Uwigeze gutwara umudari wa olempike incuro zibiri n'uwo ihiganwa ry'isi yose incuro zitatu, Caster Semenya, yise abategetsi ba Afrika muvyo kwinonora imitsi, ba ""niryo"" kuba barananiwe guhagarara bakagwanira abanonotsi b'abapfasoni bahanganye n'ikibazo co gukurwa mu mahiganwa. Uwo munonotsi w'imyaka 31  yarakuwe ku rutonde rw'abahiganwa ku metero akunda gusiganwako 800 hisunzwe amategeko  agenga inkabuzo ya ""testostérone"" umuntu aba afise mu mubiri, y'ishirahamwe mpuzamakungu ryo kwinonora imitsi mu 2019. Abanonotsi bafise inkabuzo nyinshi za ""testostérone"" basabwa gukoresha umuti mu kuzigabanya kugira bashobore guhiganwa ku metero ziri hagati ya 400 na 1500. Semenya yagize ati: ""Nibaza ko, kuri uyu musi, dufise abategetsi ba 'niryo'"". ""Kuri uyu mugabane, abantu baranumye. Sintahura igituma batavuga. Ntibagwanira abanonotsi babo. ""Mutegerezwa guseruka mugakora, mukagwanira abanonotsi banyu, gutyo abanonotsi ba Afrika bazoba beza cane. Ubu uko bimeze birababaje."" Igihe BBC Sport Africa yabaza Maboum Kalkaba, prezida w'urunani rw'amashirahamwe yo kwinonora imitsi muri Afrika (CAA), ivyerekeye ivyo Semanya avuga, n'uko abategetsi barongoye ishirahamwe ryo kwinonora imitsi muri Afrika bakoreye ibikwiye abo barongoye, yishuye ati: ""Nimundeke, nta nyishu mfise"". Abanonotsi benshi bo muri Afrika barakozweko n'iyo ngingo, harimwo umunonotsi w'umurundikazi yatahukanye umudari w'ifeza mu nkino za olempike, Francine Niyonsaba, hamwe na mugenzi we wo muri Kenya bahiganwa ku metero 800. Mu mwaka uheze, abayabaga babiri bo muri Namibia, Christine Mboma na Beatrice Masilingi, barahatiwe kuva mw'ihiganwa rya metero 400, imbere y'imisi mike ngo habe inkino za olempike za Tokyo inyuma yo kumenyeshwa ko bafise urugero runini rw'inkabuzo za testostérone. Bompi Mboma na Masilingi batinze bahiganwa mu metero 200 mu Buyapani, aho Mboma yatahukanye umudari w'ifeza wa mbere wa olempike w'ico gihugu. Ariko Semenya, ubu ahiganwa ku metero 5000, yaranebaguye ingene abategetsi b'ishirahamwe rya Afrika riraba abanonotsi bitwaye kuri ico kibazo c'abo bayabaga co kimwe n'""agacerere"" ku ngingo yafashwe yo kubabuza guhiganwa muri rusangi. Uwo munye Afrika y'epfo yagize ati: ""Igihe nari mfise imyaka 18, sinashobora kuvuga. Ubu ndakuze bikwiye, ndashobora kuvuga. ""Nimwiyumvire ivyaciye mu mitwe y'iyo miyabaga. Nta co bashobora gukora, ariko abategetsi bariyicariye gusa binezerererwa gusa n'uturusho bafise, mu bibanza biberamwo amanama. Umuyobozi mukuru wa CAA, Lamine Faty yavuze ko Semenya ""afise uburenganzira bwo gushikiriza ivyo yiyumvira"" kandi ko ibibazo ku ngingo zatumye bakurwa mw'ihiganwa vyashikirijwe n'iryo shirahamwe ""kera cane"" kandi ko vyaganiriweko mu misi ya vuba mu kanama ka CAA  mu nama yabereye muri Ile Maurice. Impari kw'itorwa ry'abagore bagira uruhara muri siporo zabaye nyinhsi, na cane cane zikaba zashimikiye ku banonotsi bameze nk'abagabo kandi ari abakobwa. Mu ndwi iheze, prezida w'ishirahamwe mpuzamakungu ryo kwinonora imitsi, Seb Coe, yavuze ko iryo shirahamwe rishobora gukurikizako igisata co kwoga, mu kubuza abagore biyumva nk'abagabo kuja mw'ihiganwa, avuga ashimitse ko ""kutarenganya bidashobora guharirwako"". Yabwiye BBC Sport ati: ""Tubandanya twiga, tugira ubushakashatsi ku bwinshi bw'inkabuzo ya testostérone ko ari kimwe mu bituma umuntu akomera gusumba , tukaba twarategekanije ibiganiro ku mategeko yacu mu kanama kacu mu mpera y'umwaka."" Semenya, yatwaye umudari w'inzahabu ku metero 800 mu myaka ya 2012 na 2016 mu nkino za olempike, yari yunguruje ku ngingo zafashwe n'ishirahamwe ry'abanonotsi kw'isi, ariko aratsindwa muri sentare ica imanza z'inkino mu 2019. Yaratsinzwe kandi muri sentare y'iyungururizo no muri sentare ntahinyuzwa y'Ubuswise mu mwaka wakurikiye, imbere yo kwitura sentare ya Buraya ijejwe agateka ka zina muntu aho urwo rubanza rutarumvirizwa. Yagize ati: ""Ntituzigera duhagarika uru rugamba."" ""Ubu ibi ntibiraba jewe gusa, biraba abana bakiri bato ubu bariko baravuka bazohangana n'iki kibazo. ""Hari abana benshi bipfuza guhiganwa ku metero 400, 800 na 1500, ariko ntibashobora kubemerera. Bavuga ko siporo ari iya bose, ariko ubu si iya bose."""	https://www.bbc.com/gahuza/articles/c0x1q208n77o
politics	Ukraine: Kyiv irarahira ko itarota ihebera ubutaka Russia kugira habe amahoro	"Reta ya Ukraine ivuga ko itazokwemera amasezerano y'amahoro n'Uburusiya arimwo ivyo kubuhebera ubutaka. Iyi ngingo isa n'ukwihagararako kwa Ukraine ije inyuma y'umusi umwe Perezida Volodymyr Zelensky avuze ko inzira yonyene yo guhagarika iyi ntambara ari ibiganiro. Umuhanuzi w'umukuru w'iki gihugu Mykhaylo Podolyak avuga ko mu gihe Ukraine yogira ivyo iheba vyotuma Uburusiya bukora igitero gikomeye kandi cosesa amaraso menshi. Avuze aya majambo mu gihe Uburusiya bubandanya bugerageza kugota ingabo za Ukraine ziriko zirarwanira Severodonetsk mu buseruko. Mu yandi makuru, umukuru w'igihugu ca Pologne Andrzej Duda yabaye umutegetsi wa mbere mvamakungu ashikirije ijambo inama nshingamateka ya Ukraine amaso mu yandi. Yakomewe amashi menshi igihe yavuga ko abanya Ukraine bonyene ari bo bazokwihitiramwo kazoza kabo. Yongerako y'uko Pologne izokora ivyo ishoboye vyose mu gufasha Ukraine kwinjira mw'ishirahamwe ry'Ubumwe bwa Bulaya. Hagati aho, umushikiranganji w'Ubufaransa ajejwe ibibazo vya Bulaya, Clément Beaune, yavuze ko bishobora gufata nk'imyaka ""15 cane 20"" kugira ngo Ukraine yemererwe nk'umunywanyi w'ishirahamwe ry'Ubumwe bwa Bulaya. Mu gihe intambara zibandanya, ibiro bikuru vy'igisirikare ca Ukraine bivuga ko ingabo z'Uburusiya ziriko ziragerageza kumera uruhome rw'ingabo za Ukraine kugira ngo zishike ku mbibe z'intara ya Luhansk mu buseruko. Buramatari wa Luhansk, Serhiy Haidai, avuga ko Uburusiya bwagerageje kumenera muri Severodonetsk buciye mu mpande zine zitandukanye. Mu butumwa yacishije kuri Telegram, yavuze ko ingabo z'Uburusiya zagerageje bikazita ku w'amazi, ariko ko zibandanya zicucagira ibibombe mu turere turimwo imihana y'abantu. Yongerako y'uko ikiraro gifatanya iki gisagara n'ikindi cegeranye naco ca Lysychansk  cabomowe. BBC ntiyashoboye guhinyuza ivyo avuga. Hari ibihugu bimwe bimwe vyo mu Burengero bisaba ko hoba amasezerano yo guhagarika intambara yotuma ingabo z'Uburusiya ziguma mu turere tumwe tumwe zimaze kwigarurira mu bumanuko no mu buseruko bwa Ukraine kuva Moscou iteye iki gihugu ku wa 24 Ruhuhuma (2). Ku wa kane w'indwi iheze, umushikiranganji wa mbere w'Ubutaliyano, Mario Draghi yabwiye inama nkenguzamateka y'igihugu ko ""hategerezwa kuba amasezerano yo guhagarika intambara vuba bishoboka"". Ariko wa muvugizi wa Perezida Zelensky, Mykhaylo Podolyak, avuga ko iyo ngendo yogira ingaruka mbi. Ati: ""Intambara ntizohagarara. Kazoba agahengwe k'umwanya muto. Bazoca batanguza ikindi gitero, mbere kizosesa amaraso menshi kandi gikomeye"". Umunyamakuru wa BBC i Kyiv Joe Inwood avuga ko muri kino gihe Uburusiya na Ukraine bitarahuriza hagati ku vyo kimwe kimwe cose gishobora kwemera. Avuga ko mu gihe buri ruhande rukibona ko rugifise amahirwe yo kubandanya intambara, ibiganiro bisa n'ibidashoboka."	https://www.bbc.com/gahuza/amakuru-61546931
health	Ashley ati: ‘Nari nzi ko SIDA ari indwara ifata abakiri bato’	"Igihe Ashley, umugore w'imyaka 59, yinjizwa ibitaro afise ingorane y'urura, yaba we canke abaganga nta n'umwe yibaza ko wari umugera wa SIDA. Mu vyo yibuka, avuga ati: ""Bambwiye ko ata ngorane n'imwe mfise, ariko ko nari mfise umugera - gusa sinamenye ko nari mfise umugera ukomeye ushobora kubaho"". Haciye imyaka itatu Ashley apimwe bagasanga yaranduye umugera wa SIDA,  inyuma y'aho akoreye imibonano mpuzabitsina atikingiye. Ariko kubona bawutoye baratevye bivuga ko uwo mugera wari wamaze gutangura kwonona ubushobozi bw'umubiri bwo gushibira kwikingira indwara. Ivyashikiye Ashley si ibintu bidasanzwe kuko abantu batandatu kuri cumi bafise imyaka irenga 50 banduye umugera wa SIDA ni abagiye kumenya ko banduye batevye mu 2018, nk'uko vyerekanwa n'ikigo c'igihugu kijejwe amagara y'abantu mu Bwongereza, PHE. Abahinga muvyo amagara y'abantu hamwe n'amashirahamwe y'abagiraneza bavuga ko kubera batitabwaho, kandi bagafatwa ko atamibonano mpuzabitsina bakora, bituma batamenya ko banduye. Ashley ati: ""Abantu barengeje imyaka 50, canke abahukanye, bobo bibaza ko badashobora kwandura"". ""Kubera bazi ko badashobora kwibungenga, bavuga bati 'nta ngorane' canke bati 'izi ni indwara z'abakiri bato'. Ariko sivyo, uwo ari we wese arashobora kuyandura"". Ibiharuro bitangwa n'ikigo PHE vyerekana ko igitigiri c'abanduye indwara zifatira mu bihimba vy'irondoka kuva ku myaka 45 kuduga vyiyongereye gushika hafi ku bice 35% mu myaka itanu iheze. Icigwa casohowe mu kinyamakuru c'amagara yabantu The Lancet mu 2017, cerekana ko umuntu umwe kuri batandatu bagendana umugera wa SIDA i Bulaya ari kuva ku myaka 50 kuduga, kandi ko ibitigiri vy'abawandura vyaduze mu bihugu 16 vy'i Bulaya mu myaka cumi iheze. Norah O'Brien, umuhinga mu bijanye n'irondoka rijanye n'amagara meza mu kigo PHE, avuga ko abafise imyaka yitereye na bo nyene ubwabo bibaza ko badashobora kwandura. Nivyo vyari mu mutwe wa Karen Norton w'imyaka 63, yanduye umugera mu myaka mike iheze muri Afrika. Ati: ""Abenshi twibaza ko ivyo kwandura bidashobora kudushikira"". ""N'abaganga basa n'abibaza ko umuntu arenza imyaka 50 adashobora kwandura uwu mugera"". ""Twese dusa n'uko twiyumvira gutyo ku bantu barenza imyaka 50. Ntushobora kwibaza ko nyoko wawe canke so wawe ashobora kuwandura - ariko ni ikintu gishoboka cane"". Vyafashe igihe kirekire kugira ngo Karen yimenyekanishe ko yanduye, kuko yatinya ko bohava bamucira urubanza. Ati: ""Wumva umengo wikoreye umucafu utegerezwa kunyegeza"". ""Mu gihe ukoze imibonano mpuzabitsina utikingiye, ushobora kwandura. Akarorero ni jewe"". Mu kwezi guheze, ibiharuro vyerekanye ko igitigiri c'abanduye umugera wa SIDA mu Bwongereza cagabanutse bimwe biboneka kuva mu 2012 - cane cane mu bantu bahuza ibitsina babisangiye. Ishirahamwe ry'abagiraneza ryo mu Bwongereza, Terrence Higgins Trust, rivuga ko igikenewe ubu ari uko igice c'abantu batitaweho, nk'abo barengeje imyaka 50, bokwitabwaho gusumba. Aled Osborne nawe wo mw'ishirahanwe Brigstowe ryo mu Bwongereza nyene avuga ko abantu bafise imyaka yitereye bagifise mu mutwe ivyavugwa ku mugera wa SIDA mu myaka ya 1980 na 90, akabona ko bashobora kuba batashoboye kuronswa amakuru nyayo kuva ico gihe. Ati: ""Kugendana umugera wa SIDA si igihano c'urupfu nk'uko vyari bimeze mu myaka ya 80 na 90. Ubu imiti ikora neza iriho"". ""Abantu bagendana umugera wa SIDA ariko basanzwe bafata iyo miti ntibashobora kwanduza uwo mugera"". Imyaka yo kubaho ku bantu bagendana umugera wa SIDA ariko basanzwe bafata iyo miti nico kimwe n'iy'abandi bose muri rusangi. Hagati aho, ugereranije n'abatanguye kuyifata bakimenya ko banduye uwo mugera, amahirwe si menshi ku bacerewe kuyifata. Ashley vyaramugoye kuko yagiye kumenya ko yanduye yatevye. Ati: ""Jewe nta ngorane vyantera kugendana umugera wa SIDA. Nta ngorane bintera n'ukuri. Gusa kubona batashotse bawutora, vyatumye nteba kubimenya"". "" Vyafashe igihe kirekire…kandi umubiri wanje warononekaye - numva bimbabaje""."	https://www.bbc.com/gahuza/51646011
politics	Intambara ya Tigray muri Ethiopia: Ubuzima muri Mekelle, igisagara cugaranywe	"Agahengwe katangajwe  na Ethiopia mu ndwi iheze kugira ngo imfashanyo zishobore kwinjira mu ntara ya Tigray iri mu buraruko bw'igihugu katanze icizere ko iyi ntambara imaze amezi 17 kumbure ishobora kuba iriko ija ku musozo. Iyi ntara imaze amezi atari make yugaranywe, ivyatumye amamiriyoni y'abantu batagira c'epfo n'ica ruguru, ata mfungurwa n'ibindi nkenerwa bashoroa kuronka. Umunyagihugu wa Mekelle, umugwa mukuru wa Tigray ugenzurwa n'inyeshamba za Tigray, yashoboye kuvugana na BBC ayibwira ingene ubuzima bumeze. Ikituraje ishinga ni ingene tworonka kuronka ikitubeshaho mu buzima bwa misi yose. Nka se w'abana babiri bakiri bato, numva intege zacitse kuko ntashobora gusumira umuryango. Ibi ahanini ni uko ntashobora gukoresha amafaranga mfise kubera amabanki yose arugaye. Abenshi muri twebwe duhanzwe n'iyi ngorane kandi nta mafaranga dufise mu minwe. Kuva mu kwa gatandatu kw'umwaka uheze, sinshobora gushikira konte yanje muri banki, ico nkora ni ukwikora ku ncuti n'abagenzi ndabagurana kugira ngo ndabe ko noshobora gusumira umuryango. Incuti ziri mu mahanga nabo nyene barashatse kumfasha ariko kubera amaterefone na internet vyugawe, nta kintu na kimwe gishoboka. Hejuru y'ibi, ibiciro vy'imfungurwa vyaraduze bimwe biteye ubwoba. Intete nyamukuru, teff, co kimwe n'ifu y'ingano, ipiripiri n'amavuta ni ibintu bisigaye bigoye kuronka. Haraciye umwaka ibiro 100 (100kg) vya teff bigurwa amadorari y'abanyamerika 80, ariko ubu kugira uyironke utegerezwa gutanga $146. Ababishoboye, bagura teff nkeya bakayivanga n'amasaka hamwe n'ingano bizimbutse kugira ngo bashobore gukora injera (icapati), iyi ikaba iri mu bigize imfungurwa nyamukuru za buri musi. Ariko hari benshi badashobora kwigurira teff. Twasabwe kurima imboga ku muhana kandi nivyo turiko turakora. Ingorane gusa ni uko tubura amazi. Hari igihe twahora turonka ingunguru y'amazi twakoresha indwi yose, ariko ubu nta buryo dusfise bwo gushobora kuyigura, duca twikora ku mazi yo mu binogo. Ubu abana kwambara uturato canke uduhuzu dushasha, canke kuronka akanyama, ni ivy'abifise. Kuronka amazi meza n'amatara bisigaye ari ingorane, umusi wose vyama biriko biracikagurika - harashobora guca n'imisi tutaronse na mba. Abantu benshi nta buzi bagifise, amaduka n'ibigo vy'ubudandaji i Mekelle vyarugaye kubera bidashoboye kuriha amazu canke bikabura ibidandazwa vyo kugurisha. Inkurikizi y'ibi ni uko abantu batanguye kugurisha ivyo batunze nk'amamodoka, intebe, imeza n'ibindi, kugira ngo bashobore kuronka ico bafungura. Kandi rero biba ngombwa ko babigurisha ku mafaranga make cane. Umuringa w'inzahabu wahora ugurwa amadorari y'abanyamerika 64 ubu ushobora kugurishwa musi y'amadorari 12. Imodoka yahora igurishwa amadorari 16.000. ubu ishobora kugurishwa ku madorari 7000. Iyo abantu baherewe n'ivyo bashobora kugurisha baca batangura gusegerereza, ari co gituma ubu abasegerereza ku mabarabara barwiriye cane - abenshi muri bo bakaba ari abagore n'abana babo. Ibigo vy'ubuvuzi navyo nyene vyaherewe n'imiti. Abarwanye indwara zidakira bariko barapfa kubera ata miti ihari. Abantu bagendana umugera wa SIDA  ni ingorane kuko batakironka neza vya binini vyo gupfupfahaza. Imisi mikuru nk'iy'idini n'iy'ubugeni yigeze kuba ishingiro ry'ubumwe mu miryango ubu isigaye ari umugani. Ubu kubera umwana wanje yasubiye kw'ishure, ndatambuka n'amaguru akuma. Nkora urugendo rw'ibirometero bibiri n'amaguru kugira ndamushikane kw'ishure. Umugore wanje nawe akaja kumutora n'amaguru nyene mu mwanya wo gufungura. Nahora ngenda n'imodoka, ariko ubu imaze amezi 18 arenga ibitswe kuko ntagishoboye kugura igitoro. Igitoro urashobora kukironka, ariko kuri magendo. Iritiro imwe ubu igurwa amadorari 10 mu gihe, imbere y'intambara, twahora tukigura amadorari 0,42 ku ma station. Gufata itagisi canke bajaj navyo nyene bisigaye ari umugani, kuko, ari ukugenda gusa, usanga utegerezwa kuriha amadorari abiri. Ubu abantu mu kwiyunguruza basigaye bakoresha za nkorofani zikwegwa n'indogobwe. Abantu benshi batanguye gukoresha amakinga, ariko nayo nyene yarazimye cane. Abanyagihugu hano barashaka ko intambara irangira mu mahoro, bakaba baranezerewe cane igihe baronka amakuru mu ndwi iheze y'uko agahengwe kagarutse. Ntibari bizeye ko ivyo bumvise vyari vyo gushika aho baboneye imodoka za mbere zizanye imfashanyo zinjiye ku wa gatanu, inyuma y'amezi atari make, ibi bikaba vyaberetse ko ibintu bishobora guhinduka. Ndishimye ko nkiri muzima ngashobora gutanga amakuru yanje, ariko hari benshi cane bagowe kunsumvya, mbere bamwe bashobora kuba bari ku mpfiro. Ariko kumbure iciza coco ntikibuze muri ibi vyose: abantu babandanya bafashanya. ""Abarya bonyene, bazopfa bonyene"", uwu ni umugani wo mu rurimi rwacu rw'igi Tiryinya kandi abantu barawukurikiza. Barasangira n'abandi utwo bafise n'aho vyoba bisigura ko ejo bazotubika umukanda. Abantu barafatanye mu nda cane kugira babandanye babaho bari kumwe."	https://www.bbc.com/gahuza/amakuru-60971536
health	Covid-19: Ubufaransa, Ubudage n'Ubutaliyano vyahagarise urukingo rwa AstraZeneca	"Ubugage, Ubufaransa n'Ubutaliyano vyahagaritse itangwa ry'urukingo rwa Oxford-AstraZeneca, nyuma y'ivyagiye birashika i Buraya vyerekeye kuvurirana kw'amaraso (coagulation du sang). Ivyo bihugu vyiyongeye ku bindi vyinshi bito vyo ku mugabane wa Buraya navyo vyahagaritse urwo rukingo mu buryo bwo kwiyubara mu gihe hakorwa isuzuma. Ishirahamwe mpuzamakungu rijejwe amagara kw'isi, OMS, ryavuze yuko ata cemeza y'uko ivyo vyashitse biterwa n'urwo rukingo. OMS yavuze yuko iriko irihweza amakuru yavuzwe ajanye n'urukingo, ngo ariko ni ivya nkenerwa cane yuko gutanga urukingo bibandanya. OMS yongenyeko yuko ari vyiza gutohoza ingorane izo ari zo zose zishobora gushika. Abahinga ku buziranenge ba OMS bazohura ejo kuwa kabiri baganire kuri urwo rukingo. Ishirahamwe rya Buraya ry'ubuvuzi bw'imiti, EMA, rizohura kuri uwo munsi nyene rikaba rizogira ico rishikirije kuwa Kane. Ryavuze kandi yuko urwo rukingo rukwiye kubandanya kuroreshwa. Ariko, abahinga bavuga yuko igitigiri c'ukuvurirana kw'amaraso cashikirijwe nyuma y'urukingo, ataho gitaniye n'igihora kiboneka mu bantu muri rusangi. Abantu bashika imiriyoni 17 mu karere k'ishirahamwe rya Buraya hamwe no mu Bwongereza baramaze guhabwa urwo rukingo, ariko abari munsi ya 40 gusa nibo vyavuzwe ko bagize ikibazo c'ukuvurirana kw'amaraso, nk'uko vyavuzwe na AstraZeneca. Hariko harafatwa izihe ngingo? Ubushikiranganji bujejwe amagara mu Budage kuri uno wambere bwatangaje ko buhagaritse gutanga urukingo rwa Oxford-Astrazeneca ubu nyene, ku mpanuro z'ikigo Paul Ehrlich Institute (PEI), kijejwe ivy'inkingo mu gihugu. Umushikiranganji ajejwe amagara Jens Spahn yagize ati: ""Icabanjirije iyi ngingo ni amakuru y'ingorane zashitse ku mutsi ujana mu bwonko zitewe n'urukingo rwa AstraZeneca. ""Hafatiwe kuri ayo makuru mashasa, ikigo Paul Ehrlich Institute uno munsi casubiye kuvyihweza gica gitanga impanuro yo guhagarika uru rukingo, hagakorwa uwundi mwihwezo."" Yavuze ko iyo ngingo ata ""mvo za politike"" ziyiri inyuma. Yongeyeko ati ""twese turazi neza ingaruka z'ingingo nk'iyi, kandi ntitwayifashe ku buryo bworoshe"". Haciye umwanya mutoyi, umukuru w'igihugu c'Ubufaransa Emmanuel Macron, yavuze ko Ubufaransa buhagaritse uru rukingo gushika EMA itanze ayandi makuru. Yagize ati: ""Dufise intambwe dukurikiza zisanzwe, dukurikiza ivyo twerekwa n'ubumenyi hamwe n'abakozi bo mu gisata c'amagara bashoboye akazi cane, kandi tukabikorera hamwe nk'umugambi wa Buraya."" Ikigo c'Ubutariyano kigenzura imiti naco congeye ikiringo co kubuza kwinjiza urwo rukingo mu gihugu, naho nyene harindiriwe ingingo ya EMA. Guhagarika ikoreshwa ry'uru rukingo bibaye nyuma y'ikiringo kiri munsi y'umunsi umwe Ubuholandi bugize uko nyene. Ingingo y'iki gihugu izoshika ku tariki 29 z'ukwa gatatu."	https://www.bbc.com/gahuza/amakuru-56408711
politics	Ukraine-Russia: umuhanuzi wa Zelensky avuga ko intambara imaze kwica abashika 13.000	"N﻿a Elsa Maishman na Jaroslav Lukiv B﻿BC News Abasirikare ba Ukraine bashika 13.000 nibo bamaze gupfa kuva igitero c’Uburusiya gitanguye, nk’uko bivugwa n’umutegetsi wo hejuru. Mykhailo Podolyak, umuhanuzi wa Perezida Volodymyr Zelensky wa Ukraine, avuga ko ingabo ziri hagati ya 10.000 na 13.000 zimaze gupfa. Ni ibintu bidakunze gushika aho Ukraine itanga ibitigiri vy’abamaze gupfa, kandi n’ibivugwa na Podolyak ntibiremezwa n’igisirikare c’igihugu. Mu kwa gatandatu yavuze ko abasirikare ba Ukraine bari hagati ya 100 na 200 bapfa buri musi. Mu kwezi guheze, intwazangabo nkuru yo mu gisirikare ca Amerika, Mark Milley,  yatangaje ko abasirikare bababa 100.000 b’Uburusiya hamwe na 100.000 ba Ukraine bari bamaze gupfa canke gukomereka kuva intambara itanguye. Mu butumwa yacishije muri videwo ku wa gatatu, umukuru w’Inama y’Ubumwe bwa Bulaya Ursula Von der Leyen yavuze ko abasirikare 100.000 bamaze kwicwa. Hagati aho, umuvugizi w’Inama y’Ubumwe bwa Bulaya yaratanze umuco avuga ko iryo ryari ikosa, ko ibi bitigiri vyari ivyo abamaze gupfa no gukomereka. Umupfasoni von der Leyen kandi yavuze ko abasivire ba Ukraine 20.000 bari bamaze kwicwa. N’aho ico gitigiri kitavugurujwe n’Inama y’Ubumwe bwa Bulaya, carakuwe mu bundi butumwa bwa videwo bwakurikiye, kumwe n’ikindi cavuga ko ingabo 100.000 zimaze kwicwa. Avugana n’imboneshakure yo muri  Ukraine, Channel 24, Podolyak yavuze ko Kyiv ""ivugira ku mugaragaro ivyerekeye igitigiri c’abamaze kwicwa”. Ati: ""Dufise  ibiharuro bitangwa n’ibiro bikuru vya gisirikare, ibiharuro bitangwa n’umugaba mukuru w’ingabo [Perezida Zelensky], kandi biva kuri 10.000 gushika ku 12.500-13.000 vy’abishwe"". Yongerako y’uko igitigiri c’abasivire bamaze kwicwa gishobora kuba ari “kinini”. Gushika hagati mu kwa gatandatu, BBC yari imaze kumenya ko abasivire 3600 bari bamaze gupfa. Iki gitigiri gishobora kuba kimaze kuduga cane. Podolyak avuga kandi ko abasirikare b’Uburusiya bashika 100.000 bamaze kwicwa kuva igitero gitanguye ku wa 24 Ruhuhuma (2), abandi nabo bari hagati ya 100.000 na 150.000 bakomeretse, canke bakaburwa irengero canke bakaba badashobora gusubira ku rugamba. Igisata ca BBC gikoresha ururimi rw’ikirusiya kivuga ko abasirikare b’Uburusiya nibura 9311 ku nzego zose bamaze kwicwa kuva igitero gitanguye ku wa 24 z’ukwa kabiri, mu gihe igiharuro nyezina c’abamaze kwicwa gishobora kuba kirenga 18.600."	https://www.bbc.com/gahuza/articles/c90y14pxnkwo
business	Kenya igiye kuronka miriyoni zafatiwe muri Jersey zifashe kugwanya Covid	"Miriyoni z'ama dorari z'amafaranga y'igihugu bivugwa ko zibwe n'abanya-Kenya babiri ba mbere batunze cane zigiye kugarukanwa mu gihugu zigurwemwo ibikoresho  vyo kurokora ubuzima mu kugwanya  indwara ya Covid-19 hisunzwe  amasezerano y'imbonekarimwe yashitsweko i Londres. Ayo mazezerano na Jersey, izinga ryigenga mu ntwaro mu  kiyaga ca Manche (Ensglish Channel) yakiriwe nk'""intsinzi ku banya-Kenya"" n'uwuhagarariye ico gihugu mu Bwongereza, Manoah Esipisu. Urufatangane rwahavuye ruvamwo  ayo masezerano rwatanguriye ku rubanza rwo kwahukana. Mu 2006, Samuel Gichuru, umuntuzi afise kompanyi y'umuyagankuba muri Kenya,  n'umugore wiwe Salome Njeri barahukanye. Hageze kugabura ivyo batunze, Madame Njeri yabonye ko ataronse ibikwiye. Yaciye avuga ko bimwe  mu vyo umugabo wiwe atunze vyanyegejwe hanyuma, sentare, ica ikora urutonde rw'ama konte yose umugore yavuze ko ari  aya Gichuru muri Jersey, izinga risanzwe rizwi gushingwamwo amakompanyi ba nyeneyo batamenyekana kandi rigatangisha amakori ari hasi cane. Ivyo vyatumye haba amatohoza yamaze imyaka icenda akorwa n'abategetsi ba Jersey. Muri ayo matohoza, mu 2011, bagirije Gichuru n'uwahoze ari umushikiranganji ajejwe ikigega ca reta kujana muri kompanyi yari yanditswe muri Jersey amafaranga ya ""commissions"" bahabwa n'amakompanyi mpuzamakungu. Abategetsi ba Jersey baciye basohora imitahe yo gufatisha abo bagabo bompi,  kuva ico gihe bakaba bakirinridiye ko barungikwa bava aho bari muri Kenya. Ivyaha vy'ubutunzi bagirijwe vyarimwo amasezerano na kompamyi yo muri Finlande yo kwubaka uruganda rw'umuyagankuba hafi ya Mombasa, igisagara kiza ubwa kabiri mu bunini muri Kenya, aho ngo bahawe miriyoni na miriyoni z'amafaranga y'abongereza ya 'commissions'  bayahawe n'amashirahawe yo kwubakisha yo mu Bwongereza, Norvege, Ubudagi na kompanyi y'igihangange mu gutumatumanako yo muri Amerika. N'ubwo BBC yagerageje kenshi kubarondera, abo bagabo bompi n'abashingwamanza babo ntibashimye kugira ico bavuze kuri ivyo bagirizwa. Ariko iyo kompamnyi yanditswe muri Jersey Windward Trading Limited yahavuye yemera ivyaha bine vyo kugira amafaranga y'inkomoko mbi muri sentare yo muri Jersey. Sentare yaciye ishinga ingingo, ko iyo kompanyi, nyeneyo asanzwe ari Gichuru, itegerezwa kwakwa amafaranga arenga miriyoni 4,9 z'ama dorari mu vyo itunze kubera  amafaranga y'inkomoko mbi. Menshi muri ayo mafaranga niyo bivugwa ko yavuye mu biturire muri Kenya hagati ya 1999 na 2002 ubu ariyo agiye kugarukanwa mu gihugu. Ivyo vyashobotse kubera amasezerano yo mu 2018  yashizweko umukono na ministre wa mbere w'Ubwongereza w'ico gihe Theresa May, umukuru wa Kenya Uhuru Kenyatta hamwe na reta za Jersey n'Ubuswise.  Ayo masezerano yavuga ko amatungo yibwe ashobora gusubizwa muri Kenya ariko agakoreshwa  gusa ku bijanye n'imigambi y'iterambere. Ayo masezerano azwi nka Return of Assets from Corruption and Crime to Kenya (Fracck) aha abategetsi ba Jersey uburenganizra bwo kurekura amafaranga bazi ko yibwe hanyuma akarungikwa imbere y'uko abagirizwa kwiba bashikanwa imbere ya sentare. Ikoreshwa neza ry'ayo mafaranga kizoba ari igikorwa ca Crown Agents, ishirahamwe mpuzamakungu ridaharanira inyungu ryitaho iterambere. Umukuru waryo Fergus Drake, yabwiye BBC  ko avugana n'abategetsi bajejwe amagara y'abantu muri Kenya kugira bavugane ibikenewe mu kurwanya Covid -19. Drake yiteze gushikiriza ibikoresho vya nkenerwa cane ku bitaro birenga 10 mu mezi ari imbere. Yavuze ko gupima neza bizofasha abanya-Kenya kurwanya ico kiza neza no kumenya ibice bikeneye incanco kurusha ibindi. Gushika ubu  muri Kenya abantu bamaze kuronka incanco ntibarenga 20% mu gihugu cose. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Drake yavuze ko ayo mafaranga agiye gusohora -miriyoni 3.5 z'ama dorari - atazokora ''ibintu vyinshi cane'' mu gikorwa c'igihugu co kurwanya Covid-19 , ariko yibaza ko bene iyo mfashanyo igenewe ahantu runaka izogira ingaruka zishika kure mu kurwanya uwo mugera. Abaharanira uburenganzira bavuga ko akarorero ka Fracck ari inzira nshasha yo kwerekana ko amafaranga abantu baba baronse mu buryo butari bwiza ashobora gusubizwa. Ubwongereza busanzwe bwaremeje kandi ayandi masezerano -amasezerano ya ONU yo kurwanya ibiturire -gutyo bukaba butegerezwa gusubiza amafaranga yaciye mu vyaha aho ibikenewe biba vyakwiye kugira asubizwe. Ariko ku bwa Steve Goodrich, umukuru w'ubushakashatsi n'amatohoza muri Transparency International (TI) UK, amafaranga asubijwe ava mu Bwongereza akenshi ntaja mu bikorwa vy'iterambere ata handi aciye. Atanga akarorero k'amafaranga yigeze gusubizwa yari ayo inkomoko mbi y'uwahoze ari umukuru w'intara ya Delta muri Nigeria  James Ibori mu 2012 agahabwa reta ya Nigeria. Afise amakenga ko amafaranga asubijwe ashobora guherera mu biturire. Goodrich  avuga ko ivyo vya Jersey ari intambwe mu nzira nziza. Ariko yongerako ko kugirango hajeko ""igitururuza cizewe"" ku bantu bibaza kuja kunyegeza amafaranga bivye mu Bwongereza, reta ""vy'ukuri ikeneye gukaza umukono wayo"" ku gusubira ku matungo (aba yibwe). Nk'akarorero, avuga ko Ubwongereza bukwiye gutangura gusuzuma ivyo yibaza ko ari ""ibibanza/amazu biciye amafaranga arenga miliyaridi 5 z'ama pound (£ canke pound:amafaranga y'abongereza)  vyaguzwe mu Bwongereza n'amafaranga yo kwinuba. Aha rero hari n'ukuraba neza ikibazo c'ibiturire muri Kenya. Kenya kiza ubugira 128 ku rutonde rwa Transparency International rw'igipimo c'ibiturire kw'isi, abategetsi n'abagwizatunga bakaba  bavugwa cane mu biturire. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Uwuhagarariye Kenya mu Bwongereza, Esipisu, yigeze kuba umuvugizi w'umukuru w'igihugu, yabwiye BBC ko amasezerano ya Fracck ari ""intererano ikomeye cane"" ku mugambi w'umukuru w'igihugu kuko atanga ubutumwa ko ""abantu bivye amafaranga "" batazotekanirwa ngo n'uko gusa banyegeje amafaranga yabo mu mahanga"". Yongerako ati ""ayo ni amafaranga yibwe abanya-Kenya, yasahuwe abanya-Kenya, kubera ayo masezerano ayo mafaranga agiye kugaruka gufasha abanya-Kenya ari nabo ubwa mbere na mbere yari asanzwe agenewe. Rero iyo ni intsinzi ku banya-Kenya"". Ubu amafaranga ari mu nzira ava muri Jersey aja muri Kenya, ubu abantu bazoca bahindukirira kuraba ko abo bagabo bagirizwa barungikwa muri Jersey. Mu kwezi kwa kabiri,  ibikeneye gukorwa kugira barungikwe vyaratanguye gukorwa muri sentare ya Nairobi City  Magistrates Court, inyuma y'imyaka 10 y'impari zo kumenya urwego rwoja imbere mu kubikora. Ubu igisata c'ubushikirizamanza nico kiriko kirabikora kandi icegera c'umuyobozi waco  Victor Mule yavuze ko intahe yitezwe mu kwezi kwa gatanu. Yavuze ko yizeye ko bitazosubira gufata iyindi myaka 10. Igihe BBC yabarondera, abashingwamanza ba Gichuru bahisemwo kutagira ico bavuze ku biriko birakorwa. Umukenguzamateka Ian Gorst, umushikiranganji wa Jersey ajejwe imigenderanire,  aremera ko ubwa mbere hoho hari ibitagenze neza  kugira ayo mafaranga bivugwa ko yibwe abe yarashitse muri iryo zinga. Agabisha abandi bashobora gukora gutyo muri kazoza ko amategeko y'iryo zinga ubu yakajijwe cane ariko kandi ko amafaranga yose yashitseyo aciye mu nzira zitari zo azoronderwa iyo ari kandi ko ""tuzoyasubiza ku banyagihugu bo beneyo""."	https://www.bbc.com/gahuza/amakuru-60899240
sports	Paul Pogba wa Manchester United bamusanzemwo coronavirus	"Umukinyi wo hagati wa Manchester United Paul Pogba yapimwe asanga yanduye wa mugera wa coronavirus, nk'uko bivugwa na Didier Deschamps, umumenyereza w'umurwi nserukiragihugu w'u Bufaransa asanzwe akinira. Uyu mukinyi w'imyaka 27 yaciye ashirwa ukwiwe mu kiringo c'iminsi 14. Ntazoshobora gukina mu rukino rw'ihiganwa ry'Ubufaransa ruzobera muri Suwede ku wa gatandatu 05 z'ukwezi kw'icenda, hamwe n'urundi ruzohuza u Bufaransa na Croatia inyuma y'iminsi itatu. Hagati aho, Pogba arashobora gukina urukino rwa mbere rwa Manchester United mw'ihiganwa ry'umupira w'amaguru mu Bwongereza mu mwaka w'inkino wimirije ruzoyihuza na Crystal Palace ku wa 19 z'ukw'icenda. Umurwi wiwe wasohoye itangazo aho uvuga ko ""Bose muri Man U baripfuriza Paul ko yokira ningoga kugira aze atangure ihiganwa riza ameze neza"". Mu murwi nserukiragihugu w'u Bufaransa, Pogba azosubirirwa n'uwitwa Eduardo Camavinga, umukinyi w'imyaka 17 asanzwe akina mu murwi Rennes. Deschamps ati: ""Namaze guhindura, ku munota wa nyuma, urutonde rw'abakinyi"". Avuga ko ejo ariho Pogba yafatwa ibipimo vya coronavirus, inyishu zikaba zagiye kuja ahabona uno munsi, zerekana ko yanduye."	https://www.bbc.com/gahuza/amakuru-53934075
health	Habonetse umurwayi mushasha wa ebola muri Kongo vyagire bitangazwe ko yaheze	Abajejwe intwaro muri Republika ya Demokrasi ya Kongo bavuga ko habonetse umurwayi mushasha wa Ebola mu buseruko bw'igihugu. Iyi ni intambwe itewe inyuma mu gihe hari haciye indwi zitari nkeyi ata wundi muntu yanduye uwo mugera, hakaba mbere hari hitezwe ko ku munsi wa mbere hatangazwa ko ico kiza kitakirangwa muri Kongo. Ikiza ca Ebola catanguye mu kwezi kwa munani 2018, kikaba kiza ubwa kabiri mu vyahitanye abantu benshi. Abantu barenga ibihumbi bibiri barahasize ubuzima. Abanyamakuru bavuga ko abajejwe intwaro bafise ikibazo gikomeye mu gisata c'amagara, mu gihe bahanganye ica rimwe na Ebola, coronavirus hamwe n'agasama.	https://www.bbc.com/gahuza/amakuru-52247714
politics	Uganda: Dominic Ongwen wa LRA yahamijwe ivyaha 61 na ICC	Sentare mpuzamakungu y'i La Haye mu Buholandi yahamije ivyaha vyo mu ntambara n'ivyaha vyakorewe zina muntu uwahoze ari umukomanda mukuru w'umuhari Lord's Resistance Army, LRA, wo muri Uganda. Abacamanza bavuze ko basanze ahamwa n'ivyaha 61, harimwo ivyo kwica, kwica urubozo, gufata ku nguvu n'ubuja bufatiye ku gitsina. Abaye umunywanyi wa mbere wa LRA aciriwe urubanza na sentare. Ongwen yari akiri umwana igihe yanyuruzwa n'abagwanyi b'uwo muhari hanyuma aza kuba umwe mu bawurongoye. Abacamanza bavuze ko ivyo yakoze atawamuhase kandi ata kinya yagira, akaba rero ashobora gucibwa umunyororo wo guherayo. Umuhari wa LRA, urongowe na Joseph Kony, warateye intambara mu bihugu bitanu vyo mu karere ko mu buseruko no hagati ku mugabane wa Afrika. Dominic Ongwen yafatiwe muri Republique Centre Africaine mu ntango z'ukwezi kwa mbere mu 2015, haciye imyaka cumi ICC imusohoreye umutahe wo kumufata. Umukuru wa LRA, Joseph Kony, we gushika ubu ntarafatwa. Dominic Ongwen yabariye umucamanza ko nawe nyene yanyurujwe na LRA akiri umwana muri Uganda. Mu kwumvirizwa kugufi imbere y'uko urubanza rutangura i La Haye, Ongwen yavuze ko yari afise imyaka cumi n'ine igihe yaba umusirikare. Yagirizwa ivyaha vyo mu ntambara hamwe n'ivyo guhohotera ikiremwa muntu, bijanye n'igitero cagabwe mu nkambi y'impunzi muri Uganda.	https://www.bbc.com/gahuza/amakuru-55934701
health	Abanduye coronavirus muri Afrika y’Epfo barenze igice c’umuliyoni	Abantu barenga igice c'umuliyoni nibo bamaze kumenyekana k banduye wa mugera coronavirus muri Afrika y'Epfo, nk'uko umushikiranganji w'amagara y'abantu w'ico gihugu abivuga. Zwelini Mkhize amenyesha ko ejo ku wa gatandatu abantu bashasha10.107 ari banduye, igitigiri cashikanye abantu 503.290 bamaze kwandura, nayo 8.153 bakaba bamaze guhitanwa nawo. Afrika y'Epfo nico gihugu ca mbere gisinzikajwe n'uwu mugera muri Afrika yose, igice c'abamaze kwandura ku mugabane wose bakaba ari abo muri ico gihugu. Kw'isi yose kigira gatanu mu bihugu bifise abarwayi benshi b'iyo ndwara inyuma ya Leta Zunze Ubumwe za Amerika, Brezili, Uburusiya hamwe n'Ubuhindi. Abihweza ibintu n'ibindi babona ko ibitigiri vy'abahitanywe n'uwu mugera bishobora kuba birengeye kure ibitangazwa. Abajejwe amagara y'abantu muri Afrika y'Epfo bagabisha ko ibitigiri vy'abandura bigenda vyiyongera ku murindi uteye ubbwoba, abenshi muri bo bakaba baba ku mugwa mukuru Pretoria. Ica gatatu c'abamaze kwandura bose hamwe bari mu ntara ya Gauteng, intara bukiriro bw'ubutunzi bwa Afrika y'Epfo, ikaba ari nayo ntara yabaye iyinjiriro ry'uwo mugera mu gihugu cose. Hagati aho, hari icizere ko ibiharuro bishobora kutaduga ku rugero runini mu kwezi kuri imbere. Leta ya Afrika y'Epfo yarafashe ingingo ruhasha za guma mu rugo mu kwa kane n'ukwa gatanu, ivyatumye umurindi w'ikwirakwira ugabanuka. Mu kwa gatandatu, yaciye itangura gutezura izo ngingo, ariko mu kwezi guheze hari izasubiye gushirwa mu ngiro, harimwo niyo kubuza kudandaza inzoga, kubera ibitigiri vyasubiye gufata umurindi udasanzwe. Harafashwe kandi n'ingingo zisa n'izo igihugu kiri mu ntambara, zikazobandanya gushika ku wa 15 z'uku kw'umunani. Ubwinshi bw'abandura bwatumye ibitaro vya Afrika y'Epfo birengerwa. Perezida Cyril Ramaphosa w'ico gihugu mu kwezi guheze yatangaje ko ibitaro vyaronkejwe ibitanda 28.000 kugira bishobore kwakira abandura Covid-19, ariko ico gihugu kikaba kigihanganye n'ikibazo c'ikena ry'abaganga n'abaforoma. Mu ndwi iheze, ishami ryitaho amagara y'abantu kw'isi, OMS/WHO, ryaragabishije ko ibiriko biba muri Afrika y'Epfo bishobora kuba biriko vyerekana ibishobora gushika mu bindi bice vy'umugabane wa Afrika.	https://www.bbc.com/gahuza/amakuru-53629183
entertainment	Burundi: BBC yemerewe gusubira gukorera mu ico gihugu	"Radiyo BBC yemerewe gusubira gukorera mu Burundi, nk'uko bihejeje gutangazwa n'urwego rw'Uburundi rujejwe gucungera ibimenyeshamakuru, Conseil National de la Communication (CNC). Uwurongoye urwego CNC, Madame Vestine  Nahimana, yabimenyesheje mu kiganiro n'abamenyeshamakuru inyuma y'inama y'abagize urwo rwego. BBC yari imaze neza na neza imyaka itatu yafatiwe ingingo yo guhagarikwa mu Burundi. Ingingo yari yafashwe itariki 29 ukwezi kwa gatatu mu 2019. Madame Nahimana yavuze ko mu rwego CNC baronse ikete rya BBC isaba gusubira gukorera mu Burundi  baca basanga ""nta kindi gisigaye atari ukuyakira kugira ngo isubire gushira ahabona ibiganiro vyayo"". CNC yari yatse BBC uruhusha rwo gukorera mu Burundi iyagiriza kurenga amategeko agenga umwuga  wo kumenyesha amakuru muri ico gihugu  hamwe n'inyafato itajanye n'umwuga. Nta biganiro yari irekuriwe gushikiriza mu Burundi, nta n'umunyamakuru yari yemerewe kuyikorera canke kuyiha inkuru mu buryo ubwaribwo bwose muri ico gihugu kuva ico gihe. BBC yari yatswe uruhusha rwo gukorera mu Burundi yagirizwa  gutosekaza izina rya reta yari irongowe ico gihe na prezida Pierre Nkurunziza. Na cane cane inyanduruko yavuye ku matohoza ku vyavugwa ko ari ibibanza abantu bapfungirwamwo mu kinyegero  kandi bakaborezwamwo igufa mu ntumbero yo gucecekesha abatavuga rumwe na reta, ivyo reta yiyamirije nk'""inkuru z'ibinyoma"". Ico gihe BBC yumvirizwa n'abantu bangana na miriyoni 1.3 mu Burundi. Hemerewe ibinyamakuru bishasha vyinshi Ibinyamakuru bitari bike birimwo n'Ijwi rya Amerika (VOA),  Iwacu, radiyo Bonesha FM, Ikiriho n'ibindi vyarafatiwe ibihano mu bihe n'imvo bitandukanye vy'inyuma y'intureka za poritike zo mu 2015. Ivyo bihano vyari vyiyamirijwe n'amashirahamwe haranira uburenganzira bwa zina muntu nka Amnesty International yavuze ko vyari ingingo ""zeruye z'abategetsi b'Uburundi mu gucecekesha ibimenyeshamakuru"". Kuva presida Evariste Ndaishimiye ashitse ku butegetsi inyuma y'amatora yo mu 2020,  imwe mu ntumbero yashize imbere n'ukunagura imigendeneranire myiza n'ibihugu canke amashirahamwe atarabana ryiza na reta y'Uburundi kuva mu 2015. Reta Zunze Ubumwe za Amerika n'ishirahamwe rya  Buraya biherutse gufuta ingingo z'ibihano  vyari vyarafatiye Uburundi. Bimwe bimwe nka Iwacu, Ikiriho na Bonesha FM  haheze igihe vyarahawe uruhusha rwo gusubira gukora. Madame Nahimana yavuze ko CNC yumviye akamo k'umukuru w'igihugu yasavye urwo rwego kuvugana n'ibinyamakuru vyari vyarafatiwe ibihano kugirango bisubire guhabwa impusha zo gukora. Muri iyo nama yemereye BBC gusubira gukorera mu Burundi, CNC yemereye kandi ama radiyo n'ama television mashasha: Dosiye y'iyindi radiyo, Radio Voix de Developpement Communautaire de Bubanza yasubijwe inyuma  kugira ije guhinyanyura ivyo  CNC yayisavye. Atangaza ko BBC yemerewe gusubira gukorera mu Burundi, umukuru wa CNC yagize ati:  ""Twizeye ko tugiye kubandanya dukorana n'iyo radiyo mu ntumbero yo kubandanya twubahiriza umwuga w'abamenyeshamakuru n'ibimenyeshamakuru."""	https://www.bbc.com/gahuza/amakuru-60931140
health	Coronavirus - Burundi: Leta imenyesha ko hari abandi 20 banduye	Ubushikiranganji bw'amagara y'abantu n'ukurwanya SIDA mu Burundi bumenyesha ko hari abantu 20 babonywe ko banduye umugera coronavirus. Mw'itangazo bwaraye busohoye, ubwo bushikiranganji bumenyesha ko abo 20 bari mu bantu 98 bapimwe uwo mugera kuva ku wa 01 gushika ku wa 04 z'uku kwa gatandatu. Ibi biharuro bishasha bitangajwe inyuma y'aho ishirahamwe OLUCOME rimenyeshereje amakenga yaryo ku bijanye n'amakuru ashikirizwa na leta y'u Burundi kuri mugera uriko urakora ibara kw'isi yose. Nk'uko vyama, ubushikiranganji bw'amagara y'abantu ntibutanga umwidondoro w'abo bantu bashasha banduye iyi ndwara ya Covid-19. Iryo tangazo rimenyesha ko mu bari basanzwe bakirwaye iyo ndwara bashika 29, 12 muri bo bapimwe bagasanga barakize, kandi ko baronkejwe uruhusha rwo gusubira mu miryango yabo. Gushika ubu, ibiharuro vyerekana ko abantu 83 aribo bamaze kwandura uwo mugera; muri abo 45 bakaba bamaze gukira, nayo 37 bakaba ari bo bakirwaye, umwe akaba yaritavye Imana. Gushika ubu, nta ngingo zirafatwa na leta y'u Burundi mu ntumbero yo kuzibira ikwirakwira ry'uwo mugera nk'uko vyagenze mu bindi bihugu vyo mu karere. Hari bamwe babona ko amakuru atangwa na leta ku vyerekeye iyo ndwara yoba atajanye n'ukuri ku kungene yifashe mu gihugu. Ishirahamwe ryigenga OLUCOME ryiyemeje kurwanya igiturire n'isesagurwa ry'ubutunzi bwa leta, riherutse gusohora itangazo aho rinegura leta ko ititayeho uko bikwiye ikiza ca Covid-19. Olucome yibaza ko amakuru atangazwa ashobora kuba ari kure y'ukuri kw'ivyo Abarundi bibaza, ikanasaba leta y'u Burundi kureka kwizimagiza imbere y'iki kiza kiriko kiriha inkumbi kw'isi. Mu minsi iheze hari amakuru yakwiriye ku mbuga ntangamakuru ko hari bamwe mu bategetsi muri leta y'u Burundi boba baranduye iyi ndwara, ibihakanwa n'umuvugizi wa leta. Ayo makuru akaba yakwiragiye inyuma y'aho umutambukanyi w'umukuru w'igihugu, Denise Nkurunziza agiriye muri Kenya kuvurwa indwara itaramenyekana gushika ubu. Vyaravuzwe cane ko yagiye i Nairobi kwivuza uwu mugera, ariko ayo makuru akaba yarahakanywe n'umwe mu bakozi bo mu biro vy'umukuru w'igihugu BBC yabajije ariko atashatse ko izina ryiwe rimenyekana . Umugera wa coronavirus watanguye kumenyekana mu mpera z'umwaka uheze mu gisagara ca Wuhan mu Bushinwa, ubu ukaba ubarizwa kw'isi yose. Ku wa 31 z'ukwezi kwa gatatu niho leta y'u Burundi yatangaza umuntu wa mbere yanduye uwo mugera.	https://www.bbc.com/gahuza/amakuru-52953840
politics	US: Imigumiko inyuma y'aho umuporisi yiciye umwirabure Daunte Wright hafi ya Minneapolis	"Igiporisi cakoresheje ivyuka bikoroza amosozi gihagarika uruja n'uruza mw'ijoro kugira gicureshe  imigumuko yadutse inyuma y'aho umuporisi arasiye umwirabure mu gisagara ca Brooklyn Center, hafi ya Minneapolis muri Reta Zunze Ubumwe za Amerika. Umuryango w'uyu musore yagandaguwe uvuga ko azwi kw'izina rya Daunte Wright, akaba afise imyaka 20. Umukuru w'igisagara ca Brooklyn Center yaciye afata ingingo yo kubuza uruja n'uruza mu gisagara cose mu masaha y'ijoro gushika isaha cumi na zibiri z'agatondo mu masaha yo muri ako karere, asaba abanyagihugu ""gutaha muhira ku mutekano wabo"". Hari icuka kibi cane muri Minneapolis mu gihe urubanza rw'uwahoze ari umupolisi yagirizwa kwica George Floyd rubandanya. Buramatari wa Minnesota, Tim Walz avuga ko ariko arakurikiranira hafi ingene ibintu bimeze, yongera asengera umuryango wa Wright. Ejo ku wa Mungu, abantu baharurwa mu majana bagenda baririmba izina rya  Daunte Wright baciye biyegeranya hanze y'ibiro vy'igiporisi mu gisagara ca Brooklyn Center, ku birometero bike uvuye hagati mu gisagara ca Minneapolis uja mu buraruko. Icuka kibi cadutse igihe igiporisi cashirako umwambaro wo mu gihe co kurwanya imigumuko n'igihe  imodoka zibiri zashika zigaca ziterwa amabuye, nk'uko bivugwa n'itororokanirizo ry'amakuru Reuters. Abari muri iyo myiyerekano banditse ivyandiko hasi n'ingwa bongera batsa n'amabuji, ariko igiporisi mu nyuma kikaba cabategetse kuvaho, ireresi ikerekana abo baporisi bariko batera vya vyuka bikoroza amosozi  n'ama grenades yo gushwiragiza abari mu myiyerekano. Ibinyamakuru bikorera muri ako karere bivuga ko habaye n'ibikorwa vyo gusahura mu turere tutari duke, Mike Elliott arongoye igisagara ca Brooklyn Center agaca atangaza ingingo yo kubuza uruja n'uruza aciye ku rubuga rwa Twitter. Yanditse ati: ""Dushaka ko umutekano w'abantu bose wubahirizwa. Ndasavye ko mwese muba mu mutekano kandi ndasavye ko mutaha muhira"". Bamwe mu basirikare b'igihugu ba (Minnesota National Guard) bari basanzwe bararungitswe gucungera urubanza rwa Derek Chauvin yagirizwa urupfu rwa George Floyd, barungitswe mu gisagara ca Brooklyn Center. Brooklyn Center yugaye inyubakwa z'amashure yose ihagarika n'ivyigwa hamwe n'ibindi bikorwa kuri ayo mashure kuri uno wa mbere, nk'uko bivugwa n'ibinyamakuru bikorera muri ako karere. None ni ibiki vyashikiye Daunte Wright neza na neza? Mw'itangazo casohoye, igiporisi ca Brooklyn Center kivuga ko cahagaritse umugabo yari yarenze amategeko y'ibarabara ku muhingamo w'ejo ku wa Mungu, kandi ko yari asanzwe afise umutahe wo kumuhagarika. Igiporisi kivuga ko abaporisi bagerageje kumuhagarika yaciye asibimra mu modoka. Niho umwe mu baporisi yaca amurasa, ariko abandanya anyonga imodokari yiwe agenda aca ku zindi, imbere y'uko ayita ku yindi modoka. Mu nyuma niho yatangazwa ko yapfuye. Umugore yari muri iyo modoka yakomeretse buke buke. Igiporisi kivuga ko abo baporisi bari bambaye bafise camera  zabo kandi ko na kamera y'imodoka nayo nyene yariko irakora. Nyina wiwe Katie avuga kpo umuhungu wiwe yamuhagamaye igihe imodoka yiwe yahagarikwa akamubwira ko yahagaritswe kubera ""ibimotesho vyari kuri retroviseur"". Avuga ko mu nyuma yumvise uruhagarara terefone ica iracika. ""Haciye umunota, nahamagaye hanyuma umukunzi wiwe bari kumwe muri iyo modoka aca avuga ko yarashwe....umuhungu wanje yari aryamye hasi yapfuye"". Avuga ko abo baporisi basize ikiziga c'umuhungu wiwe kiryamye hasi, yongerako ati: ""Nta n'umwe azotubwira na kimwe. Nta n'umwe azotuvugisha...navuze nti ndabasavye mukure ikiziga c'umuhungu wanje hasi"". Umukuru w'igisagara Elliott yavuze ko ivyabaye ari ""agahomerabunwa"", buramatari  Walz  nawe ati : ""Reta yacu iragandariye uwundi  mwirabure yishwe n'abajejwe kwubahiriza umutekano"". Igisagara ca Minneapolis gisanzwe kirangwamwo icuka kibi inyuma y'urupfu rwa wa mwirabure George Floyd rwatumye haduka imyiyerekano mu gihugu,, ahanini yakozwe mu mahoro n'aho hari ahandi yabayemwo imigumuko, inyubakwa zimwe zimwe zirononekara."	https://www.bbc.com/gahuza/amakuru-56717302
politics	USA itangaza ko abasirikare bayo 34 bagize ibibazo vyo mu bwonko mu gitero ca Irani	"Ubunyamabanga bwo kwivuna abansi bwa Amerika, Pentagone, bumenyesha ko abasirikare 34 b'ico gihugu bagize ibibazo vyo mu bwonko (TBI)  bivuye kuri ca gitero ca Irani ku kirindiro cazo muri Irak. Umuvugizi w'ubwo bunyamabanga avuga ko gushika ubu, abashika 17 aribo bakiriko baravurwa. Perezida Donald Trump wa Amerika yari yatangaje ko ata musirikare wa Amerika n'umwe yigeze agira ingorane muri ico gitero ca Irani co ku wa 08 z'uku kwa mbere, mu kwihora igandagurwa ry'umusirikare mukuru wa Irani. Bwana Trump akaba yavuze ivyo ashaka gusigura ingingo yafashe yo kudasubiza ico gitero. Hagati aho mu ndwi iheze, Pentagon yari yamenyesheje ko abasirikare 11 bariko bavurwa kubera ibibazo vyo mu mutwe bagize bivuye kuri ico gitero. Abajijwe uko kuvuguruzanya mu gihe yari mu nama yerekeye ubutunzi kw'isi mu Buswisi, Bwana Trump yishuye ati: ""Narumvise ko hari abari bamenetse umutwe, n'ibintu ataco bivuze, ariko mvuga nti, kandi ndavyemeza, si ibintu bikomeye"". ""Si mfata ko ari ububabare bukomeye nk'ubwo nabonye"". Pentagone ivuga ko ata musirikare n'umwe yapfuye muri ico gitero ca Irani c'igisasu ca misire ku kirindiro ca Ain al-Asad, kuko hafi bose bari mu buraro bwo mu kuzimu igihe ivyo bisasu vyaterwa. Ejo ku wa gatanu, umuvugizi w'ubunyamabanga bujejwe kwivuna abansi, Jonathan Hoffman, yabwiye abamenyeshamakuru ko abasirikare umunani mu bagize ibibazo batahukanywe muri Amerika kugira ngo babandanye bavurwa, mu gihe abandi icenda nabo batwawe mu Budagi. 16 bavuriwe muri Irak uwundi umwe nawe muri Koweit imbere y'uko abo bose 17 basubira ku bikorwa vyabo, k'uko abategetsi babivuga. Bwana Hoffman avuga ko umunyamabanga ajejwe kwivuna abansi, Mark Esper atashotse aronka amakuru y'uko hoba hari abasirikare bari bagize ibibazo mu minsi yakurikiye ico gitero. Ishirahamwe ry'abakukuruke bahoze barwana mu ntambara za Irak na Afghanistani, riranegura ubutegetsi bwa Trump kubona butashotse bumenyesha ko hari abasirikare bagize ibibazo. Paul Rieckhoff, uwatanguje iryo shirahamwe avuga ati: ""ico ni ikintu gikomeye. Leta ya Amerika yategerezwa guha Abanyamerika amakuru ku vyerekeye ubuzima bw'abana babo. Nta kindi kintu gisumba ico"". Igisirikare ca Amerika kimenyesha ko izo ngorane zikunda gushika mu burere bw'intambara. Ejo ku wa gatanu, abanyagihugu ba Irak ibihumbi n'ibihumbi barihaye amabarabara ku mugwa mukuru Baghdad biyamiriza abasirikare mvamakungu baharurwa mu 5000. Inama nshingamateka ya Irak iherutse gusaba abarwanyi mvamakungu bose - harimwo n'abanyamerika - kuva muri ico gihugu."	https://www.bbc.com/gahuza/amakuru-51247614
politics	Imvo n'imvano ku mishamirano hagati ya Russia na Ukraine	Mu kiganiro c’uyu musi, tuganira ku nkuru imaze iminsi ivugwa kw'isi y'igihugu ca Ukraine aho amakuru avuga ko gishobora guterwa umwanya uwo ari wo wose n’igihugu kibanyi c’Uburusiya. Ukraine cahoze ari kimwe mu bihugu bigize Reta Zunze Ubumwe z’ Abasoviete (URSS/USSR) imbere y’uko ivyo bihugu vyiyonkora mu 1991 bica birikukira. Intara ya Crimée/Crimea ibamwo abarusiya benshi yaciye yegukira Ukraine, ariko umugwa mukuru wayo, Sebastopol, ugumamwo ibirindiro vya gisirikare vy’Uburusiya. Mu 2014, Uburusiya bwarigaruriye iyo ntara bukoresheje inguvu, bugirako buratangaza ko ibaye iyabwo bwite, inyuma y’imyiyerekano yatumye prezida yari yatowe Viktor Ianoukovich, yagirizwa kuba mu kwaha k’Uburusiya, ata agahungira muri ico ihugu. Ivyo bihugu vyagumye birabana ribi, ibintu bikaba vyagiye kwunyuka aho Ukraine isabiye kwinjira mw’ishirahamwe ryo kugwaniriza umwansi hamwe ry’abanyaburaya, OTAN/NATO, ivyo Uburusiya buterekwa na gato. Inyuma y’amatora yo 2019 muri Ukraine yashikanye ku butegetsi prezida Volodymyr Zelensky, hari icizere ko hashobora kuba agahengwe, mbere n’umukuru w’Uburusiya Vladimir Putin aravuga ko yiteguye gusubira kugirana imigenderanire myiza n’ico gihugu. Ibintu vyasubiye kuba ndanse mu mpera z’umwaka uheze, aho Uburusiya bwarunze ingabo zirenga 100.000 ku rubibe bihana na Ukraine. Ukraine na yo yaciye ihamagaza igitigiri nk’ico c’abasirikare bama bagavye mu kwitegurira ibitero vy’Uburusiya bishobora kuba umwanya uwo ari wo wose. Ku ruhande rumwe hari Uburusiya, ku rundi ruhande Ukraine n’ibihugu vya Buraya hamwe na Amerika bihurikiye mw’ishirahamwe Otan, ubu biguma bishigikira mu majambo no mu bikoresho vya gisirikare biguma birungika muri Ukraine no mu bihugu vy’incuti vyegereye Uburusiya. Hagiye haba ibiganiro bihuza impande zose ariko gushika ubu nta co birashikako. Uburusiya buguma buhakana ko ata mu gambi bufise wo gutera Ukraine, ariko ibihugu vyo bishigikiye Ukraine bivuga ko ari umwanya n’umwanya ibitero bigatangura, mbere bimwe bimwe bikaba bimaze gutahukana ababiserukira bahora muri ico gihugu, bikanasaba abanyagihugu bavyo kuva muri Ukraine. Inyuma y’imyimenyerezo Uburusiya bwari bumazemwo imisi ku rubibe buhana na Ukraine, inkuru zivuga ko zimwe mu ngabo zabwo zitanguye kuva muri ako karere mugabo umukuru wa Ukraine n'ishirahamwe rya OTAN bakavuga ko Ata bimenyetso bifatika barabona vyemeza ko izo ngabo z'Uburusiya zatanguye kuvayo. None mu vyo ukuri Uburusiya na Ukraine bipfa iki? Uburaya na Amerika bufise izihe nyungu murI Ukraine? Kubera iki Uburusiya butipfuza ko Ukraine ija muri Otan? Mu gihe iyo ntambara yokwaduka, yogira izihe nkurikizi mu karere ivyo bihugu birimwo no hirya no hirya no hino kw’isi, dore ko hari n'abamaze kuvuga ko yaba intambara ya gatatu y'isi ? Ivyo ni bimwe mu bibazo tugiye guca hirya no hino muri kino kiganiro c’imvo n’imvano mwateguriwe na Cyriaque Muhawenayo.	https://www.bbc.com/gahuza/amakuru-60443499
politics	Ethiopia: Inyeshamba za Tigray ziti 'emera ubutegetsi bwacu canke tubandanya intambara'	"Inyeshamba z'intara ya Tigray muri Ethiopia zivuga ko ubutegetsi bwazo butegerezwa kubanza kwemerwa imbere y'uko zemera guhagarika intambara. Mu bindi vyinshi zisaba, zivuga kandi ko ingabo za Eritrea zitegerezwa kubanza kuva mu gihugu. Ubutegetsi bwa Addis Abeba buherutse gutangaza ko buhagaritse intambara ku ruhande rwabwo, inyuma y'aho izi nyeshamba zifatiye igice kinini c'iyi ntara, ingabo z'igihugu nazo zikayanyaga. Iyi ntambara imaze amezi umunani hagati y'izi nyeshamba n'ingabo za reta imaze guhitana ibihumbi n'ibihumbi vy'abanyagihugu. Ishirahamwe ONU rimenyesha ko abarenga imiriyoni zibiri bataye izabo, nayo abantu 400.000 bakaba bahanzwe na kigoyi gishobora gutera abarenga imiriyoni 1.8. Inyeshamba z'umuhari Tigray People's Liberation Front (TPLF) zabanje kuvuga ko ivyo guhagarika intambara vyatangajwe na reta ya Ethiopia ari ""ukujajura"" zica ziyemeza kwirukana ""abansi"" bazo muri iyo ntara. Muri bo harimwo ingabo za Eritrea hamwe n'ingabo za Ethiopia ziva mu ntara ya Amhara iri mu bumanuko bwa Tigray. Ariko basohoye urutonde rw'ibindi vyinshi bisabwa kugira ngo bemere guhagarika intambara, harimwo gukora amatohoza ku vyaha vyo mu ntambara bivugwa, gutanga imfashanyo z'ubutabazi hamwe no gusanura ibintu shingiro vyo mu buzima bwa misi yose, harimwo umuyagankuba. Ejo ku wa Mungu, ""reta ya Tigray"" yasohoye itangazo rivuga riti: ""Mu gihe tuzoba twijejwe neza ko umutekano w'abanyagihugu utazohungabanywa n'igitero ca kabiri, twemeye guhagarika intambara"". Umunyamakuru wa BBC World Service Africa Will Ross avuga ko mu gihe reta ya Addis Ababa yoramuka yemeye ibi bisabwa n'inyeshamba ko ubutegetsi bwazo bubanza kwemerwa, yoba yerekanye neza ko yatsinzwe intambara kandi ko yananiwe no kwikurako umwansi wayo. Avuga ko amakungu abandanya atera akamo ko intambara zihagarara kugira ngo imiriyoni z'abantu basinzikajwe n'intambara bashobore kuronswa imfashanyo, ariko ko bisabwa ko impande zompi zibanza kwumvikana neza kugira ngo amahoro agaruke. Iyi ntambara yatanguye ku wa 04 z'ukwa cumi na rimwe umwaka uheze, igihe umushikiranganji wa mbere wa Ethiopia Abiy Ahmed agomorera ingabo za reta ku ngabo z'intara ya Tigray. Ico gihe yatangaje ko yafashe iyo ngingo inyuma y'igitero cakozwe ku kirindiro c'igisirikare ca reta muri iyo ntara. Ibintu vyagiye kuyangara haciye amezi atari make hari icuka kibi hagati ya reta ya Abiy n'abategetsi ba TPLF. Inyuma y'intsinzi zitari nke cagiye kigira harimwo ugufata umugwa mukuru wa Tigray Mekelle, ibintu vyagiye biba nabi ku gisirikare ca Ethiopia gifashwe mu mugongo n'ingabo za Eritrea n'iz'intara ya Amhara mu ntambara n'inyeshamba za TPLF . Mu ndwi iheze, ingabo za Tigray zasubiye kwigarurira umugwa mukuru Mekelle. Impande zompi muri iyo ntambara ziragirizwa ko zagandaguye abantu zinahonyanga uburenganzira bwa kiremwa muntu. Ku wa gatanu, ingabo ziharurwa mu bihumbi za Ethiopia zafashwe mpiri zarazungurukanywe mu mabarabara ya Mekelle. Gushika ubu, reta ya Abiy i Addis Abeba yaranse kuganira n'abategetsi ba TPLF, mbere akaba yavuze ko uwu ari umuhari w'iterabwoba."	https://www.bbc.com/gahuza/amakuru-57718022
politics	Intambara ya Ukraine: Ingene Russia yarushirije mu kwunga imigenderanire na Africa	"Uburusiya muri iyi myaka ya vuba buguma  bwongereza uruhara rwabwo muri Afrika none kuva buteye Ukraine, bwiteze ivyo bihugu bishasha bicuditse kubushigikira, canke nibura kutagira uruhande vyegamira mu nzego mpuzamakungu nka ONU. Kuva muri Libya ukaja muri Mali, Centrafrique, Mozamibque n'ahandi, Uburusiya bwagumye bwongereza uruhara -rimwe na rimwe mu buryo bwa gisirikare mu gufasha kurwanya imigwi yitwaje ibigwanisho canke intagondwa z'aba Djihadists. Mu nama ijejwe umutekano ya ONU, igihugu ca Kenya kiyirimwo mu buryo butari  ntayegayezwa, cariyamirije mu majambo atomoye igitero c'Uburusiya kuri Ukraine. Ariko gushika ubu ibindi bihugu ntivyitabiriye cane mu gushigikira aho Kenya ihagaze. Ishirahamwe ry'ibihugu vya Afrika, AU/UA ryashikirije ""impungenge zikomeye"" ku biriko biraba, ariko ntaco cashikirije mu kunegura Uburusiya"". Afrika y'Epfo, isanzwe icuditse n'Uburusiya bisangiye ishirahamwe rya Brics, yasavye ico gihugu kuvana ingabo zaco muri Ukraine, ariko ico gihugu kimenyesha ko kiguma cizeye ko hoboneka inyishu iciye mu mahoro. Hagati aho, umukuru wa Centrafrique, Faustin-Archange Touadéra bivugwa ko yashigikiye ingingo y'Uburusiya yo kwemera intara za Ukraine za Donetsk na Luhansk nk'intara zigenga. Ku wa gatatu, umukuru w'abasirikare bigaruriye ubutegetsi muri Sudan  Mohamed Hamdan Dagalo, yagize urugendo i Moscou mu kimenyetso c'imigenderanire irushirije gukomera hagati y'ivyo bihugu vyompi. Kamwe mu turorero tugaragara neza tw'ingene ubucuti bwahindutse muri Afrika kabaye indwi imwe imbere y'uko Uburusiya butera Ukraine mu kurangiza uruhara rw'Ubufaransa mu gukorwa co kurwanya intagondwa muri Mali. Umushikiranganji wa mbere wa Mali  Choguel Maiga yemeje, mu kiganiro na France24, ko igihugu ciwe cagiraniye amasezerano yo gufashanya mu vya gisirikare n'Uburusiya. Ariko yarahakanye ibivugwa ko kompanyi ya gisirikare yo mu Rusiya iteje impari, Groupe Wagner, irimwo muri ayo masezerano. Ubwo bufasha bw'Uburusiya muri Mali, n'ubwo Uburusiya nyene bwoba bwemereye abasirikare bafashe ubutegetsi muri Burkina Faso, biri mu ngendo imaze imyaka itanu iheze aho Uburusiya bwakomeje inzira yo kwongereza uruhara rwabwo muri Afrika, mu buryo butandukanye. Mu gihe ugufashanya hagati y'Uburusiya na Afrika kwariko kuratera imbere, inama kaminuza yo mu 2019 yabereye mu gisagara ca Sochi co mu bumanuko bw'Uburusiya yitabwe n'intumwa zivuye mu bihugu vya Afrika birenga 50, harimwo abakuru b'ibihugu 43. Prezida  Vladimir Putin yarashikirije ijambo abategetsi, yibutsa kahise ko gushigikira imihari yo guhabuza intahe yo kwikukira anemera kwongereza urudandazwa hamwe n'imitahe. Ariko hari n'urundi ruhara: gucungera mu buryo butagaragara umutekano w'ama reta mu bihugu bimwe bimwe vya Afrika, biciye mu kwigisha, mw'iperereza no mu bikoresho, hamwe rero n'ikoreshwa ry'abacangero b'abarusiya mu ntambara zo muri Afrika. Nk'uko Putin yabivuze, hari imigenderanire ya kera kuva ku gihe ca URSS, igihe Afrika kari akarere ko kunyinyaniramwo na Reta Zunze Ubumwe za Amerika. Ariko kuva URSS isenyutse mu 1991 gushika mu ntango z'imyaka 10 iheze, igihe Uburusiya bukiri ku nzira yo gusubira gufata umurongo, imigenderanire na Afrika nticari icihutirwa. Ico gihe, gusubira kuba igihugu c'igihangange vyaciye biba intego nyamukuru ya poritike yo hanze y'umukuru w'Uburusiya. Mu 2014, Uburusiya bumaze kwigarurira agace ka Ukraine ka Crimee, hamwe n'ibihano mpuzamakungu vyaciye bikurikira, haciye haba itituka rikomeye ry'imigenderanire na Amerika hamwe n'Ishirahamwe rya Buraya. Bubonye ko bushobora kugeramirwa no gukumirwa n'amakugu, Ubususiya bwaciye butangura kuronderera incuti nshasha ahandi. ""Kubera ingaruka z'ibihano, Uburusiya bwategerezwa kurondera amasoko mashasha ku bihingurwa vyabwo"" nk'uko bivugwa na  Irina Abramova, umuyobozi w'igisata ca Afrika mu kigo Russian National  Academy of Sciences. Ariko Uburusiya bwarondera ibirenze amasoko - bwari bukeneye kwongereza ijambo ryabwo kw'isi. Mu 2014 bwaragiye mu ntambara yo muri Syria, bushigikira Prezida Bashar al-Assad, imwe mu mvo kukaba kwari ukugira bwerekane akajagari Ibihugu vya Buraya vyariko biratera kandi bwerekane ingene Uburusiya bushobora kugakosora. Mu nyuma ya Syria bwaciye bugana umugabane wa Afrika. Irina Filatova, umwigisha w'iteka kuri kaminuza ya Kwa-Zulu Natal  muri Afrika y'Epfo, avuga ko igikorwa ca mbere gikomeye c'Uburusiya muri Afrika kwari ugutesha agaciro uruhara rw'ibihugu vyo mu Burengero, nk'uko vyagenze muri Syria. Bwashaka kwerekana ko abanaya-Buraya, nk'akarorero, bananiwe no gutuza aba-djihadist muri Sahel. Ivyo bwabikora mu nzira zibiri muri Afrika, bufatanya kurungika abigisha ba gisirikare b'igihugu  gufasha mu bihugu bimwe bimwe, hamwe n'amakompanyi yigenga, nka Groupe Wagner, agwana mu bindi. Centrafrique cabaye igihugu ca mbere co muri Afrika aho abacangero b'abarusiya bo muri Wagner bagaragaye mu 2017. Mu nyuma bakurikiwe n'umugwi w'abasirikare urungitswe na reta kuja  gukarihiriza ubwenge abo muri Centrafrique. Intego yabo kwari ugufasha prezida  Touadéra kuguma ku butegetsi. Vyagumye bivugwa cane ko abo bacangero bakora amarorerwa, ariko Uburusiya bwagumye buhakana ko ata muntu n'umwe wabwo yagize uruhara mu vyaha canke intureka ku banyagihugu basanzwe. Abacangero b'abarusiya barakora kandi muri Libya, Sudan, Mozambique na Mali, ku ngero zitandukanye z'ivyo bashikako. Ikindi kimenyetso c'akamaro ka Afrika ku Burusiya, ni uko uwo mugabane wabaye isoko rikomeye ry'ibigwanisho vy'Uburusiya. Hafi ica kabiri c'ibigwanisho vyose vyinjira muri Afrika biva mu Burusiya, nk'uko bivugwa n'ikigo c'igihugu kiraba ivyo gushohora hanze. Abagura cane ibigwanisho ni Algeria na Misiri (Egypt), ariko hari n'amasoko mashasha muri Nigeria, Tanzania na Cameroun. Ariko hari akandi kunguko k'ubucuti bukomeye mu vy'imigenderanire. Afrika muri rusangi ifise ikirenga ica kane c'amajwi mu nama ya bose ya ONU, kandi rishobora kuba ijwi rya rusangi rikomeye mu zindi nzego mpuzamakungu. Mu 2021 icegeranyo ku migenderanire ya Africa n'Uburusiya, casohowe n'ishure rya kaminuza Higher School of Economics rya Moscou, kivuga ko ibihugu vya Afrika akenshi muri kahise vyakunze kutagira uruhande vyegamira iyo hageze ku bikorwa vy'Uburusiya. ""Nta gihugu na kimwe cigeze gifatira ibihano Uburusiya (inyuma ya 2014). Mu gutora muri ONU ku bibazo vyerekeye Ukraine, vyinshi mu bihugu vyo kuri uwo mugabane bifata ingingo yo kutagira aho vyegamiye,"" nk'uko icegeranyo kibivuga. Ubu habaye igitero kuri Ukraine, hamwe uko kutagira aho vyegamiye kwobandanya, canke bikerura mu gushigikira, aho utwigoro tw'Uburusiya muri iyi myaka iheze vyoboneka ko twavuyemwo umusaruro."	https://www.bbc.com/gahuza/amakuru-60553245
health	Habonetse uwundi muntu yanduye coronavirus mu Burundi, 22 bandi bapimwe ntayo bafise	Ubushikiranganji bujejwe amagara mu Burundi bumenyesha ko uwundi muntu yatowemwo umugera corona ubu abanduye bakaba babaye batatu muri ico gihugu. Umushikiranganji w'amagara y'abantu n'ukurwanya ikiza SIDA mu Burundi, niwe yabitangaje kuri uno wa kane. Mu kiganiro yahaye abamenyeshamakuru i Bujumbura kuri uyu mugoroba, umushikiranganji Thaddée Ndikumana  amenyesha ko uyo muntu mushasha ari umurundikazi w'imyaka 26. Abandi 22 bapimwe basanze batanduye uwo mugera, umushikiranganji Ndikumana agasaba abanyagihugu kubandanya bakurikiza ingingo zafashwe zo kurwanya no gukinga ico kiza. Amakuru y'uko hoba hari abanduye coronavirus mu Burundi yavugwa, hakaba mbere n'abagiriza leta kubinyegeza. Umuvugizi w'umukuru w'igihugu c'u Burundi yaheruka kubwira BBC ko u Burundi burinzwe n'Imana, ari yo mpamvu ico kiza kitari bwahashike. Ivyo vyatumye hari amashirahamwe yiyamiriza ingene u Burundi bufata ikibazo ca coronavirus, akavuga ko bugifata minenerwe. Gushika ubu mu Burundi nta mategeko abuza abantu gusohoka yari bwafatwe nk'uko biri mu bihugu bibanyi, kiretse gusa kubaha impanuro zo kugira isuku. Ingendo z'indege zarabujijwe ikiringo c'iminsi cumi n'ine, imbibe nazo zikaba zugaye ku ruja n'uruza rusanzwe. Gushika ubu Afrika niyo irangwamwo abanduye coronavirus bake ugereranije n'iyindi migabane, ariko abajejwe ivy'amagara ku rwego mpuzamakungu bavuga ko abandura n'abapfa kuri uwo mugabane bagenda bariyongera.	https://www.bbc.com/gahuza/amakuru-52141738
politics	Iminsi 100 intambara itanguye: Ingene ibinyamakuru biyivuga muri Ukraine no mu Burusiya	Gushika ku mutaga hagati imboneshakure (television) y’Uburusiya ntaco yari bwavuge ku c’uko iminsi 100 irumanye kuva Uburusiya buteye Ukraine. Nyinshi mu mboneshakure zikurikirwa cane mu Burusiya zataganguye amakuru yazo yo um gitondo zagiriza Ukraine gutera ata gutoronya  ibisasu ku turere tutagenzurwa na reta. Imboneshakure igenzurwa na Kremlin (ibiro vy’umukuru w’igihugu), Rossiya1, yavuze ko aba-nationalists bateye Mariupol na Donetsk’’ um gihe Channel One nayo, nayo nyene igenzurwa na reta, itanga uburorero bushasha bw’ubunyamwuga n’ukwitanga   vyerekanwa n’igisirikare c’Uburusiya um kugwanira Donbas’’. Nta n’imwe ivuga ko ‘igikorwa ca gisirikare  kidasanzwe’ c’Uburusiya muri UKraine  conjiye um munsi waco ugira 100. Imbere y’uko intambara itangura, abasigura uko ibintu biriko biragenda bari babwiye ababakurikira ko vyashoboka ko  bitwara  Uburusiya iminsi mike gusa kugira bwifatire Ukraine. Ku wa kane, urubuga rwigenga Meduza rwanditse ko hari abarubwiye ko reta yari yategegetse ibinyamakuru kudacisha um kanwa ivy’uko  ivy’iminsi 100. Rimwe mu masoko ya Meduza muri Kremlin ryayibwiye riti: ‘’ Guhagarara cane ku matariki ajanye bn’intambara bishobora gutuma abarusiya bibaza ivyari bigamijwe n’ico gitero n’ingene coba kimaze gushobora canke kunanirwa kubishikako.’’ Ibi bihushanye cane n’ibivugwa n’ibinyamakuru muri Ukraine aho imboneshakure iriko ikravuga ibiba uyu munsi ku civugo ‘Iminsi 100 yo kurya umutima amenyo’’. Uwushikiriza amakuru ku mboneshakure yigenga Prymy TV yavuze ati: ‘’Uyu si umunsi wo kwigina kandi twizeye ko ata minsi 200 tuzokwibuka kuva intambara itanguye. Amezi arenga atatu araheze kuva intambara itanguye. Iyi ni amwe mu matariki akomeye muri iyo ntambara:	https://www.bbc.com/gahuza/articles/ceq97pwdd31o
health	OMS/WHO ivuga ko intambara yo kurwanya malaria itava aho iri	Ishami rya ONU rijejwe amagara y'abantu kw'isi WHO/OMS riragabisha ko ata ntambwe iraterwa mu ntambara yo kurwanya malaria. Mu cegeranyo c'umwaka kuri iyo ndwara, iryo shirahamwe rivuga ko ibitigiri vy'abayirwaye n'abamaze gupfa atacahindutse muri iyi myaka ibiri iheze, bikaba bitandukanye n'ingene vyari vyakorotse bitangaje twinjira muri iki kinjana. Malaria yica abantu 400.000 buri mwaka, benshi muri bo bakaba ari abo musi y'ubugaragwa bwa Sahara muri Afrika. Hari ubwoba ko imfashanyo mu migambi yo kurwanya malaria zizogabanuka kubera amarorerwa ikiza ca coronavirus kiriko kirakora. Utwigoro two kurwanya iyo ndwara iterwa n'imibu kandi tugenda tuburizwamwo  n'ingene iyo ndwara itakivurwa n'imiti imwe imwe. Icegeranyo c'igisata ca ONU kijejwe ubutabazi, OCHA co mu 2019, kivuga ko abantu imiliyoni zitanu n'ibice indwi banduye malariya muri uwo mwaka mu Burundi, igitigiri kingana hafi igice c'abanyagihugu bose bo muri ico gihugu. Muri abo bantu bose, abangana 1801 barahitanywe n'iyo ndwara iterwa n'umubu kuva mu kwezi kwa mbere gushika ku wa 21 ukwezi kw'indwi mu 2019.	https://www.bbc.com/gahuza/amakuru-55128992
politics	Russia - Ukraine: Hatanguye ibiganiro ku ntambara iri hagati y'ivyo bihugu	Amafoto yatanguye guhererekanywa mu gihe abategetsi b'Uburusiya na Ukraine bari mu biganiro ku ntambara iriko irabahuza, ivyo biganiro bikaba biriko birabera  ku rubibe igihugu ca Ukraine gihana na Belarus. Imbere y'uko iyo nama itangura, prezida wa Ukraine yavuze ko igihugu ciwe cipfuza ko intambara zica zihagarara ubwo nyene n'ingabo z'Uburusiya zikava muri ico gihugu. Hagati aho, Uburusiya bwo buvuga ko hoshikwako amasezerano impande zose zifisemwo inyungu. Ku musi ugira gatanu inyuma y'aho ingabo z'Uburusiya zinjiriye muri Ukraine, intumwa z'ivyo bihugu bibiri zatanguye ibiganiro bigamije kurangiza iyo ntambara. Ibiro vya prezida wa Ukraine bivuga ko bishaka ihagarikwa ry'intambara ubwo nyene hamwe n'ivanwa ry'ingabo z'Uburusiya muri ico gihugu. Hagati aho, Vladimir Medinsky arongoye intumwa z'Uburusiya mu biganiro avuga ko bashaka amasezerano afitiye inyungu impande zose. Imbere y'uko iyo nama itangura, prezida Volodymyr Zelensky yahamagariye ingabo z'Uburusiya gushira hasi ibigwanisho, aca atera akamo ishirahamwe ry'ubumwe bwa Buraya kwemerera Ukraine kwinjira muri iryo shirahamwe ubwo nyene.	https://www.bbc.com/gahuza/amakuru-60558851
sports	Ayavugwa mu mupira w'amaguru: Lukaku, Pogba, Doku, Abraham, Lingard, Sterling	Sergio Aguero aherutse kugurwa na Barcelona yahinyagaye, ibizomutuma adakina mu kiringo c'indwi cumi (amezi arenga atatu). Mw'itangazo uwo murwi wo muri La Liga wasohoye, Barcelona ivuga ko yahinyagaye mu kuguru kw'iburyo. Aguero w'imyaka 33 yinjiye muri  Barcelona ku masezerano y'imyaka ibiri yateyeko igikumu mu kwa gatandatu, avuye muri Manchester City aho yari amaze imyaka cumi, aho yaciye umuhigo mu bakinyi bamaze kwinjiriza ibitsindo vyinshi uwu murwi, akaba yatsinze ibitsindo 260 mu nkino 390. Kugira ngo PSG ishobore kwigarurira iki gihangange co muri Argentina, iriteguye kugurisha abakinyi cumi bose harimwo uwahoze akina hagati muri  Everton umunya Senegal Idrissa Gueye w'imyaka 31. (Athletic) Uwu murwi wo mu Bufaransa kandi wahagaritse ivyo kurondera umukinyi wo hagati wa Manchester United umufaransa Paul Pogba w'imyaka 28. (Le Parisien - in French) Inyuma yo gufatwa ibipimo vya mbere vyo kwa muganga muri Chelsea, umusatirizi wa Inter Milan,  umubirigi Romelu Lukaku w'imyaka 28 ashobora gukinira uwo murwi urukino rwayo rwo kwugurura Premier League aho uzohura na Crystal Palace ku wa gatandatu. (Daily Star) Lyon yamaze kwemerera umushahara wa musatirizi wa  Liverpool umuswisi  Xherdan Shaqiri w'imyaka 29. (L'Equipe - via Get French Football News) Manchester United iriteguye kwemeza ko yamaze kugura umukinyi w'inyuma wa  Real Madrid umufaransa Raphael Varane w'imyaka 28 kuri uwu wa gatatu  - bikazomuha akaryo ko kuzokina urukino rwa mbere muri Premier League ku wa gatandatu, aho uwo murwi uzotana mu mitwe na Leeds. (Daily Star) Liverpool ihanze amaso umukinyi wo ku ruhande wa Rennes umubirigi Jeremy Doku w'imyaka 19. (Voetbal 24 - in Dutch) Umusatirizi wa Chelsea umwongereza Tammy Abraham w'imyaka 23 ariko araronderwa na Arsenal, Roma hamwe na Atalanta. (Goal) Roma iriko iregereza igiciro c'imiriyoni zababa 47 z'amadorari y'abanyamerika gisabwa kuri Abraham, ni mu gihe Chelsea iriko irarondera ingene yotanga nk'intizo uyu musatirizi ata kibanza kinini agifise, harimwo n'igice cemeza ko uwomutwara afise n'amahirwe yo kuzomugura burundu.  (Mail) Umumenyereza wa Roma Jose Mourinho aripfuza umusatirizi wa  Arsenal umufaransa  Alexander Lacazette w'imyaka 30. (Gazzetta dello Sport - via Boot Room) Leicester iripfuza umukinyi wo hagati wa Manchester United umwongereza Jesse Lingard w'imyaka 28 mu gihe uwundi mwongereza mugenzi we James Maddison w'imyaka 24 yova muri uwo murwi. (Football London) Aba Foxes (ni ukuvuga Leicester) baravugwa kandi ko bashaka umukinyi w'inyuma wa  Schalke umunya Turukiya Ozan Kabak w'imyaka 21 - yamaze igice ca nyuma c'umwaka w'inkino uheze muri Liverpool aho yari yaratijijwe - hamwe n'umufaransa na we nyene akina inyuma muri West Ham  Issa Diop w'imyaka 24. (Leicester Mercury) Everton iripfuza umukinyi wo hagati wa Newcastle United umwongereza Sean Longstaff w'imyaka 23. (Athletic) Bayern Munich iriko irihweza nimba yogarukana umukinyi wo ku ruhande, umufaransa Franck Ribery w'imyaka 38 amaze igihe yimenyereza hamwe n'uwu murwi kuva avuye muri  Fiorentina. (Gazzetta dello Sport - in Italian) Umukinyi wo ku ruhande wa Manchester City umwongereza Raheem Sterling w'imyaka 26 ariteguye kugiriranira ibiganiro n'uwu murwi wiwe kugira ngo ashobore gutera igikumu ku yandi masezerano yo kubandanya ayikinira. (Sun) Umukinyi wo hagati wa Tottenham umufaransa Tanguy Ndombele w'imyaka 24 ariko arihweza kazoza kiwe muri uwu murwi.  (Athletic)	https://www.bbc.com/gahuza/imikino-58158781
entertainment	DRC: Van Damme atera akamo ba rurangiranwa gutemberera ico gihugu	"Umukinyi rurangiranwa wa filime w'Umubiligi Jean Claude va Damme, batazira 'Mitsi ya Bruxelles' avuga ko anejerejwe no kuba yahawe igitabo c'inzira ca Congo - avuga kandi ko afise intumbero yo guhamagarira abandi bantu bamenyekana cane gutemberera Republika ya Demokrasi ya Congo. Ari i Kinshasa ku mugwa mukuru w'ico gihugu, igihe yariko arashikirizwa ico gitabo c'inzira n'akazi ko guserukira ico gihugu mu karanga, urwaruka n'ibidukikije, uwo mugabo w'imyaka 61 yagize ati: ""Ngiye kugondoza abandi bantu rurangiranwa kw'isi nka Stallone, Schwarzenegger, Jacky Chan hamwe n'abandi benshi."" ""Hari kandi n'abaririmvyi nka Jennifer Lopez  hamwe n'abakinyi b'umupira nka Messi, Ronaldinho, Cristiano Ronaldo. Bategerezwa kuza muri iki gihugu kwerekana ko kigendwa, kwerekana ko Congo ishobora gukingira umutekano abantu bari muvyo kuremesha ibiro vyinjiza amahera (Showbiz). Igihugu ca RD Congo kimaze imyaka irenga 30 kiri mu ntambara, aho imigwi myinsi yitwaje ibigwanisho ibica bigacika mu buseruko bw'ico gihugu hagwiriye ubutare, aho yica, ifata ku nguvu ikanasahura. Uwo yigeze kuba rurangiranwa mu buhinga bwo kwivuna umwansi ata kigwanisho (arts martiaux), Van Damme yarakinye mu mafilime y'ingwano i Hollywood y'amafaranga menshi nka Cyborg, Kickboxer na Universal Soldier - ubu vuba na ho akaba aherutse gusubiramwo Master Croc mu mafilime ya Kung Fu Panda. Azwi nk'umuntu akaze cane. Yatangaje abantu mu kiganiro n'abamenyeshamakuru aho yavuga ko yavukiye muri RD Congo, avuga ko ""avuka i Likasi"", igisagara kiri mu bumanuko bushira ubuseruko bw'ico gihugu. Aho hashobora hari mu mwaka ico gihugu ciganzura intwaro y'Ububiligi. Yanashimitse cane ku kamaro ko kuzana abashora imitahe mu gihugu ca RD Congo. ""RD Congo ifise ubutare buciye imiriyaridi ibihumbi 36...akazi kanje n'ukurondera abazana imitahe, bazi neza ko ari ukubanza gutanga imbere yo kuronka, hanyuma no guha icizere prezida Felix Antoine Tshisekedi."" Ariko benshi bibajije ikibazo kuri ico gitabo c'inzira gishasha c'uwo mukinyi wa Filime mu gihe ibwirizwa shingiro rya RD Congo  ribuza kugira ubwenegihugu bubiri."	https://www.bbc.com/gahuza/amakuru-61027195
sports	Manchester City hanze: uko umwaka utashe amagorwa ni ya yandi– Kevin de Bruyne	"Umukiyi wo hagati wa Manchester City Kevin de Bruyne avuga ait ""dukeneye gusubira kwiga neza"", inyuma y'aho bakuriwe mw'ihiganwa ku ncuro ya gatatu yose bageze mu gice ca kane gishira ica nyuma muri Champions League. Mu rukino rwaraye rubaye mu gice ca kane gishira ica nyuma, Lyon yaraye imaramaje Man City mu kuyitsinda ibitsindo bitatu kuri kimwe. Moussa Dembele niwe yabakoreye ibara, mu kwinjiza ibitsindo bibiri vyose mu minota ya nyuma, kuwa 79 hanyuma ku wa 87, mw'ihiganwa rihuza imirwi yabaye iya mbere i Bulaya. Uyu murwi Lyon wo mu Bufaransa witeze guhura na Bayern Munich wo mu Budagi mu gice ca kabiri gishira ica nyuma, uyu nawo weretse Barcelona ico imbwa yaboneye ku mugezi mu rukino rwo ku wa gatanu. Lyon niyo yabanje kubona igori ku gitsindo catsinzwe na Maxwel Cornet, mu nyuma De Bruyne aragikurayo, ariko ibintu bikaba vyaciye bibabana urudubi. Avugana na BT Sport De Bruyne yagize ati: ""Amagorwa ni ya yandi, imyaka yose"". Mw'ihiganwa ryaraye rirangiye mu Bwongereza, City yahejeje ari iya kabiri inyuma ya Liverpool yatahukanye iryo higanwa, Pep Guardiola n'abakinyi biwe bavuvudikira igikombe c'ihiganwa ryu Bwongereza (EFL Cup). Kuva uyu murwi utanguye kumenyerezwa na Guardiola, City yari imaze  gutsindwa na Monaco igeze mu gice c'umunani gishira ica nyuma, hanyuma mu myaka iheze ibiri ikurikirana naho ikurwamwo na Liverpool na Tottenham igeze mu gice ca kane gishira ica nyuma. De Bruyne ati: ""Igice ca mbere nticatugendeye neza. Ariko mu gice ca kabiri twakinye urukino rwiza cane turabasatira bikomeye. Tuvugishije ukuri Lyon nta bintu bihambaye bakoze kuko twarabarushije umupira, ariko dukeneye gusubira kwiga neza"". Man city yararonse amahirwe menshi yo gushobora kwinjiza ariko biranka. Inkokora zagiye gucika igihe Raheem Sterling, bamaze gutsindwa ica kabiri, ahushirije igitsindo imbere y'igori wenyene, igitsindo cari gutuma iyo mirwi inganya 2-2. Ariko rero Moussa Dembele amaze gutsinda ica gatatu. Ibintu vyari birangiye muri city. Pep ati: ""Sintahura neza. Ndaza kumuvugisha ni twashika mw'ihoteri. N'ukuri abakinyi barashavuye, ariko ni kimwe mu bigize urukino"". Umumenyereza wa Manchester City yamye yagirizwa ko yama atsindwa muri Champions League kubera yama ahindagura imikenyuro, ugasanga bitumye abakinyi bata umutwe. Umuhinga muvyo inkino Pat Nevin yigeze gukinira Chelsea n'umurwi nserukiragihugu wa Ecosse (Scotland) yabwiye iradiyo BBC Radio 5 Live ko uravye City yitaye mu ngorane yo nyene. Ati: ""Iminota 22 ya mbere yabaye akaga. Pep Guardiola yagiye kwikangura haciye iminota 60. Urumva ko iyo minota yose uba wayipfishije ubusa kandi wari kuyikoresha"". ""Uno munsi vyari vyamwankiye. Wewe yipfuza abantu biwe ko bafata urukino mu minwe, ariko uravye urukino rusa n'urwari rwabananiye"". ""Nta nguvu bari bafise nk'uko dusanzwe tubamenyereye"". Umumenyeshamakuru w'inkino w'umufaransa Julien Laurens, wewe, abona ko Lyon yaronkeye akoyoko ku ""mikenyuro y'uburofa"" ya Pep. Ati: ""Niwe yananiwe. Yavyifashemwo nabi kuva mu ntango mbere no mu gice ca kabiri"". ""Yama ahindagura cane imikenyuro iyo ageze muri Champions League. Nivyo rimwe na rimwe birashobora kumuzanira akarusho, twarabibonye nk'igihe ahura na Real Madrid. Koko vyaragize akamaro. Ariko akenshi vyama vyanka"". ""Yarahinduye umukenyuro ariko biranka igihe yahura na Tottenham umwaka uheze, co kimwe n'igihe ahura na Monaco imyaka itatu iheze"". ""Kubera iki utokoresha umukenyuro abakinyi bawe bawe basanzwe bamenyereye mu gihe uzi neza ko uwo mugiye guhura umusumba kure? Kubera iki urondera kwisunga uwo muhiganwa?"". ""Uko siko bigenda. Amakosa ni rwiwe. Bimaze kuba kenshi"". ""Nibaza ko yotera intambwe akemera agasaba imbabazi. Yarishe umukino""."	https://www.bbc.com/gahuza/amakuru-53796949
politics	'Gwanya amacakubiri y'urukoba nka Logan' - Reta ya Afrika y'Epfo	"Reta ya Afrika y'Epfo yateye akamo abantu ko bategerezwa gukurikiza akarorero k'umugabo w'umuzungu yafashwe video yakwiragiye henshi, ariko ariyamiriza amacakubiri ashingiye ku rukoba. Iyo video imwerekana ahanganye na ba nyene akabare b'abazungu mu gisagara ca Cape Town, ababaza impamvu babujije mugenzi we w'umwirabire kukinjiramwo. Itangazo rya reta ryasohotse ku musi wa kabiri, ririyamiriza ryivuye inyuma ""iyo nyifato y'amacakubiri ashingiye ku rukoba yabaye igihe Thabiso Danca w'imyaka 25 yabuzwa kwinjira mu bunywero w'aba Irlandais, Hank's Olde, mu gisagara ca Cape Town, kubera gusa ari umwirabure, kandi akaba adaherekejwe n'umuzungu"". Iyo video ubu imaze kurabwa n'abantu ibihumbi amajana, yatanguye gukwiragizwa ku musi wa gatanu. Yerekana umugenzi wa Danca, Christopher Logan, aja muri ubwo bunywero guhangana n'umwe muri banyene akabare kuri ivyo vyavugwa ko ari amacakubiri ashingiye ku rukoba. Yabwiye nyene akabare ko uwucungera umutekano yabwiye umugenzi wiwe: ""Ntushobora kwinjira ngaha, atawuguherekeje, ata muzungu muri kumwe."" Nyene ubunywero yishuye ko ivyo ata kibazo vyari bwatere mu myaka 18 amaze adandaza. Ubwo bunywero bwaciye busohora itangazo buhakana kugira inyifato y'amacakubiri ashingiye ku rukoba, bashira n'ikimenyetso hanze  cerekana ko ata macakubiri n'amwe aharangwa. Ico kimenyetso canditseko: ""Dushaka kwemeza  ko mu myaka 30 iheze dukorera urudandaza aha muri Cap Town, twebwe nka banyene aka kabare, tutarigera, canke ngo dutegeke abakozi bacu, kwinuba umuntu hitwaje ikintu ico ari co cose, haba igitsina, kamere k'uburyo umuntu ahuza igitsina n'uwundi,  canke urukoba."" Reta yasavye ko haba ""amatohoza yihuta kuri ivyo vyabaye, kandi n'ubutungane bukore."" Reta ""yahamagariye abanye Afrika y'epfo bose gukurikiza akarorero ka Logan no kwiyamiriza amacakubiri afatiye ku rukoba""."	https://www.bbc.com/gahuza/articles/cv2v5722wn0o
health	Swiss bemeje kubuza kwamamaza itabi inyuma cane y'ibihugu bibanyi	"Aba-Swisse batoye bemeza kubuza kwamamaza itabi ahantu hose abakiri bato bashobora kubibona. Mu vy'ukuri, kuba Ego ariyo yiganje muri ayo matora ya kamarampaka mu gihugu cose bizotuma kwamamaza itabi bicibwa burundu. Ivyo bizotuma Swisse ija ku murongo w'ibindi bihugu bibanyi vy'i Buraya, vyinshi vyashitse ku ngingo zikomeye zibuza canke zigabanya kwamamaza itabi haraheze imyaka itari mike. N'ubwo ari igihugu gisanzwe kizwi neza ku bijanye n'amagara meza n'ugukingira ibidukikije, Swisse yari igifise amwe mu mategeko yerekeye itabi  yoroshe cane i Buraya. Mu gihe haheze imyaka myinshi kunywera itabi mu nzu z'uburiro n'ubunywero vyari vyaraciwe mu Bwongereza, mu Bufaransa, canke mu Budagi, muri Swisse bari bakihanywera itabi. Mu masoko ya kijambere (supermarches/supermartkets), abariko barasuma hari igihe bakirwa n'abagore bakiri bato babamwenyurira mu gihe babaha imponjo za gusa z'itabi riba riherutse gusohoka. Mu gihe ivyo haheze imyaka bibujijwe, kwamamaza itabi vyari bikibandanya. Ashima ivyavuye mu matora yo ku wa mungu, umushingamateka w'umu-social democrat  Flavia Wasserfallen yakeje igikorwa c'amashirahamwe y'abaganga n'abigisha bakoze isekeza ryo guca ivyo kwamamaza itabi. Yabwiye television ya Swisse ati: ""Abantu barakoze cane kugira haboneke  poritike yo gushira imbere ineza y'abakiri bato"". Ingingo z'ishami rya ONU riraba amagara kw'isi OMS zijanye n'itabi  - Framework Convention on Tobacco Control- zimaze imyaka hafi 20 zishitsweko mu gisagara ca Geneve. Swisse yarazishizeko umukono, ariko ntiyari bwazemeze mu mategeko -kikaba arico gihugu ca Buraya co nyene cari gisigaye - kuko gushika habe amatora yo ku wa mungu, amategeko y'ico gihugu yerekeye kwamamaza, ntiyisunga izo ngingo. Ugereranije no mu bindi bihugu vy'i Buraya, itabi muri Swisse rirazimbutse kandi 27% y'abantu bakuze muri ico gihugu baranywa itabi - urugero ruri hejuru y'urw'i Buraya muri rusangi. Ni kenshi amategeko agamije kugabanya canke guca kwamamaza itabi yari amaze kunanirwa kurengana mu nama nshingamateka. N'igihe abagira isekeza baba baronse imikono ikwiye yo gusaba ko haba amatora kamarampaka yo guca kwamamaza, reta yaca ibwira abanyagihugu gutora Oya. Abashigikiye ko kwamamaza bicibwa, bavugako ivyo biterwa n'uko muri ico gihugu hariyo amwe mu ma kompanyi akomeye cane kw'isi mu rudandazwa rw'itabi. Philip Morris, British American Tobacco na Japan Tobacco yose afise ivyicaro vyayo bikuru muri Swisse. Urudandazwa rw'itabi bigereranywa ko rwinjiriza ubutunzi bwa Swisse amafaranga arenga miriyaridi 6 z'amadorari ku mwaka, rugakoresha abantu 11.000 muri ico gihugu. Imbere y'uko amatora aba vyaragaragaye ko -nk'uko benshi bavyikeka - ko ama kompanyi y'itabi yahora asuka amafaranga mw'isekeza ryo gutora Oya. Abagwanya ko hacibwa kwamamaza, bavuga ko kubuza kwamamaza ikintu cemewe n'amategeko bidakwiye kwemerwa, kandi ko ivyo vyokwugururira imyango  ingingo ku bindi bicuruzwa, nk'isukari n'inzoga, navyo bibonwa nk'ibibangamira amagara y'abantu. Ivyapa biriko  zimwe mu mfungurwa aba-Swisse bakunda cane - vyerekanywe vyandiseko amajambo y'igabisha rikomeye ngo ""ibi ni vyo bizoca bikurikira"". Ariko abitavye amatora ivyo ntaco vyababwiye. Muri Swisse haharurwa abantu bashika 9.000 bapfa buri mwaka bahitanywe n'indwara zifatiye kw'itabi kandi  igisata c'amagara y'abantu gisohora amafaranga menshi yo kuvura bene izo ndwara. Biduza kandi amafaranga y'ubwishingizi, uwariwe wese ategerezwa gutanga, yaba anywa canke atanywa itabi. Imbere y'uko amatora aba, ibiharuro vyo kugereranya amajwi vyerekana ko 60% bari gushigikira  guca kwamamaza. Amaherezo babaye 56%, ariko n'ubundi bagumanye ubwiganze buhagije. Stefanie de Borba wo nw'ishirahamwe rya Swisse ryo kurwanya cancer yabwiye AFP ati: ""Abantu baratahuye ko amagara ahambaye kuruta inyungu z'ubutunzi."" Ubundi muri Swisse iyo abatora badatahura neza ico bahamagariwe gutora, baca bakurikiza impanuro ya reta. Ku yandi mategeko abiri bari bahamagariwe kwerekana aho bahagaze co kimwe no kuri iryo ryo guca kwamamaza itabi, reta yari yabahanuye gutora Oya, yamara yaratsinzwe. Ubu  abagize reta bakeneye akanya ko kwisuzuma niba bakiri ku murongo umwe n'abatora. Nk'uko umwe mu bandika uko babona ibintu aho muri Swisse yabivuze ku wa mungu: ""Hageze guhitamwo hagati y'ubwigenge bw'ubutunzi n'amagara, abatora benshi bahisemwo ico ca nyuma…Haba uguca ukwamamaza, guca kunywa itabi canke itabi rizimvye, kunywa itabi ubu ntibigifise uruvugiro mu banyagihugu -bitandukanye no mu banyeporitike."""	https://www.bbc.com/gahuza/amakuru-60373952
sports	Samuel Eto'o yahoze akinira Barcelona yemeye ko yanyereje ikori ry’imiriyoni 3.2 z’ama pawundi	"Samuel Eto'o  yahoze ari umusatirizi wa Kameruni yemeye icaha co kunyereza umusoro ungana n’imiriyoni 3,2 z’amapawundi yakuye mw’igurisha ry’isanamu yiwe (droit à l'image /image rights) igihe yakinira Barcelona. Uyu yabaye umukinyi wa mbere wa Afrika w’umwaka incuro zine yaciriwe umunyororo urindirijwe (suspended prison/sursis) w’amezi 22 igihe yarengutswa imbere ya sentare muri Espagne ejo ku wa mbere. Ategerezwa kuriha aya mafaranga yose aheranye, hamwe n’ihadabu ry’imiriyoni 1.55 z’amapawundi. Abashingwamanza bagiriza Eto'o ko yananiwe no kumenyesha amatungo yiwe yavuye mw’igurishwa ry’isanamu yiwe hagati ya 2006 na 2009. Eto'o ni we mukinyi wundi aherutse gushirwa ku rutonde rurerure rw’abakinyi mvamahanga bakurikiranwa ku caha co kunyereza amakori muri Espagne muri ino myaka, harimwo Cristiano Ronaldo, Lionel Messi, Jose Mourinho na Neymar. Uyu munya-Kameruni w’imyaka 41, ubu akaba ari we arongoye ishirahamwe ry’umupira w’amaguru rya Kameruni, yinjiye muri Barcelona mu 2004 afise imyaka 23. Yarakiniye kandi Real Madrid, Inter Milan, Chelsea na Everton mu kiringo ciwe cose yamaze akina umupira w’amaguru, imbere y’uko akukuruka mu 2019. Yarengukishijwe muri sentare Ciudad de la Justicia i Barcelona ari kumwe n’uwahoze ari umuhagarikizi wiwe, Jose Maria Mesalles, nawe akaba yahawe umunyororo urindirijwe w’amezi 12 hamwe n’ihadabu. Sentare yabwiwe ko Eto'o yagurishije isanamu yiwe mw’ikompanyi ifise icicaro muri Hongrie/Hungary ariko yoyo ikaba yaramenyesheje amatungo yayo muri ico gihugu gifise amakori ari hasi. Eto'o yabwiye sentare ati: ""Ndemera ivyo nagirizwa kandi nzoriha ivyo nishuzwa, ariko reka menyeshe ko nari nkiri umwana kandi ko nakurikiza ivyo uwahoze ari umuhagarikizi wanje Jose Maria Mesalles, nafata nka dawe, yansaba gukora ico gihe”."	https://www.bbc.com/gahuza/articles/c9ex1rkpj9po
politics	Colombia: kajugujugu y'umukuru w'igihugu Iván Duque yatewe amasasu	"Kajugujugu yari ireruye umukuru w'igihugu ca Colombia yatewe amasasu igihe yariko izunguruka hafi y'urubibe ico gihugu gihana na Venezuela. Perezida Iván Duque yariko azunguruka mu karere ka  Cúcuta kari mu ntara ya Norte de Santander, ari kumwe n'umushikiranganji wo kwivuna abansi, uw'intwaro yo hagati, hamwe na buramatari w'iyo ntara. Umuvugizi w'ibiro vy'umukuru w'igihugu avuga ko ata n'umwe yahasize ubuzima canke yakomeretse. Perezida Duque ariyamiriza ico yita ""igitero c'ubuhemu"", anavuga ko ata bwoba atewe ""n'ibi bikorwa bibi vy'iterabwoba"". Mw'ireresi yacishije ku rubuga rwa Twitter, yavuze ati: ""Igihugu cacu kirakomeye kandi Colombia irafise inguvu zihagije zo guhangana n'iterabwoba nk'iri"". Yongerako y'uko inzego z'umutekano zahawe itegeko ryo guhiga abakoze iki gitero. Ikinyamakuru co muri ico gihugu Semana, candika ko abari muri iyo ndege bumvise ikintu gikubita imoteri y'iyo kajugujugu igihe yariko irururuka. Umuhari Armée de libération nationale/National Liberation Army (ELN) uzwi ko ari wo usanzwe urwanira mu karere ka Catatumbo kari ku rubibe Colombia ihana na Venezuela. Uyu muhari ELN washinzwe mu 1964 mu ntumbero yo kurwanya ubusumbane buri mw'isaranganya ry'ubutaka n'ubutunzi bw'ico gihugu umutungo, niho muhari w'inyeshamba ukomeye muri ico gihugu. Colombia, Reta Zunze Ubumwe za Amerika hamwe n'Ubumwe bw'ibihugu vya Buraya bifata ELN  nk'umuhari w'iterabwoba. Mu ntango z'uku kwezi, ELN yariyamirije amakuru yavuga ko ari yo yakoze igitero c'ubwiyahuzi hakoreshejwe ibibombe bitezwe mu modoka kw'ikambi ya gisirikare iri ahitwa Cúcuta. Ico gitero cakomerekeyemwo abantu 36, harimwo n'abahanuzi ba gisirikare b'abanyamerika."	https://www.bbc.com/gahuza/amakuru-57620736
politics	"Marie-Louise Sibazuri: ""Amasezerano y'ubumwe bw'Abarundi yaragize ico amara"""	Uno munsi mu Burundi wari umunsi w'akaruhuko hibukwa imyaka 30 iheze hemejwe amasezerano y'ubumwe bw'Abarundi yari afise intumbero yo kurangiza indyane zishingiye ku bwoko, intara na politike. Ayo masezerano yashitsweko hamaze kuba ubwicanyi i Ntega na Marangara mu 1988. Ayo maseserano yemejwe itariki 05/02/1991, ni kimwe mu nkingi zigize ibwirizwa shingiro ry'u Burundi. Ariko kuva ico gihe ayo masezerano ntiyabujije ko izo ndyane ziguma zigaruka mu gihugu mu myaka yayakurikiye. Umwe mu bari mu mugwi wateguye ayo masezerano ni Madame Marie-Louise Sibazuri, azwi cane nk'umuhinga mu kwandika ivyese, ubu aba muri Australia. Yaganiriye kuri telephone na Cyriaque Muhawenayo, atangura amubaza niba asubije amaso inyuma abona hari ico ayo masezerano yamariye u Burundi n'Abarundi? (Umva ico kiganiro aho hejuru) Urashobora kandi gushima n'ibi:	https://www.bbc.com/gahuza/amakuru-55956475
sports	Igura n'igurishwa ry'abakinyi ku mugabane wa buraya 29.07.2022	Everton iriko iravugana na Paris St-Germain kugira igure umukinyi wo hagati wo muri Senegal Idrissa Gueye w'imyaka 32, bikaba vyitezwe ko ivyo biganiro bibandanya mu misi mike iri imbere.  (Fabrizio Romano) Nuno Tavares w'imyaka 22 arakorerwa ibipimo kuri uyu wa gatanu n'umugwi wa Marseille inyuma y'aho uwo mugwi wo mu Bufaransa ushitse ku masezerano yo kumutizwa na Arsenal.  (Fabrizio Romano). Marseille kandi yaratanguye ibiganiro vyo kuzana muri uwo mugwi umunye Chili Alexis Sanchez w'imyaka 33 ava muri Inter Milan. (L'Equipe) West Ham irabandanya ibiganiro na Eintracht Frankfurt ku mukinyi wabo w'umunye Serbia Filip Kostic, 29, ashobora gukina inyuma mu bubamfu. (90 min) Tottenham iriko iragerageza gutwara umukinyi w'imbere w'Ubutaliyano Nicolo Zaniolo, 23 akinira umugwi wa Roma,  yaronderwa kandi na Juventus. (Tuttosport) Barcelone ifise umugambi wo kugura umukinyi Sergio Reguilon, 25 wo mu mugwi wa Tottenham  mu gihe batoshobora kugura umukinyi w'inyuma mu bubamfu wo muri Espagne Marcos Alonso, 31, ari muri Chelsea. (AS) AC Milan yagiriraniye amasezerano na Charles de Ketelaereyahora ari mu mugwi wa Club Bruges, mu gihe uwo mukinyi w'umubiligi w'imyaka 21 yahora aronderwa kandi n'imigwi ya Leeds na Leicester. (90min) Umugwi wa Palmeiras uramaze kwankira incuro zibiri zose umugwi wa Ajax kugura umukinyi w'umunye Brezil Giovani w'imyaka 18. Uwo mugwi wo muri Hollande ukaba umugwanira na Newcastle hamwe Bayern Leverkusen. (ESPN) Umukinyi w'inyuma wa Newcastle United n'Ubwongereza Kieran Trippier, 31, avuga ko yari kwimukira mu mugwi wa Manchester United mw'ici riheze, imbere yo gufata ingingo yo kuva muri Atletico Madrid akerekeza muri muri Newcastle mu kwezi kwa mbere. (Mirror) Umumenyereza wa Arsenal Mikel Arteta ntibagiye mu rukino rw'imbere y'uko ihiganwa nyezina ritangura rwabahuje na Brentford abikinyi Bernd Leno,30 wo mu Budagi ahamwe n'abanye  Espagne Pablo Mari,28 na Hector Bellerin, 27. Aho ni mu gihe vyitezwe ko abo batatu bimukira mu yindi migwi muri iri ci. (The Mirror) Umumenyereza wa Liverpool Jurgen Klopp yamiriye kure ibivugwa ko umukinyi w'imbere wa Brezil Roberto Firmino ashobora kuva muri uwo mugwi muri rino ci inyuma y'aho binuganugiwe ko uwo mukinyi w'imyaka 30 ashobora kuja mu migwi ya Juventus na Newcastle. Tottenham iriteguye kugurisha umukinyi Giovani lo Celso igihe hotangwa imiliyoni 17 z'amapawundi muri iri ci. Aho ni mu gihe imigwiVillarreal na Fiorentina iriko irerekana ko ikeneye uwo munye Argentine w'imyaka 26. (Athletic - subscription required). Manchester City yahaye uburenganzira umukinyi w'umwongereza w'imyaka 19, James McAtee bwo kwimukira mu wundi mugwi kw'ideni mu gihe imigwi ya Leeds United na Nottingham bivugwa ko imurondera. Kubera kubura amahera, Leicester yatsinzwe na Naples mu rugamba rwo kugura  umukinyi wa Korea y'Epfo Kim Min-jae w'imyaka 25 yahora akinira umugwi Fenerbahce.  (Football Insider) Umugwi wa Burnley uriko urarondera umukinyi wo hagati w'umunye Scotland Jack Hendry w'imyaka 27 akinira Club Bruges yo mu Bubiligi.	https://www.bbc.com/gahuza/articles/c4nxrwj8qwlo
health	Amakuru avugwa ahandi kw'isi kuri Covid-19	"Ikompanyi y'u Bushinwa ihingura imiti, Sinopharm, itangaza ko yiteze kuba yakoze urucanco imbere 'yuko uyu mwaka urangira. Umukuru w'iyi kompanyi, Liu Jingzhen, yabwiye abanyamakuru ko uru rucanco ubu rugeze ku ntambwe ya gatatu rugeragezwa kandi ko ruzoshobora kuja kw'isoko imbere 'y'uko ukwa cumi  na kabiri kurangira. Gushika ubu incanco zirenga 200 ziriko zirageragezwa kw'isi, kandi izirenga 20 ubu ziri ku ntambwe yo kugeragerezwa ku bantu. OMS/WHO igabisha ko 'incanco ziriko zigunganywa n'ibihugu bimwe' Iki kiza kiriko kirunyurwa n'uko hari ibihugu biriko birigungana urucanco rwa Covid-19, nk'uko bivugwa n'ishami ryitaho amagara y'abantu kw'isi. Mu nama yakorewe ku mbuga ngurukanabumenyi, Tedros Adhanom Ghebreyesus, umukuru wa OMS,  yavuze ati: ""Muri kino gihe, igikenewe ni uko ibihugu vyose bikorera hamwe ku nyungu za buri gihugu - mu gihe hazoba hari uwudatekaniwe, nta n'umwe azoba atekaniwe"". ""Dukeneye kurwanya ko urucanco rwa Covid-19 rwigunganwa n'ibihugu kanaka"". Urukino rwa mbere rwo kwugurura ihiganwa ry'umupira w'amaguru mu Bufaransa, Ligue 1 rwari rutegekanijwe kuri uyu wa gatanu rwungururijwe ku wa 16 canke 17 z'ukw'icenda. Iyo ngingo ifashwe inyuma y'aho hari abandi bakinyi batatu ba Olympique de Marseille (OM) batangajwe ko banduye umugera, bakaba babaye bane bo muri uyo murwi banduye, vyumvikana ko urukino rwari rutegekanijwe n'umurwi wa Saint Etienne vyabaye ngombwa ko rwunguruzwa. Brezili ni kimwe mu bihugu bibangamiwe n'ikiza ca coronavirus, aho abamaze kuwandura baharurwa mu miliyoni zitatu n'inusu, nayo abarenga 100.000 bamaze gupfa. Umukuru w'ico gihugu Jair Bolsonaro yafashe minenerwe ingaruka z'iki kiza, aho yagifashe n'ibicurane bisanzwe. Mu kiganiro na BBC, icegera c'umukuru w'igihugu, Hamilton Mourão, yashigikiye ingendo yafashwe na leta, avuga ko n'aho igihugu catakaje abanyagihugu baco, leta iriko irakora igikorwa gikomeye. Abandanya avuga ko ubugaba buri mu banyabrezili aribwo bwatumye ingingo zo gutandukana zidakurikizwa. Abantu ibihumbi n'ibihumbi muri Argentine birengagije ingingo za guma mu rugo ku mugwa mukuru Buenos Aires  baja mu myiyerekano yo kwiyamiriza leta ejo ku wa mbere. No mu bindi bisagara kwari uko. Abari muri iyo myiyerekano bari bafise uburakari, bamwe biyamiriza ingene leta yafashe iki kiza. Leta y'ico gihugu yarafashe ingingo za guma mu rugo kuva ku wa 20 z'ukwa gatatu, ariko zikaba zagiye ziratezurwa mu gihugu hagati, ariko umukuru w'ico gihugu Alberto Fernández akaba yarakomeje izo ngingo ku mugwa mukuru Buenos Aires no mu micungararo yaho gushika ku wa 30 z'uku kw'umunani."	https://www.bbc.com/gahuza/amakuru-53826949
sports	Lionel Messi yaraye anganije na Pele ku gitsindo ca 643 atsindiye muri Barcelona	Lionel Messi yaraye yinjije igitsindo catumye anganya n'uwahoze ari umukinyi rurangiranwa wa Brezili Pele ku bitsindo 643 mu murwi umwe gusa, igitsindo yinjirije Barcelona ejo ku wa gatandatu mu rukino rwarangiye uyu murwi unganya na Valencia ku bitsindo 2-2. Uyu musatirizi wa Argentine w'imyaka 33 yashitse kuri iyi ntambwe ku gitsindo yinjije n'umutwe imbere y'uko igice ca mbere kirangira, haciye akanya isase umunyegori Jaume Domenech wa Valencia akuyemwo penalty yiwe. Messi yinjije igitsindo ciwe ca mbere muri Barcelona mu mwaka wa 2005 igihe uyu murwi wariko ukina na Albacete. Pele yinjirije umurwi wa Brezili Santos ibitsindo 643 mu myaka y'inkino 19  hagati ya 1956 na 1974. Ariko rero ikibabaje kuri Messi, uwu munezero wari uvanze n'umubabaro kuko Barcelona yananiwe no gutsinda uyu murwi bari bahanganye. Ibi vyatumye uyu murwi umaze gutsindira ihiganwa rya Espagne La Liga incuro 26 zose urangiza urukino uri mu kibanza ca gatanu, ukaba uri inyuma ku manota umunani yose usumbwa na Atletico Madrid uri mu kibanza ca mbere, inyuma yo kwirahira Elche ku bitsindio 3-1. Umukeba wayo ruhebwa Real Madrid ari nayo ifise igikombe c'iri higanwa, isumvya Barcelona amanota atanu, ariko ikaba yiteze guhura na Eibar kuri uyu wa Mungu. Barcelona yabanje gukorwa mu maso ku munota wa 29 igihe umukinyi w'inyuma Mouctar Diakhaby abaciriye mu ryahumye akinjiriza Valencia igitsindo ca mbere ku mupira wari uterewe mu mfuruka z'ilkibuga. Valencia yabandanije ikingira urugo rwayo gushika mu minota yanyuma y'igice ca mbere aho Barca ironkeye penalty bigaragaye ko umukinyi Jose Gaya yasunitse Antoine Griezmann muri ca gice ca mukore umbone. Hagati aho, vyabaye ngombwa ko umuhagarikizi Alejandro Hernandez yifashisha bwa buhinga bwa videwo imbere y'uko yemeza ko koko habaye ikosa, maze Messi aca aja gutera uwu mupira wari kumwandikishiriza amateka. Ibi ntivyabaye muri ako kanya kuko umunyegori Domenech yari yahumaganye, akurayo iyo penalty. vyabaye ngombwa ko Messi arindira amasegonda makeya kugira ngo ashikie ku ntego yiwe, mu kwinjiza iki gitsindo mu minota imbere y'uko ifirimbi yo kurangiza igice ca mbere ivuga. Barcelona yariyongeye ica kabiri mu gice ca kabiri nyene, ku munota wa 52,cinjijwe ku buhinga bukomeye n'umukinyi wa Uruguay Ronald Araujo. Aba bakinyi ba Ronald Koeman babandanije basatira bikomeye kugira ngo barabe ko bokwiyambura Valencia, ariko rero ibintu vyagiye kwononekara ku mupira w'umuvuduko (contre-attaque) wa Valencia, watumye Maximiliano Gomez Gonzalez yinjiza igitsindo ca kabiri, ku munota wa 69,  gutyo baba baranganije 2-2, urukino rurinda rurangira ari uko.	https://www.bbc.com/gahuza/imikino-55383452
politics	Amashirahamwe mvamakungu asabwa kwerekara ingene ubwoko buserukiwe, Amnesty International ifise amakenga	"Ishirahamwe Amnesty International risaba leta y'u Burundi guhagarika ingingo yo gusaba amashirahamwe mvamakungu kwerekana ubwoko bw'abakozi bayo mu buryo bwo kwerekana ingene amoko aserukiwe. Kuri uyu wa gatanu, nico kiringo ntarengwa catanzwe n'ubushikiranganji bw'intwaro yo hagati kuri ayo mashirahamwe ngo yerekane ingene bagiye baratanga akazi hisunzwe uburinganire hagati y'ibitsina n'amoko. Kubwa Amnesty International, ryaba ibwirizwashingiro canke amasezerano y'amahoro ya Arusha yo mu 2000, nta na hamwe havugwa ivyo uburinganire hagati y'amoko canke y'igitsina mu gisata cigenga. Avugana na BBC, Rachel Nicholson ajejwe ubushakashatsi muri iryo shirahamwe, avuga ko bafise amakenga kuko ""ari ubwa mbere basavye ivyo biharuro bimenyerewe mu bisata vya leta n'umutekano"". Wewe abona ko ari ukwinjirira birenze urugero itunganywa ry'ayo mashirahamwe mpuzamakungu. Ati: ""Ikiduteye amakenga cane kurusha  ni uko umushikiranganji w'intwaro yo hagati, hampande y'ugusaba ibiharuro vy'ingene amoko aserukiwe mu bakozi b'ayo mashirahamwe, yanasavye ko imbere y'amazina berekana ubwoko bw'umwe umwe wese mu bakozi bayo"". Ku bw'iwe, ""ko haba umugambi wo gukura ubwo busumbasumbane mu mashirahamwe ni ikintu ciza cane, kuko niyo ntumbero y'iyi ngingo"". Ati:  ""Ariko dufatiye ku ndyane n'amacakubiri vyagiye vyibonekeza muri kahise, gusaba ubwoko bw'umwe umwe wese ni ukurenga umurongo utukura"". Mu 2017, leta y'u Burundi yarasohoye itegeko rishasha rigenga amashirahamwe mvamakungu akorera mu Burundi, kandi yose yarateye igikumu kuri iryo tegeko, mu kwiyemeza ko agiye gukurikiza ibiri muri ryo. Kimwe mu vyo yiyemeje, harimwo ingingo ya 18 ivuga ko ""Mu gutanga akazi ku bakozi bo mu gihugu ayo mashirahamwe azokwama yubahiriza ubungane hagati y'amoko n'igitsina, nk'uko biri mw'Ibwirizwashingiro ry'u Burundi"". Umupfasoni Rachel avuga ko iryo tegeko riterekana neza ingene iyo ngingo itegerezwa gushirwa mu ngiro, n'aho leta yagiye ifata ingingo zitandukanye muri iyo ntumbero. Rachel ati: ""Mu 2018, amashirahamwe mvamakungu yose yarahagaritswe ikiringo c'amezi atatu, asabwa gusaba no kwiyandikisha gushasha kugira ashobore kubandanya akorera mu gihugu. ""Kimwe mu vyasabwa harimwo ko yerekana ingene mu kiringo c'imyaka itatu azoba yakosoye ubusumbasumbane hagati y'amoko mu gihugu"". ""Aho bitandukaniye muri kino gihe, ni uko umushikiranganji yategetse ko buri mukozi wese ategerezwa kwerekanwa ubwoko bwiwe, ivyo navyo bikaba bitari muri iryo tegeko rigenga amashirahamwe mvamakungu"". Umupfasoni Rachel avuga ko leta iterekana neza ico izokoresha ayo makuru, akaba afise ubwoba ko ashobora gukoreshwa mu ""kuvangura abantu mu buryo butandukanye"". Mu masezerano y'amahoro ya Arusha yo mu 2000, abari mu biganiro barumvikanye ingene ubwoko bwoserukirwa mu nzego z'igihugu, cane cane mu butegetsi no mu gisirikare. Ivyo vyari kugira ngo ntihagire ubwoko na bumwe bwiganzira urwego kanaka nk'uko vyari bimeze mu butegetsi bw'imbere y'aho bwari bwiganziwe n'ubwoko bw'abatutsi. Hagati aho, mu gisata cigenga ntaco ayo masezerano yakivuzeko, ivyatumye ubusumbasumbane bwama bwibonekeza. Imwe mu ntumbero y'itegeko rishasha rigenga amashirahamwe mpuzamakungu akorera mu Burundi ryo ku wa 23/01/2017 ni ugukosora ubwo busumbasumbane bwibonekeza muri ayo mashirahamwe. Inyuma y'iryo tegeko, leta y'u Burundi yaremeje mu kwa gatanu kw'umwaka uheze integuro y'itegeko-bwirizwa rishinga umurwi uzoba ujejwe gutora abakozi bakora muri ayo mashirahamwe, mu ntumbero yo gukosora ubwo busumbasumbane. Kuva ubu, mu maraporo ayo mashirahamwe agiye kuza  aratanga uko amezi atandatu aheze, azokwama yerekana abakozi bayo, akazi kabo mw'ishirahamwe, igihugu avamwo, igitsina hamwe rero n'ubwoko. Ivyo vyerekanwa n'urwandiko ubushikiranganji bw'intwaro yo hagati bwarungikiye ayo mashirahamwe kuwa 13 z'uku kwa kabiri ruvyerekana."	https://www.bbc.com/gahuza/51672575
entertainment	Andy Mwag: Ivyo ndirimba muri 'Nisaidie Papa' vyambayeho	"Umuririmvyi w'Umurundi Andy Mwag, aheruka gusohora indirimbo ziryoheye ugutwi, avuga ko mu vyo aririmba harimwo ubuzima bubi yaciyemwo. Ni indirimbo zivanzemwo ikirundi, ikinyarwanda igifaransa, icongereza hamwe n'igiswahiri, vyumvikana ko zitondewe muri studio wumvirije ingene zivuga. Andy Mwaga, asanzwe yitwa Ndabaneze Andre, yatanguye kuririmba mu mwaka w'2007. Kuri ubu aba mu gihugu c'u Rwanda kuva mu 2015 akaba yubatse afise n'abana babiri. Igihe yatangura kuririmba, yatanguriye mw'isengero, hanyuma nk'uko avyivugira aca aja muri ""bands zisanzwe"", n'ukuvuga imigwi y'umuziki itaririmba indirimbo z'Imana. Wumvirije neza indirimwo za Andy Mwaga, nk'indirimbo Get There canke Amarira, wumva umudiho ukwibutsa abaririmvyi ba rurangiranwa nka Lokua Kanza wo muri Kongo canke Ismael Lo wo muri Senegal. Kanatsinda Andy Mwag we nyene arivugira ko Lokua Kanza ari mu baririmvyi bamuhaye ingoga zo kuririmba, anafatirako mu kwandika ibihangano vyiwe. Wumvirije indirimbo nyinshi zisohoka muri iki gihe yaba mu Burundi canke mu Rwanda, usanga ahanini zibanda ku mudiho utambika, indirimbo za Andy Mwaga ziruhura amaguru kuko uca wumva ushaka kwicara ukumviriza, zigashika ku mutima. Mu kiganiro yagiranye na BBC, Andy Mwaga avuga ko indirimbo yiwe ikunzwe Nisaidie Papa, yayanditse afatiye ku buzima bwiwe bwite. Nta vyinshi yabivuzeko ariko ababaye mu Burundi mu mpere y'imyaka y'1990, baribuka ko hibonekeje abana benshi bo mw'ibarabara ahanini kubera intambara. Ico gihe mu gisagara ca Bujumbura haradutse abana benshi baza barasaba mw'ibarabara uwo bahuye nawe wese, bavuga mu giswahili bati ""Nisaidie papa"" bisigura mu kirundi ngo ""mfasha papa"". Si kenshi mu karere haza abaririmvyi baririmba bigashika ku mutima, bazi umuziki (kuvuza ivyuma bitandukanye) kandi bafise igihagararo n'igikundiro. Niyabandanya ku murindi ariko, abakunzi b'umuziki nabo bakemera kumutiza ugutwi, nta nkeka ko Andy Mwaga ari mu bahagarariye kazoza keza k'umuziki wo mu Rwanda no mu Burundi."	https://www.bbc.com/gahuza/amakuru-53868335
politics	US na China bateranye amajambo akarishe mu biganiro barimwo muri Alaska	"Intumwa za Reta Zunze Ubumwe za Amerika n'izo Ubushinwa zateranye amajambo akarishe mu biganiro vya mbere vyo ku rwego rwo hejuru hagati y'ubutegetsi bwa prezida Joe Biden n'Ubushinwa , biriko birabera Alaska. Intumwa z'Ubushinwa zagirije Amerika gukaburira ibihugu ""gutera Ubushinwa"", Amerika na yo ivuga ko Ubushinwa bushitse aho ""kwiyerekana cane"". Haheze imyaka imigenderanire hagati y'ivyo bihangange bibiri  imeze nabi cane. Amerika yiyemeje kuvuga ku bibazo biteye umutima uhagaze nk'ingene ubutegetsi bw'Ubushinwa bufata aba Islam b'aba Uighur  muri Xinjiang. Ivyo biganiro  vyatanguriye kw'isemo mbi  mu gisagara ca Anchorage birimwo umunyamabanga wa reta wa Amerika Antony Blinken n'umujenama ajejwe ibibazo vy'umutekano w'igihugu Jake Sullivan ku ruhande rwa Amerika, ku ruhande rw'Ubushinwa na ho hari uwuza imbere mu bategetsi bajejwe poritike yo hanze, Yang Jiechi n'umushikiranganji ajejwe imigenderanire Wang Yi. Ariko, umwe mu ntumwa za Amerika yavuze ko ibiganiro vyabandanije mu mw'ihererero vyari ''bifashe, bikomeye kandi bidaca irya n'ino"" kandi bimara amasaha abiri yari ategekanijwe. Mw'ijambo ryeruye ryo kwugurura imbere y'uko ibiganiro bibandaniriza mu mw'iherero, Blinken yavuze ko Amerika ija ""kuvuga amakenga dufise ku bikorwa vy'Ubushinwa , harimwo muri Xinjiang, Hong Kong, Taiwan, ubukozi bw'ikibi buciye kuri internet bukorerwa Amerika,  agacinyizo k'ubutunzi ku bihugu dukorana"". Yavuze ati:""Kimwe kimwe cose muri ivyo bikorwa kibangamira ingendo ishingiye ku mategeko ituma isi igira amaragamo."" Amwishura, Yang yagirije Amerika gukoresha ububasha bwayo bwa gisirikare n'amafaranga mu gucinyiza ibindi bihugu. Yongeyeko ati:""Irikika mu kiza ku citwazo c'umutekano w'igihugu kugira ibangamire urudandazwa rusanzwe, no gukaburira ibihugu bimwe bimwe guhanga Ubushinwa."" Wang yavuze ko agateka ka zina muntu kari hasi cane muri Amerika, aho abirabure ""bicwa"". Sullivan yasubije, avuga ko ubutegetsi bwa Amerika butarondera intambara n'Ubushinwa, ariko yongerako ati: ""Tuzokwama duhagararira ingingo tugenderako ku neza y'igihugu cacu, no ku neza y'abagenzi bacu."" Uko guterana amajambo kwabaye imbere y'ibinyamakuru vy'isi yose, kwabandanije mu kiringo kirenga isaha. Ni kwo kwuguruye ibikorwa biba mu ncuro  zitatu, bikarangira kuri uyu wa gatanu (mu gitondo mu masaha ya Amerika). Ni vyo bikorwa vya mbere vy'intumwa zo mu rwego rwo hejuru bibaye hagati ya Amerika n'Ubushinwa kuva mu kwezi kwa gatandatu guheze - ku ntwaro y'uwahora ari umukuru w'igihugu , Donald Trump. Mu nyuma , intumwa za Amerika zagirije Ubushinwa guca kubiri n'ivyo bari bumvikanye ko amajambo yo kwugurura ibiganiro atorenza iminota ibiri kuri buri ruhande. Umwe mu bategetsi bo mu ntwaro yavuze ati:""Intumwa z'Ubushinwa… umenga zaje zifise intumbero yo kwiyerekana, zishira imbere ikinamico  aho kuja ku bintu bifadika"". Uwo mutegetsi yavuze ko Amerika ija kubandanya ibiganiro nk'uko bitegekanijwe, yongerako ati  ""gukavya mu gushikiriza amajambo  mu vy'imigenderanire akenshi biba bigenewe abo mu gihugu[c'uwuba ariko aravuga]"". Mu nyuma mu kinyamakuru ca reta, intumwa z'ubushinwa zavuze ko ari Amerika, atari Ubushinwa, itubahirije ivyo bumvikanye mu kurenza iminota ibiri yo gushikiriza ijambo ryo kwugurura. Bwagirije abanyamerika ""kubuvogera ata shingiro, muri poritike yabwo yo mu gihugu hagati no mumahanga"". Mu ruhande rwiza, ico kinyamakuru casubiyemwo amajambo ya Yang avuga ko ""ingorane zikomeye hagati y'Ubushinwa na Amerika zo muri kahise zidategerezwa kubandanya"". Umunyamakuru wa BBC Barbara Plett Usher avuga ko ivyo biganiro ari akaryo ka mbere kuri prezida Biden ko kwerekana ingene agiye gukemura ikibazo Blinken yise ""ikibazo ca mbere gikomeye c'inyungu n'imigenderanire mu kinjana ca 21"". Uwo munyamakuru abandanya avuga ko Ubushinwa burondera ko ibintu vyosubira itoto inyuma y'aho imigenderanire ishikiye ku rugero rwa mbere rwo hasi ku ntwaro ya Trump. Wang yavuze ko ubutegetsi bw'Ubushinwa bwiteguriye kwugurura ''ibiganiro vyubaka."" Ni vyinshi. Urudandaza nk'akarorero. Amerika yagiriza Ubushinwa ingendo itariyo, nko mu gufasha amahinguriro, kwiba ubuhinga bwakozwe n'abandi, kugumiza hasi agaciro k'ifaranga ryabwo no gushira inzitizi mu rudandaza. Ubushinwa na bwo bushaka ko ama taxes yashizweho n'intwaro ya Trump ku bidandazwa vy'Ubushinwa avanwaho. Bwagiriza kandi Amerika gucinyiza  ama kompanyi y'Ubushinwa ateye imbere mu buhinga bwa none, nka Huawei. Agateka ka zina muntu na demokrasi. Amerika yagiriza Ubushinwa ihonyabwoko ku ba Uighur mu ntara ya Xinjiang, guhonyanga demokrasi muri Hong Kong biciye ku mategeko mashasha y'umutekano. Ariko Ubushinwa busaba Amerika kureka kwivanga mu co bwita ibibazo vy'imbere mu gihugu, bukagiriza Amerika  ''kugaya"" umugambwe w'aba Communiste uri ku butegetsi muri ico gihugu. Ubushinwa bushaka kandi ko ingabo za Amerika zo mu mazi zitabandanya kwinjira mu mazi y'ikiyaga ca  South China Sea , ubutegetsi bw'Ubushinwa bufata nk'igice c'igihugu cabwo."	https://www.bbc.com/gahuza/amakuru-56456292
sports	Iron Biby: umunya Burkina Faso yanditse amateka kw’isi mu guterura ikibuye kiremereye yakiriwe nk’intwari	"Kuri uyu wa mbere, umunonotsi wa Burkina Faso yanditse amateka kw'isi yose mw'ihiganwa ryo guterura ibibuye biremereye ku wa gatandatu yakiriwe nk'intwari ku kibuga c'indege ca Ouagadougou, nk'uko iradiyo y'abafaransa RFI ibitangaza. Sheick Ahmed al-Hassan Sanou - azwi kw'izina rya Iron Biby - yiremetse ikibuye  gipima ibiro 229 (229Kg) yikoreye ku mutwe mu rukino rwa nyuma wa Giants Live World Tour Final muri Ecosse/Scotland, akaba yarushije uw'imbere y'aho yari yiremetse icapima 228kg. N'akamwemwe kenshi, Iron Biby igikombe ciwe yagituye Burkina Faso, akaba asubirwamwo na RFI avuga ko intsinzi yiwe itanga ubutumwa bw'umwizero. Ati: ""Ni ikintu gikomeye kuri jewe, kubera namye ngerageza kwandika aya mateka kuva mu 2018"". RFI isubiramwo amajambo asa n'aya nyene y'umushikiranganji w'inkino Dominique Nana. ""Ibendera rya Burkina Faso ryatsinze."""	https://www.bbc.com/gahuza/imikino-58636820
politics	Uyghurs: ONU ivuga ko Ubushiwa bushobora kuba bwarakoze ivyaha vyo guhohotera ikiremwa muntu i Xinjiang	"Ishirahamwe mpuzamakungu ONU riheruka kwagiriza Ubushinwa uguhonyanga agateka ka zina muntu gukomeye mu cegeranyo kirekire cari kirindiriwe igihe kinini kirimwo ibirego vy’ubugizi bwa nabi mu ntara ya Xinjiang. Ubushinwa bwihutiye gusaba ONU ko itosohora ico cegeranyo bwise ''ikinamico"" ryateguwe n’ibihugu vya Bulaya bikomeye. Ico cegeranyo cihweza ivyagiriji vy'ihohotera rikorerwa abantu bo mu bwoko bw’aba Uyghur bo mw’idini rya Islamu n’abandi bantu bo mu bwoko bwa banyamuke ariko Ubushinwa burabihakana. Ariko abakoze amatohoza bavuga ko babonye ""ivyemezo bidakekeranywa"" vy'ikubagurwa bishobora gufatirwa ku rwego rw'ivyaha bihohotera ikiremwa muntu. Abaharanira agateka ka zina muntu bari bamaze imyaka baguma batabariza ku bibera mu ntara yo mu buraruko bushira uburengero, bavuga ko abantu barenga umuliyoni bo mu bwoko bw’aba Uyghur  bafunzwe ku nguvu mu rukurikirane rw’ico leta yise ""ikambi irera igasubiza abantu mu ntumbero nziza’’. Mu makuru ya BBC ubwayo yo muri iyi myaka ya vuba, harabonetse impapuro - zirimwo n'iz'igipolisi zerekeye abo bapfunzwe - zisa n'izemanga ivyo bivugwa, hamwe n'ivyagiriji vyo gufata ku nguvu, kuboreza igufa hamwe no gucira umuntu imvyaro ku nguvu. Ariko icegerano ca ONU casanze ""urugero rw'ifatwa ridakurikije amategeko hamwe no gupfunga hafatiwe ku bwoko abo mu moko y'aba Uyghur n'iyindi migwi igizwe ahanini n'aba-Islamu... rushobora gushirwa mu rwego rw'ivyaha mpuzamakungu, ku buryo bwihariye, ivyaha bihohotera ikiremwa muntu"".  Babonye kandi ko: Ico cegeranyo gisaba Ubushinwa ""gutanguza ubu bwa vuba intambwe zo gurekura abo bantu bafashwe bidakurikije amategeko bakakwa ukwishira ukizana kwabo"". Beijing iza yamaze kwiyamiriza ibiri muri ico cegeranyo, umuvugizi w'ubushikiranganji bujejwe imigenderanire Wang Wenbin akaba yabwiye abamenyeshamakuru ko ""ivyo vyitwa ko ari ivyashikirijwe ari irempenkanya rishingiye ku makuru atariyo ku mvo za politike"". Inama mpuzamakungu y’aba-Uyghur yashimye ico cegeranyo yongera isaba ko amakungu yofata ingingo zihuta. ""Naho leta y'Ubushinwa ihakana yivuye inyuma, ONU ubu yemeje icese y'uko ivyaha vy'agahomerabunwa biriko birakorwa"", nk'uko vyavuzwe n'umuyobozi w'ikigo giharanira agateka k'aba-Uyghur (Uyghur Human Rights Project), Omer Kanat. Umunyamabanga w’ishirahamwe rijejwe agateka k’aba-Uyghur yavuze ko naho leta y’Ubushinwa yanka bikomeye kwemera ibiri mu cegeranyo, ONU yaremeje ku mugaragaro ko ivyaha bibabaje biriko biraba . Hariho abantu imiliyoni 12 bo mu bwoko bw’aba-Uygyur, bagizwe ahanini n’abari mw’idini rya Islamu baba muri Xinjang. ONU ivuga ko n’abatari mw’idini rya Islamu bashobora kuba barashikiwe n’ibibazo bivugwa muri ico cegeranyo. Amerika n’abashingamateka bo mu bihugu vyinshi bitandukanye baheruka kwiyamiriza ibikorwa vy’Ubushinwa bibera muri Xinjiang bavyita ihonyabwoko, ariko ONU ntiyashikanye aho. U﻿bushinwa - bwabonye iki cegeranyo kitarasohoka - buhakana ivyagiriji vyo guhohotera bukavuga ko ayo makambi ari uburyo bwo kurwanya iterabwoba. Ubushinwa bwamye buvuga ko impirimbanyi z’aba-Uyhgur ziri mw'isekeza ry’ubugizi bwa nabi mu kurondera kuba igihugu cigenga, ariko bwagirizwa gukavya mu kuvuga amabi bakora kugira bubone akaryo ko kubakandamiza. Abaserukiye Ubushinwa mu kanama kajewe agateka kazina muntu i Geneve ku musi wa kane barahakanye ibiri muri ico cegeranyo, bavuga ko kigayisha kikongera kigateza urubwa Ubushinwa, kikivanga no mu bikorwa vyo hagati mu gihugu.  The Xinjiang Police Files (Amadosiye y’igipolisi co muri Xinjiang) - izina ryahawe izo mpapuro n'ihwaniro ry’abanyamakuru mpuzamakungu barimwo n'aba BBC- nizo zashingiweko mu gukora igice kinini c'inkuru yakozwe na BBC ku ba Uyghur muri iyi myaka ya vuba. Aha, uwahoze ari umunyamakuru wa BBC mu Bushinwa John Sudworth aravuga bimwe mu vyo izi mpapuro zatumye bija ahabona. Ku ﻿rupapuro ruhambaye kurusha izindi muri izi zose, harimwo ko abapolisi bategetswe gukoresha ibirwanisho mu gihe hari uwutorotse. I﻿nkengeri igabisha iramutse ivuze, nk'uko izo mapuro zibivuga, amabarabara akikuje inkambi ategerezwa guca yugarwa, inyubako zose zikugarwa hanyuma abapolisi bafise ibirwanisho b'iyo nkambi ""b'umugwi utera"" bakarungikwa. I﻿sasu rigabisha rimaze kuraswa, hanyuma ""umunyeshure"" akabandanya agerageza gutoroka, itegeko riratomoye: rasira kwica. U﻿bushinwa burashimangira yuko buha aba-Uyghur babishaka kandi babishima hamwe n'izindi nkehwa z'aba-Turkic, inyigisho zibakura mu nzira y'iterabwoba hamwe n'ubutagondwa. U﻿biravye, ibi barimwo bihabwa isura y'ishure, aho usanga bafata ku mutwe inyigisho z'igishinwa hamwe no gusubiramwo amajambo ya propaganda (yerekana isura nziza y'igihugu). A﻿riko izi mpapuro zishitsa kure mu kwerekana ububi n'agahato bikoreshwa muri izi nkambi, bigamije gufata ico ari co cose cerekeye umuco w'aba-Uyghur, bakagisubiriza mu buryo bw'inguvu, no kwitangira umugambwe w'aba-Communistes. Ico cegeranyo camaze igihe kire kire gihanzwe amaso n'amakungu, ku buryo umukuru w'urwego rujejwe agateka ka zina muntu muri ONU, Michelle Bachelet, mu ndwi iheze yemeye ko ""ingingo yo kugisora canke kutagisohora wari umutwaro uremereye cane"". I﻿migwi imwe y'i Buraya na Amerika iharanira agate ka zina muntu yaravuze yuko Beijing yamuhimirije gukura muri ico cegeranya ibigaragara nabi, cane cane nyuma yaho gisibijwe gusohoka inshuro nyinshi. Bachelet yarashigikiye ukwo kugitevya avuga ko kurondera kuganira n'Ubushinwa ku bijanye n’ico cegeranyo bidasigura ko yari yirengagije ibiri muri co. Ariko Amnestie Internationale yavyise ikitababarirwa. Impera n'imperuka, ico cegeranyo carasohowe hasigaye iminota 13 ngo hahere ikiringo c'iwe c'imyaka ine mu mabanga. Kandi mugihe cakiriwe neza na benshi, hari abandi caciye intege - barimwo ikoraniro mpuzamakungu ry’aba-Uyghur. Zumretay Arkin umuvugizi waryo yavuze ko bari biteze ko Michelle ahagarara rugabo imbere y’Ubushinwa muri rusange. Olaf Wientzek, umuyobozi w’ishami ry'i Geneve ry'ikigo German Konrad Adenauer Foundation yagirije Bachelet ko ""yirinze ingaruka"" z’ishirwa ku mugaragaro ry’ico cegeranyo. Bachelet, hagati aho, yaragirije ibihugu bimwe kuba vyarahinduye iki kibazo kikaba politike, akavuga ko vyatumye ""gukorana kugorana cane kandi... kuzana ukwizerana hamwe no kugira icoshikwako ku rubuga bigorana gusumba"". U﻿bu amaso  ahanzwe ku bizokurikira mu nyuma. Impirimbanyi z’aba-Uyghur zasavye ko hajaho comisiyo itohoza, basaba kandi abakora urudandaza bose kw'isi guhagarika imigenderanire n'uwo wese afasha leta y'Ubushinwa mu bikorwa ikorera ba Uyghur. Tom Tugendhat, umushingamateka akaba n’umukuru w’umugwi w’inama nshingamatela y’Ubwongereza ujejwe ivy’imigenderanire n’amakungu, yavuze yuko ivyo iki cegeranyo cabonye birimwo ""ibirego bikomeye cane"" aniyamiriza ibivugwa na Beijing vy’uko ivyo vyagiriji birondera urwanko ku Bushinwa. Ubudage bwasavye irekurwa ry’aba-Uyghur bapfunzwe ata caha bagirijwe. Ariko, nta cizere c’uko hashobora kuba igitsure giturutse hagati mu Bushinwa: ikibazo c’ihonyangwa ry’uburenganiza bw’aba-Uyghur camye ari ikintu kitavugirwa ahabona kandi kigakumirwa cane mw’itangazamakuru – gushika ku wa kane w’indwi iheze, icegeranyo ca ONU nticari bwavugwe mu bitangazamakuru bikomeye mu Bushinwa canke ku mbuga nkoranyambaga."	https://www.bbc.com/gahuza/articles/cz9754nyrxdo
sports	Eliud Kipchoge: Ashaka kuba uwa mbere yirutse marathon munsi y'amasaha 2	Umunonotsi rangiranwa wo muri Kenya Eliud Kipchoge, ashaka kuba umuntu wa mbere kw'isi yirutse marathon (42Km) munsi y'amasaha 2. Uwo muhigo azowugeragereza mu muji wa Vienne muri Autriche.	https://www.bbc.com/gahuza/amakuru-50018129
business	Ku bakunzi b’amavuta y’amamesa, ibikuru vyo kumenya	Ni imfunguro itoroshe kwimbura, ariko kandi ubu ibangamiwe, nk'ibindi bidandazwa vyinshi, kubera intambara za Russia - Ukraine.	https://www.bbc.com/gahuza/61312539
politics	Mali: Ama coups d'Etat yoba ariko yiyongera muri Africa?	"Kuva Afrika yikukira,  igihe cose hagiye hibonekeza ingendo y'ugutembagaza ubutegetsi (coups d'Etat) vyamye bikorwa n'igisirikare mu bihugu bitandukanye. Ibiherutse kuba muri Mali ni akarorero ka hafi kerekana ingene igisirikare kigenda kigira uruhara mu biba - aho giherutse gutembagaza ubutegetsi ku ncuro ya kabiri mu kiringo kidashika n'umwaka. Mu gihugu kibanyi ca Niger, harabaye itembagazwa ry'ubutegetsi ryaburujwemwo mu kwa gatatu hasigaye imisi mike ngo uwatsinze amatora y'umukuru w'igihugu yimikwe. None twohava tuvuga ko ingendo nk'iyi ya gisirikare ari yo yiganje kuri uyu mugabane? Zimwe mu nsiguro zitangwa kw'itembagazwa ry'ubutegetsi ni uko ari igikorwa kitemewe n'amategeko gikozwe n'igisirikare (canke abandi bategetsi ba gisivire) mu kugerageza gukuraho abategetsi basanzwe bahari. Icigwa cakozwe n'abashakashatsi babiri bo muri Reta Zunze Ubumwe za Amerika, Jonathan Powell na Clayton Thyne, cerekana ko kuva mumpera z'imyaka ya 1950 muri Afrika hamaze kuba ama coups d'Etat arenga 200. Hafi igice mu aya ma coups d'Etats zarakunze (réussis/successful) - izi nazo zikaba ari izashoboye kurenza imisi indwi. Burkina Faso muri Afrika y'Uburengero, nico gihugu kimaze kubamwo ama coups d'Etat menshi yakunze, aho indwi yose yakunze, imwe nayo ikaba ari yo yapfuvye/yaburijwemwo. Rimwe na rimwe, ababa bakoze ico gikorwa bakunze guca bihutira kuvuga ko atari itembagazwa ry'ubutegetsi. Mu 2017 muri Zimbabwe, coup d'Etat ya gisirikare yomoye ku butegetsi Robert Mugabe ihagarika intwaro yiwe yari imaze imyaka 37. Umwe mu bari bayirongoye, Jenerali Majoro Sibusiso Moyo, yashikirije ijambo ku mboneshakure ahakana yivuye inyuma ko atari coup d'Etat ya gisirikare. Mu kwa kane uno mwaka, inyuma y'urupfu rwa Perezida Idriss Deby wa Tchad, igisirikare caciye gishiraho umuhungu wiwe nk'umukuru w'igihugu mfatakibanza arongoya intwaro mfatakibanza ya gisirikare. Abamurwanya bavuga ko ari ""itembagazwa ryakozwe hagati y'abanyamuryango"" (dynastic coup/coup d'État dynastique). Jonathan Powell avuga ko ""Abarongoye iki gikorwa hafi ya bose bahakana ko igikorwa bakoze ari itembagazwa ry'ubutegetsi mu ntumbero yo kwerekana ko biri mu mategeko"". Mu myaka 40 hagati ya 1960 na 2000, ibitigiri vy'ama coups d'Etats ntivyahindutse aho hagiye haba ayababa ane buri mwaka. Kuva ico gihe, ibi vyaragabanutse aho mu myaka hafi 20 hagiye haboneka nka nk'abiri buri mwaka gushika 2019. Jonathan Powell avuga ko ibi bidatangaje uravye ingene ibihugu vya Afrika vyagiye bihura n'umutekano muke mu myaka yakurikiye ukwikukira. ""Ibihugu vya Afrika vyagiye bica mu bihe vyorohereza ama coups d'Etat, nk'ubukene n'ubutunzi bwasubiye inyuma. Iyo mu gihugu habaye coup d'Etat, ni ikimenyetso ko n'izindi ziri inyuma"" Ndubuisi Christian Ani wo kw'ishure kaminuza ya KwaZulu-Natal avuga ko imigumuko yo kwiyamiriza abategetsi baba bamaze igihe kirekire ku butegetsi batwaza umukazo yakunze kuba akaryo keza ko gutembagaza ubutegetsi muri Afrika. Ati: ""N'aho imyiyerekano y'abanyagihugu yemewe n'amategeko kandi ari bo nyene baba bayirongoye, akenshi usanga kugira ngo ishike ku kintu bivana n'ingingo ifashwe n'igisirikare"". Sudan nico ca mbere cabayemwo ama coups d'Etat menshi aho habayemwo 15 - atanu muri yo arakunda. Iyiheruka yabaye mu 2019 yakuye ku butegetsi Omar al-Bashirinyuma y'amezi atari make ico gihugu kirangwamwo imyiyerekano. Bashir we nyene ubwiwe yari yashitse ku butegetsi atembagaje ubwahahora mu 1989. Kuva 2015, mu ma coups d'Etat icenda yaharuwe kw'isi,  yose,  kiretse abiri gusa - Turquie (2016) na Myanmar (2021)-yabaye muri Afrika. Muri rusangi Afrika niyo yabayemwo ama coups d'Etat menshi gusumba iyindi migabane kw'isi. Ikurikirwa ka amerika y'ubumanuko habaye 95, muri yo 40 akaba yarashobotse."	https://www.bbc.com/gahuza/amakuru-57297738
entertainment	Burundi: Impano zinyegeje za Prezida Evariste Ndayishimiye	"Abakoresha imbuga hwaniro benshi batamariwe babonye umukuru w'u Burundi, Evariste Ndayishimiye, mu mwambaro w'abatimbo, atera imvyino yongera avuza umurisho. Ku mafoto na za video vyahanahanywe ku mbuga hwaniro, Prezida Ndayishimiye aboneka ari ku nkiranya (ingoma ija imbere hagati) yambaye umwambaro ukwiye w'abatimbo (abakarazi mu kinyarwanda). Yambaye kandi n'ibisharizo bijana birimwo n'ikirezi, afise n'imirisho hanyuma agatera abandi batimbo nabo bakitabira. Umurisho uraheza ugatangura, Prezida Ndayishimiye, biboneka ko akanyamuneza kari kose, agatamba atarika agacishamwo akanasimba. Ku rubuga twitter rw'ikirimba c'umukuru w'igihugu, Ntare Rushatsi House, basiguye yuko Prezida Ndayishimiye yariko ""arasozera akaruhuko ka leta"". Ubwo butumwa bugira buti ""mu gusozera akaruhuko ka leta, Prezida wa Republika aherekejwe n'umutambukanyi wiwe yagendeye ikibanza ca Gishora kugira ashike mu kibanza cubashwe c'Ingomba z'u Burundi zashizwe mu murage w'isi."" Iyo nyandiko ibandanya igira iti ""nk'umuvuzi w'ingoma abikunda kuva akiri muto, Prezida Ndayishimiye ntiyingingiwe kwifatanya n'abavuzi b'ingoma ba Gishora mu kuvuza umurisho kama w'akataraboneka."" Ikibanza c'iteka ku ngoma z'u Burundi ca Gishora nico kibitswemo ingoma za Ruciteme na Murimirwa zimaze imyaka 119. Ico kibanza kandi carakoreshejwe nk'ingoro y'Umwami hakaba ari naho Umwami Mwezi Gisabo yashinze ibirindiro ariko arategura kwivuna igitero c'Abadage. Ingoma za Gishora kandi ziri muri bimwe biratirwa ijisho mu bukerarugendo mu Burundi. Muri urwo rwego nyene, Prezida Ndayishimiye yaheruka kugaragara kandi ku mbuga hwaniro, ari kumwe n'umuryango wiwe, agendera ibibanza bitandukanye vy'ubukerarugendo vyo mu Burundi, harimwo n'ibiyaga vyo mu buraruko bw'igihugu."	https://www.bbc.com/gahuza/amakuru-60055895
politics	Korea ya Ruguru ivuga ko misire zarashwe kwari ukwigana igitero ca nikleyeri kuri Korea y’Epfo	Korea ya Ruguru ivuga ko urukurikirane rw’ibisasu vya misire iherutse kurasa kwari “ukwigana” igitero ca nikleyeri kuri Korea y’Epfo. Ibi bibaye mu gihe igendereza rivuga ko Korea ya Ruguru iriko itegura kugerageza ikirwanisho cayo ca nikleyeri mu myaka itanu. Mu ndwi ziheze, Pyongyang (umugwa mukuru wa Korea ya Ruguru) yarashe ibisasu vya misire incuro indwi mu kwihora imyimenyerezo rusangi yariko ikorwa na Reta Zunze Ubumwe za Amerika iri kumwe na Korea y’Epfo. Kuri uno wa mbere, ibinyamakuru vya reta vyatangaje amakuru aramvuye avuga ko izo misire zari izo gutwara ibirwanisho bito bito vy’ubumara. Izi ni misire ziraswa hafi zikoreshwa ku rugamba. Bivuga ko abasirikare  bashoboye kwigana ibitero vyo ku birindiro vya gisirikare, ibivuko n’ibibuga vy’indege vya Korea y’Epfo, kandi ko ibi bisasu kwari ukugabisha Amerika na Korea y’Epfo. Itororokanirizo ry’amakuru KNCA ryegukira reta ryasohoye amasanamu y’indongozi Kim Jong-un ahagarikiye ibi bikorwa vyo kurasa ibi bisasu. Abategetsi barongoye ibisata vy’igendereza vya Amerika na Korea y’Epfo bavuga ko vuba Korea ya Ruguru ishobora kugerageza ikirwanisho c’ubumara ubwa mbere kuva mu 2017. Mu kwezi guheze, KimJong-un yatangaje ko Korea ya Ruguru ari igihugu gitunze ibirwanisho vy’ubumara “ubutagisubira inyuma” ica isubiramwo n’amategeko yayo, kugira ayihe uburenganzira bwo gukoresha ibirwanisho vy’ubumara mu kwikingira igitero kitaraba. Amategeko yahahora yavuga ko ishobora gukoresha ibirwanisho nk’ibi mu gihe honyene yoterwa. Vyinshi mu bisasu vyarashwe mu ndwi zibiri ziheze vyari bigizwe na za misire ziraswa hafi, vyaguye mu Nyanja iri hagati ya Korea ya Ruguru n’Ubuyapani. Ariko Korea ya Ruguru yararashe kandi ku wa kabiri  igisasu ca misire iraswa kure gica hejuru y’Ubuyapani. Muri uno mwaka, Korea ya Ruguru yageragereje misire ku birindiro bitandukanye harimwo ibitererwa kuri gari ya moshi no ku modoka ziri ku rugendo – ibi bigashobora gutuma bitoroha gusambura ibi birwanisho hakoreshejwe ibitero vy’indege, nk’uko abihweza ibintu n’ibindi babivuga. Ibisasu vyarashwe hagati ya 25 Nyakanda (9) na 09 Gitugutu (10) kwari ukwihora Amerika  yari yarungitse ubwato bwa nikleyeri USS Ronald Reagan mu mazi yo mu kigwa ca Korea, igakorana imyimenyerezo rusangi na Seoul hamwe na Tokyo. Abihweza ibintu n’ibindi bavuga ko Korea ya Ruguru iriko yihora Perezida Yoon Suk-yeol wa Korea y’Epfo yatowe mu kwa gatanu akaba yabandanije poritike yo guhangana na Korea ya Ruguru hamwe no gukomeza imigenderanire na Amerika.	https://www.bbc.com/gahuza/articles/c1wglppw2e1o
health	Isi iri mu bibazo bikomeye vya Covid, monkeypox n'intambara - OMS/WHO	"Umukuru w'ishirahamwe rijejwe amagara y'abantu kw'isi (OMS/WHO)  agabisha ko isi ihanganye n'ibibazo ""bitoroshe"", harimwo Covid, intambara yo muri Ukraine hamwe na monkeypox/variole du singe. Tedros Adhanom Ghebreyesus yashikirije ibi mw'ijambo yavugiye i Genève/Geneva, aho abahinga b'iri shami rya ONU rijejwe amagara y'abantu bariko baganira ku ngwara y'icaduka ya monkeypox/variole du singe (ubundi variole mu kirundi n'ikinyarwanda ni ibihara, monkey/singe nayo ni inkende), imaze kwibonekeza mu bihugu 15 hanze ya Afrika. Abantu barenga 80 nibo bamaze kumenyekana ko banduye iyi ndwara i Bulaya, muri Amerika, Canada, Australia na Israel. Hagati aho, ingaruka ku banyagihugu benshi bivugwa ko zikiri hasi. Monkeypox/variole du singe - umugera ukunze kwibonekeza mu turere two mu misozi muri Afrika yo hagati n'iy'uburengero  - isa n'uko itoroherwa gukwirakwira hagati y'abantu kandi mu bisanzwe ni indwara itabangamye. Abantu bose bandura iyi ndwara bakira mu ndwi nkeya, nk'uko bivugwa n'ikigo c'Ubwongereza kijejwe amagara y'abantu, NHS. Iki kiza cahababuye abahinga, Ubwongereza bukaba bwasohoye ibwirizwa rishasha, aho buvuga ko abikekwa ko babonanye n'abanduye bokwitaramura mu kiringo c'indwi zitatu. Ku wa gatanu, Ububirigi cabaye igihugu ca mbere catangaje ikiringo c'indwi zitatu co kwitaramura ku bantu banduye. Ikinyamakuru Guardian kivuga ko mu Bwongereza hitezwe ko abandi banduye batangazwa kuri uno wa mbere. Mw'ijambo ryo kwugurura ikoraniro ry'ishiraahamwe OMS arongoye ku wa Mungu, Dr Tedros yavuze ati: ""Ni vyo koko, ikiza karanda ca Covid si co kibazo conyene gihanze isi yacu. ""Muri kano kanya turiko turavuga bagenzacu kw'isi yose bahanganye n'ibiza vya Ebola muri Repuburika ya Demokrasi ya Congo, monkeypox n'indwara y'igitigu tutazi ico ivako hamwe n'ibibazo vy'imibereho y'abanyagihugu muri Afghanistan, Ethiopia, Somalia, Sudani y'Epfo, Syria, Ukraine na  Yemen. ""Duhanganye n'uruvangatirane rw'indwara, kigoyi n'intambara,  bitewe n'ihindagurika ry'ikirere, ubusumbasumbane n'ugukebana muri poritike z'igihugu"". OMS yari yavuze ko hari abandi bikekwa kwandura monkeypox bariko bakorwako amatohoza  - ariko akaba ata bihugu yavuze  - ikagabisha ko hashobora gutangazwa n'abandi banduye. Inyuma y'aho habonekeye umuntu wa mbere yanduye iyi ndwara mu Bwongereza, umugera waciye utangura gutorwa i Bulaya hose - aho ibisata bijejwe amagara y'abantu muri Espagne, Portugal, mu Budagi, mu Bubirigi, mu Bufaransa, mu Buholande, mu Butaliyano no muri Suede vyatangaje ko vyatoye abanduye. Abandi banduye batangajwe muri Autriche n'Ubuswisi ejo ku wa Mungu. Igisata kijejwe gukinga indwara mu Bwongereza (Health Security Agency, UKHSA) kivuga ko kimaze gutora abantu 20 banduye gushika ubu, umuhanuzi mukuru waco ajejwe ubuvuzi Dr Susan Hopkins akaba yabwiye ikiganiro Sunday Morning  ca BBC  ati:  ""Tubandanya dutora abandi banduye ku musi ku musi"". Avuga ko uwu mugera uriko urakwiragira mu bantu - aho abatowe banduye batigeze babonana n'umuntu n'umwe yagendeye Afrika y'Uburengero, aho iyi ndwara isanzwe yariraye. Ariko, Dr Hopkins avuga ko ingaruka ku banyagihugu muri rusangi zikiri ""ntoya cane"", aho abenshi mu bamaze gusanga baranduye ari abo mu bisagara bimwe bimwe hamwe n'abo muri wa murwi w'abahuza ibitsina babisangiye. N'aho ata rucanco rwihariye rwa monkeypox ruraboneka, ibihugu bitari bike bivuga ko biriko biregeranya incanco z'ibihara, zikora ku rugero rwa 85% mu gukingira umuntu kuko iyi migera ibiri isa. Ntibiratomoka neza igitumye iki kiza caduka ubu. Kimwe mu bishoboka ni uko umugera ufise kuba warihinduye ukuntu, n'aho ata vyemezo bikomeye vy'uko ari umugera wihinduye. Iyindi nsiguro ni uko umugera wisanze mu kibanza nyaco mu gihe nyaco co kugwirirana. Monkeypox ishobora kandi kwiyongera mu buryo bworoshe gusumba uko vyari bimeze muri kahise, igihe urucanco rw'ibihara rwakoreshwa ahantu henshi."	https://www.bbc.com/gahuza/amakuru-61547288
sports	Ayavugwa mu mupira w'amaguru: Kane, Neymar, Ronaldo, Varane, Aguero, Bailly, Martinez	"Umusatirizi w'Umwongereza  Harry Kane w'imyaka 27 yipfuza kuguma mw'ihiganwa ry'Ubwongereza, Premier League, ariko agashaka kuja muri  Manchester United canke Manchester City mu gihe yoshaka kuva muri Tottenham. (Independent) Umukinyi rurangiranwa wa Brésil/Brazil, Neymar ubu afise imyaka 29, avuga ko amasezerano yomutuma abandanya akinira Paris St-Germain ""atakiri ikibazo"" kandi ko yumva ""amerewe neza cane"" muri uno murwi watsindiye ihiganwa ry'umwaka uheze mu Bufaransa. (ESPN Brazil, via Goal) Manchester United iripfuza kugarukana umusatirizi wa  Portugal Christiano Ronaldo ubu afise imyaka 36 akaba asanzwe akinira Juventus, ikabona ko yoshobora kumuguza n'umukinyi wo hagati w'umufaransa Paul Pogba w'imyaka 28 agasubira muri Juventus. (Calciomercato - in Italian) Manchester United kandi irashaka ko mu ci yoshika ku masezerano yoyituma igura umukinyi w'inyuma wa Real Madrid n'umurwi nserukiragihugu w'Ubufaransa Raphael Varane. Real iharura ko uyu mukinyi w'imyaka 27 ari ku giciro c'imiriyoni hafi 83 z'amadorari y'abanyamerika.  (Mail) Manchester United na Chelsea ziripfuza kugura umukinyi w'imbere wa Juventus, umunya Argentine Paulo Dybala w'imyaka 27. (Tuttosport - in Italian) Tottenham iribaza ko umumenyereza wa Wolves Nuno Espirito Santo ashobora gusubirira Jose Mourinho asanzwe ayimenyereza muri kino gihe. (Express) Chelsea iripfuza cane kugura umukinyi w'inyuma wa Atletico Madrid umunya Uruguay Jose Maria Gimenez w'imyaka 26, ariko kandi ikipfuza umufaransa Jules Kounde w'imyaka 22 asanzwe akina muri Seville. (La Razon - in Spanish) Real Madrid iracafise icizere ko izoshobora kugura umusatirizi w'umufaransa Kylian Mbappe mu ci riza, ariko uyu mukinyi w'imyaka 22 ntakibuza ko ashobora kwigumira mu mugwi wiwe Paris St-Germain. (Goal) Barcelona igiye kurondera umusatirizi wa Manchester City Sergio Aguero w'imyaka 32, amasezerano afitaniye n'uyu murwi akaba azorangira mu ci riza, ariko ntibona ko izoshobora kumuriha umushahara yipfuza w'imiriyoni 10 z'ama Euros ku mwaka ziriko zitangwa na Juventus.(Sport) Everton irashaka kugura umukinyi Max Aarons akina muri Norwich City no mu murwi nserukiragihugu w'Ubwongereza w'abatarenza imyaka 21, ariko rero irashaka ko igiciro ciwe kingana n'imiriyoni 41 z'amadorari kigabanuka. (Times - subscription required) TottenhamSpurs iriko irarondera umusatirizi wa Autriche Sasa Kalajdzic w'imyaka 23 ubu asanzwe akina muri Stuttgart. (Eurosport) Boca Juniors iriko irarondera umukinyi wo hagati wa Arsenal Lucas Torreira. Uyu munya Uruguay w'imyaka  25 ubu asanzwe akina muri  Atletico Madrid aho yatijijwe akaba adashaka kwimukira burundu muri uwo murwi. (TyC Sports - in Spanish) Leeds iriko irarondera kugura umukinyi w'umufaransa Romain Perraud w'imyaka 23 asanzwe akina inyuma ku ruhande rw'ibubamfu mu mugwi  Brest, ariko iriko imurwanira na  Lyon. (Mail) Leeds iriko irihweza ingene yogura umukinyi w'inyuma wa Sampdoria umunya Gambia Omar Colley w'imyaka 28.. (Tuttomercato - in Italian) Umukinyi w'inyuma wa Côte d'Ivoire Eric Bailly ubu afise imyaka 27 nta mugambi afise wo gutera igikumu ku yandi masezerano na  Manchester United akaba ashaka kuva muri uyu mugwi mu ci riza. Amasezerano yiwe n'uyu mugwi azorangira mu mpera z'ihiganwa ry'umwaka uza.  (ESPN) Aston Villa iriko yitegura kwakira ibifaranga vyinshi ku munyegori wayo Emiliano Martinez mu ci riza. Uyu munya Argentine w'imyaka 28 avugwa ko yoba ariko araronderwa na Manchester United. (Football Insider) Valencia yemeye guha Wolves umukinyi wayo akina ku ruhande, umunya Portugal Goncalo Guedes w'imyaka 24. (Mail) Fulham, Monaco na Genk ziriko rirarondera umusatirizi wa Chelsea umwongereza Ike Ugbo w'imyaka 22, asanzwe yaratijijwe muri Cercle Bruges yo mu Bubirigi. (Goal)"	https://www.bbc.com/gahuza/imikino-56742764
health	Covid-19: Ubwoko bwayo bwo mu Buhinde bwashitse muri Uganda	Uganda yatangaje ko yagaragayemwo ubwoko bushasha bwa Covid-19 bwo mu gihugu c'Ubuhinde, uwuyirwaye akaba ariko aravurwa. Ibipimo vyafashwe kuri uwo muntu itariki 26 z'ukwezi kwa gatatu, akaba ariko aravurirwa mu bitaro vya Mulago National Referral Hospital. Uganda iramaze kugaragaramwo kandi ubwoko bushasha bw'ico kiza bwo muri Nigeria, Ubwongereza na Afrika y'epfo. Umuyobozi nshingwabikorwa w'ikigo co muri Uganda kijejwe indwara zandukira, Dr. Pontiano Kaleebu, yavuze yuko gushika ubu Uganda imaze kubonekamwo umuntu umwe gusa afise ubwo bwoko bushasha  bwa Covid-19 bwo mu Buhinde. Ubu bwoko bushasha vyemejwe ko bwatowe muri Uganda mu gihe igihugu c'Ubuhinde co muri Aziya bukomakomwo  gihanganye n'umupfunda wa Covid-19 ugira kabiri, umaze gusasika inganda mu miji minini minini. Vyateje ikibazo gikomeye c'amagara mu gihe ibitaro vyaherewe n'ibibanza vyo kwakira abarwayi, gufuba abahasize ubuzima navyo ubu bikaba bibera mu bibanza vy'ahasanzwe hasigwa imiduga (parking). Kaleebu yavuze yuko ubu bagiye kwibanda ku gukumira hamwe no gupima cane  ku mbibe za Uganda. Iki gihugu caratanguje umuce wambere wo gukingira abanyagihugu  Covid-19 mu kwezi kwa gatatu, nyuma yo kuronswa inkingo 864.000 za AstraZeneca zivuye mu mugambi wa Covax, hamwe n'izindi 100.000 zavuye mu Buhinde. Abahereweko gukingirwa mu muce wambere ni abakora akazi gatuma bagira ivyago vyinshi vyo  kwandura barimwo abakora mu vy'amagara y'abantu, abasirikare, abapolisi hamwe n'abigisha. Harimwo kandi n'abafise indwara zituma abasoda b'umubiri bagabanuka, kuva ku myaka 18 kurenga co kimwe n'abakuze cane. Ariko abemera kwikingiza ni bakeyi cane. Abashika 304.000 gusa nibo bamaze kwiteza urukingo rwa mbere gushika ubu. Uganda yatanguye kworosha amategeko ya guma-muhira mu kwezi kwa gatanu mu mwaka uheze, ariko ingingo zo kwikingira nko kwambara agapfuka-munwa hamwe no kutegerana cane, zubahirizwa gake cane.	https://www.bbc.com/gahuza/amakuru-56935177
health	Woba utewe impungenge n'urukingo rwa Covid-19? Izi ni inyishu ku bibazo woba ufise	Ibibazo vyibazwa kenshi n'abatinya urukingo rwa Covid-19 hamwe n'inyishu zogutuma ugabanya impugenge.	https://www.bbc.com/gahuza/amakuru-60028998
sports	Raheem Sterling asaba ko ubwoko bw'inkehwa buserukirwa mu bamenyereza n'abarongozi ba FA	"Raheem Sterling, umukinyi rurangiranwa w'umurwi Manchester City be na nserukiragihugu w'u Bwongereza avuga ko mu gihe abirabure bataragira ikibanza gikwiye mu mupira w'amaguru urugamba rwo kurwanya ivangura ataho ruzoshika. Avuze ivyo inyuma y'urupfu rw'umunyamerika w'umwirabure George Floyd rwatumye no mu Bwongereza abantu ibihumbi n'ibihumbi biha amabarabara mu myiyerekano yo kwiyamiriza ivanguramoko. Sterling avuga ati: ""Imyiyerekano ni intango ikomeye kugira ngo akamo kawe kumvirwe"". ""Ariko kwiha amabarabara vyonyene ntibihagije kugira ngo muri kino gihugu habe ihinduka"". Avugana na BBC mu kiganiro Newsnight, uyo mukinyi w'imyaka 25 yongeyeko ati: ""Vyose bivana n'ingene tuvyifashemwo kuva ubu"". ""Ikintu nyamukuru ni ugushira ibintu ku mugaragaro, ihinduka rikenewe mu gihugu, hanyuma rero tugakora kugira ngo ribe. Twavugije induru kuva kera, ubu hageze aho tubishira mu ngiro"". Sterling avuga ko ari nkenerwa ko Abirabure, Abanyaziya hamwe n'izindi nkehwa baserukirwa bikwiye mu nzego nyobozi no mu nzego z'abamenyereza mu mupira w'amaguru mu Bwongereza. Avuga ko n'abahoze ari abakinyi muri uyo murwi  nabo boronswa ku rugero rungana ikibanza muri ico gisata. Agira ikigereranyo ku bahoze ari abakinyi b'u Bwongereza ingene bahawe akaryo ko kumenyereza: Frank Lampard amenyereza Chelsea, Steve Gerard amenyereza Rangers abo bakaba ari abazungu, hamwe n'abirabure Sol Campbell na Ashley Cole. Uyu mukinyi yabaye icugazo c'umurwi Arsenal, Sol Campbell yabaye umumenyereza w'imirwi yo mu vyicaro vyo hasi, Macclesfield na Southend  imirwi itanazwi. Mugenziwe Ashley Cole bakinanye muri Arsenal yagenywe kumenyereza umurwi w'abana bari musi y'imyaka 15 ba Chelsea aho ahagarikiye gukina. Sterling avuga ati: ""Abamenyereza dufise mu mupira w'amaguru: hari Steven Gerrard, ng'uyo Frank Lampard, ng'abo Sol Campbells na Ashley Cole. Bose bari abakinyi rurangiranwa, kandi barakiniye umurwi nserukiragihugu w'u Bwongereza"". ""Kandi rero bose, bararonkejwe inyigisho zo gushobora kumenyereza ku rwego rwo hejuru, ariko abataronkejwe akaryo nyako ko kuba abamenyereza ni abo birabure"". ""Ihinduka rikomeye, ni uko abantu bokwubahuka kuvuga mu nama nshingamateka, mu nzego zirongoye imirwi y'umupira w'amaguru mu gihugu, inzego zirongoye umurwi nserukiragihugu, kugira ngo habe impinduka zotanga akaryo ko kuba abamenyereza, atari ku birabure gusa, ariko no ku zindi nkehwa"". ""Guha akaryo nyako, atari abamenyereza gusa b'abirabure, ariko n'abo bose bakora no mu bindi bisata. Nibaza ko ari co kibuze hano, si ukuja mw'ibarabara gusa, ni no guha abantu ivyo bafitiye uburenganzira"". ""Mw'ihiganwa rya Premier League, turi hafi abakinyi 500 kandi ica gatatu c'abo ni abirabure mu gihe atabo dufise baduserukira mu nzego, nta n'abo dufise baduserukira mu bamenyereza"". ""Nta bantu benshi mushobora kwunga imigenderanire ya hafi kugira ngo muganire muhuza"". Mu 2018, ishirahamwe ry'umupira w'amaguru mu Bwongereza, FA , ryamenyesheje ko ibice 5% mu nzego hamwe na 13 % mu bamenyereza vyari bigizwe n'abakozi b'abirabure, abanyaziya n'izindi nkehwa. Mu mugambi wo kurwanya ubusumbasumbane, FA itegura ko uwo murwi woba userukirwa ku bice 11% mu nzego nyobozi, hamwe na 20% mu nzego z'abamenyereza gushika mu 2021."	https://www.bbc.com/gahuza/imikino-52983138
religion	Theodore McCarrick yahoze ari kardinali muri US arahakana ivyo gufata ku nguvu yagirizwa	"Uwahoze ari kardinali wa Ekleziya Katorika muri Reta Zunze Ubumwe za Amerika arahakana ivyaha yagirizwa vyo gufata ku nguvu umwana w'umuhungu w'imyaka 16 mu myaka ya 1970. Theodore McCarrick, 91, yarengutse imbere ya sentare i Massachusetts kugira yisigure ku vyaha vyo gufata ku nguvu no gukubagura (coups et blessures) yagirizwa ko yakoze mu 1974. Uyu mu kardinali yahoze ari musenyeri mukuru wa Washington DC azwi ko ari we mutegetsi wo ku rwego rwo hejuru wa Ekleziya Katorika muri Amerika yagirijwe ivyaha vy'ihohotera rishingiye ku gitsina. Imbere y'aho yahora avuga ko atibuka ko hoba hari ivyo guhohotera yoba yarakoze. Mu rubanza rwashinzwe mu kw'indwi, McCarrick yaragirijwe ivyo gukwegakwegera uyo mwana w'umuhungu - ariko atavuzwe izina -  mu buhumbu, mu kiringo c'imyaka itari mike. Uyu mugabo avuga ko yakorewe aya mabi yavuze ko igihe kimwe vyabaye mu gihe yari mu bugeni bwa mwenewabo kuri kaminuza ya Wellesley muri Massachusetts mu 1974. Nyene gukorerwa aya mabi avuga ko McCarrick yamukwegeye mu cumba kimwe co muri iyo kaminuza aca atangura kumukuyakuya. Inyuma yaho, uyo mupatiri avugwa ko yaciye abwira uyu mugabo kuvuga ibisabisho kugira ngo akire ""ibicumuro"". Muri sentare ku wa gatanu, McCarrick yategetswe kutavugana n'uyu nyene guhohoterwa canke n'umwana n'umwe. Yasabwe gutanga ingwati y'ibihumbi 5000 vy'amadorari y'abanyamerika, mu gihe bitegekanijwe ko asubira kwumvirizwa ku wa 28 z'ukw'icumi. Buri caha gishobora guhanishwa umunyororo wo gushika ku myaka itanu, kandi agategerezwa kwandikwa ku nguvu nk'umusambanyi (délinquant sexuel/sex offender) McCarrick ni umwe mu bategetsi ba Ekleziya Katorika bagirizwa gushurashuza abana mu kiringo c'imyaka mirongo. Mu 2019, yarakuwe mu mabanga inyuma y'amatohoza yakozwe na Vaticano ku vyaha yagirizwa vyo gufata ku nguvu mu myaka itari mike. Yaragirijwe kandi ko yafashe ku nguvu umuyabaga i New York hagati mu myaka ya 1970, yongera ahatira abagabo kuryamana nawe mu rugo i New Jersey mu gihe bariko bigira ubupatiri. Icegeranyo c'impapuro 450 ca Vaticano casanze Papa Yohani Paulo wa kabiri yarabwiwe ivyerekeye ibi vyagirizwa McCarrick, ariko agahitamwo kwizera abepiskopi ba Amerika bamukingiye ikibaba. Casanze kandi Papa Benoit/Benedict XVI - yatanze imihoho mu 2013 - ashobora kuba yaranse iciyumviro co gukora amatohoza kubera ata ""vyemezo vyari bihari"" ku vyo yagirizwa."	https://www.bbc.com/gahuza/amakuru-58452634
politics	Burundi: Fabien Banciryanino yagirijwe amajambo mabi cane kuri Nkurunziza	"Uwahoze ari umushingamateka Fabien Banciryanino yarengukishijwe imbere y'umushikirizamanza mukuru i Bujumbura, yagirizwa amajambo mabi cane 'kuri perezida Nkurunziza',  imbere yo kujanwa mw'ibohero rya Mpimba nk'uko umushingwamanza abivuga. Banciryanino yari mu nama nshingamateka yahejeje ikiringo, azwi cane ko atarya umunwa mu kunegura ubutegetsi bw'Uburundi mu vyiyumviro yashikiriza muri iyo nama. Umushingwamanza wiwe, Christophe Nkeringanji, yabwiye BBC ko yagirijwe ivyaha bitatu birimwo amajambo yashikirije mu nama nshingamateka ""y'uko abategetsi bishe abantu ku ntwaro y'umuhisi prezida Pierre Nkurunziza"". Uruhande rwa reta nta co ruravuga kw'ipfungwa n'ivyaha uyu yahoze ari umushingamateka yagirizwa. Banciryanino yahagaritswe ku wa gatanu w'indwi iheze afatiwe ku muhana iwe muri zone Ngagara mu gisagara ca Bujumbura, aho yari agiye kugirana ikiganiro n'abamenyeshamakuru. Gushika kuri uyu wa kane yari akiri mu gasho arindiriye ko amatohoza arangira. Inyuma yo kwumvirizwa n'umushikirizamanza, umushingwamanza wiwe Christophe Nkeringanji yabwiye BBC ati: ""Bamaze kumuhagarika, baramupfunze vy'agateganyo, ubu bamujanye ku Musaga [mw'ibohero rya Mpimba]."" Bwana Nkeringanji avuga kandi ko bamwagirije ivyaha bitatu ari vyo; ""Rébellion (ikirobere), gushaka guhungabanya umutekano w'igihugu, n'amajambo mabi cane ahungabanya uwundi."" Ati: ""Mu bisanzwe ntiyashobora gukurikiranwa ku bintu yavuze ari mu mirimo yo guserukira abanyagihugu kuko amategeko ategekanya ko ata mushingamateka ashobora gukurikiranwa ku kintu yavugiye mu nama nshingamateka kuko aba ariko avugira abantu bamutoye."" Igihe inama nshingamateka yariko iriga integuro igenera uturusho n'icubahiro umuhisi prezida Pierre Nkurunziza mu mpera z'ubutegetsi bwiwe, Banciryanino yavuze ko Nkurunziza adakwiriye ivyo vyubahiro, ko ahubwo ""akwiriye gushikirizwa ubutungane"" akabazwa amabi yabaye ku ntwaro yiwe. Mu gihe yari akiri mu mabanga y'ubushingamateka, Fabien Banciryanino kandi yaranditse amakete amenyesha reta urutonde rw'abantu banyurujwe n'abandi bishwe, asaba ko hokorwa amatohoza ata ho ahengamiye. Uwumuburanira avuga ko imbere y'umushikirizamanza, Banciryanino yabajijwe ibintu bitandukanye birimwo ikiganiro yari agiye kugirana n'abanyamakuru kigahagarikwa n'umukuru wa zone ya Ngagara. Nkeringanji avuga ko Banciryanino yari yandikiye inzego zose zibijejwe asaba uburenganzira bwo gutanga ico kiganiro anamenyesha aho cari kubera, ariko ko batamwankiye kandi batamwemereye. Uyu amwunganira avuga ko ubu hazoca n'imiburiburi iminsi 14 kugira ngo ""ashikirizwe abacamanza bemeze niba azoguma aburana yidegemvya canke azoburana apfunzwe."""	https://www.bbc.com/gahuza/amakuru-54474403
sports	Tokyo Olympics: Umunonotsi w'umunya-Namibia avuga ati 'Ntushobora kumbwira ngo ubu sindi umugore'	"Beatrice Masilingi  w'umunya-Namibia ariko aritegurira igihe ciwe ca mbere gikomeye cane mu mwuga wiwe w'inkino  ubwo amaze gusubiza umutina hamwe inyuma yo guhungabana cane. Uwo mukinyi w'imyaka 18 avuga ko anezerewe cane no kuzohiganwa ku metero 200 mu bagore mu nkino za Tokyo 2020 aho isemo ya mbere yo kurobanura  iba kuri uyu wa mbere. Ariko kwiruka imetero 200 yabihisemwo ubugira kabiri yari asanzwe yiteguriye 400 aho yagaragara nk'umwe mu bohiganirwa umudari inyuma yo kugira umwanya wa gatatu wa mbere mwiza cane uyu mwaka ku ma sekunda 49,53. Ariko  akanyamuneza k'uko azokwitaba inkino Olympics ntikatevye kuko urwego ruraba inkino z'abanonotsi kw'isi World Athletics rwaciye rumumenyesha ko atazohiganwa kuri  400m kubera urugero rwiwe runini rw'inkabuzo (umusemburo) ya testosterone. Yabwiye BBC Sport Africa ati: ''Mu ntango vyarampungabanije cane. Ntushobora kuza ngo umbwire ngo ubu si nndi umugore. Birababaza cane kandi biranshavuza ariko ntaco turi bubikoreko muri uyu mwanya"". ""Vyaranciye intege, kandi vyari bibabaje cane. Nari niteguriye ihiganwa ryanje rya mbere rya Diamond Leagye igihe namenya iyo nkuru."" ""Ni akarenganyo kuko ntushobora kwitega ko abantu bose bamera kumwe, abantu bose ngo bagire ubushobozi bumwe, tuvuka dufise ubushobozi butandukanye, ntiduhobora kumera co kimwe, ntibigira umutwe n'amaguru"". Masilingi yamenyeshejwe muri  kwezi kw'indwi na World Athletics ko urugero rwiwe rwa testosterone rurenze urwemewe ku bakinyi b'abagore bashaka guhiganwa ku birere  biri hagati ya 400m na mile imwe (1600m), kiretse bemeye gufata imiti  igabanya iyo nkabuzo  mu kiringo c'amezi atari munsi y'atandatu. Ariko n'uho vyamugendeye uko, uwo muyabaga  yiteguriye gukora ibishoboka vyose muri izo nkino za Olympics. Masilingi yabwiye BBC Sport Africa ati: ""Ndaryohewe cane, n'ikintu nashaka gushikako cane ariko sinari niteze ko nogishikako ku myaka mfise"". Kugira  icifuzo ciwe c'inkino za Olympic ntikumujane Masilingi na mugenziae Christine Mboma nawe yakozweko n'izo ngingo, baciye bafata ingingo yo kwitegurira guhiganwa kuri 200m n'ubwo hari hasigaye amayinga make gusa ngo inkino zibe. Umumenyereza w'abo bakobwa babiri Henk Botha avuga ati: ""Birumvikana ko ivyo vyadusubije inyuma cane. Vyabaye ngombwa ko  dukora cane kugira tumenyere gushasha kandi tugerageze uko dushobora kwose kandi ndashima cane ingene abo bakobwa bariko baravyitwaramwo n'ingene bariko barakora"". Masilingi ntashaka kuvuga ico yibaza kuzoshikako mu nkino za Olympic ariko aranezerewe cane no kuzohiganwa n'ubwo ivyashitse vyari vyabanje kumuca intege. Avuga ati: ""Ndacafise ayandi mahirwe. Ndacafise 200m nshobora guhiganwako, urumva rero sinokwiyica ngo n'uko hari ihiganwa banyatse. Nditeguye nk'uko nari nitegeruiye 400m"". ""Ngerageza kutaja cane ku mbuga hwaniro kuko ndazi ko ivyo vyoza kundemera cane, ubu nkaba ngerageza kugabanya ivyo nkora vyose muri iki gihe kuko ata burambe nsanganywe bw'imgene novyitwaramwo."""	https://www.bbc.com/gahuza/amakuru-58057121
sports	Hungary v England: FIFA yatanguye kwiga ibihano bibereye kw'ivanguramoko ryakorewe abakinyi	"Ishirahamwe ry'umupira w'amaguru kw'isi, FIFA, ryatanguye kwiga ibihano bibereye ku nyifato y'ivanguramoko ryakorewe abakinyi b'abongereza mu rukino rw'umupira w'amaguru rwo ku wa kane batsinze Hongrie 4-0 i Budapest mu nkino zo kurondera itike yo kuja mu gikombe c'isi. Raheem Sterling na Jude Bellingham ni bo batyogejwe. Abakinyi bw'Ubwongereza kandi baratewe ibintu mu gice ca kabiri c'urukino, abafana batera n'ikintu caka kirekura n'umwotsi mu kibuga ca Puskas Arena. Ubwongereza buriyamiriza iri tyozwa bukavuga ko ari ""ikintu kidashobora kwihanganirwa"". Umukinyi wo hagati wa Borussia Dortmund Bellingham, 18, yanditse kru Twitter ejo ku wa gatanu ati: ""Bimaze kuba ibigize urukino kandi bizokwama biri uko gushika ababifitiye ububasha bafashe ibihano nyavyo. Ntidushobora kureka ngo urwanko rwiganze"". Umukinyi wo hagati wa Chelsea, Mason Mount., na we ati: ""Birateye isoni kubona ibi bintu bibandanya"". ""Iyo ibintu nk'ibi bibaye, bitegerezwa kugira inkurikizi, ni ngombwa ko FA ivugana na FIFA kuri iki kibazo kandi nizere ko bazokwama baronka ibi bibazo, impera n'imperuka bagafata ibihano"". ""Ariko ni ngombwa ko bihagarara kandi dutegerezwa kurandurana n'imizi ibi bintu mu rukino rw'umupira w'amaguru"". Umushikiranganji wa mbere w'Ubwongereza Boris Johnson asaba FIFA ""gufata ingingo ruhasha kuri abo bantu babikoze kandi ikore ibishoboka vyose kugira iyi ngeso iteye isoni iranduranwe n'imizi burundu muri uru rukino"". Ku mugoroba w'ejo ku wa gatanu, iri shirahamwe rijejwe inkino kw'isi ryavuze ko ririko ririhweza ibihano bibereye  ""inyuma y'umwihwezo wakozwe kuri urwo rukino"". Ryongerako riti: ""FIFA irasubiriye kumenyesha ko yiyamiriza yivuye inyuma kandi mu buryo ntasubirwamwo ivangura n'ihohoterwa ivyo ari ryo ryose co kimwe n'ikumira canke itoteza iryo ari ryo ryose. ""Ntidushobora kwihanganira na gato ingeso nk'izo ziteye isoni mu mumpira w'amaguru"". Mu gihe ishirahamwe ry'umupira w'amaguru ku mugabane wa Bulaya, UEFA, ryari ryategetse Hongrie gukina inkino zitatu ata barorerezi inyuma y'inyifato ishingiye kw'ivanguraruhu ryerekanywe n'abakunzi b'umupira w'amaguru, abafana baremerewe kwinjira mu kibuga ku wa kane kubera rwari urukino rwa FIFA. Iyi ngingo ya UEFA  yari yerekeye ivanguraruhu n'iyindi nyifato ishingiyehe kw'ikumira yerekanywe mw'ihiganwa rya Euro 2020 mu kwa gatandatu. N'aho UEFA ari yo ijejwe inkino zo kurondera itike y'ihiganwa ry'igikombe c'isi yose kubera zirimwo imirwi yo ku mugabane wa Bulaya, FIFA irashobora gufata ingingo kubera ari inkino z'ihiganwa ryayo. Fifa na  Uefa ziranegurwa kubera zaretse abafana bakinjira Amashirahamwe arwanya ikumira Kick It Out, Show Racism the Red Card hamwe na Fare aranegura Fifa na Uefa kubera ingene bafashe iminenerwe itegeko ryari risanzwe rihari ryo gukumira abafana. Umunyamabanga nshingwabikorwa wa Kick It Out Tony Burnett avuga ati: ""Ikibazo dufise ni ukumenya igituma FIFA itafashe ingingo kugira ibi ntibibe, n'igituma abajejwe inkino batakoranye kugira ngo babizibire"". Umuyobozi nshingwabikorwa wa Fare, Piara Powar, avuga ko kureka abarorerezi bakinjira mu kibuga i Budapest ari akarorero k'ukungene  ""ibintu biriko birayangara"" mu gihe Uefa na Fifa bagerageza guhangana n'ivanguraruhu. Powar avuga ko The Fare Network - ishirahamwe ririko riragerageza kurwanya ubusumbane mu mupira w'amaguru  - rizoha abategetsi icegeranyo caryo kuri urwo rukino, harimwo na videwo. Ged Grebby, umuyobozi nshingwabikorwa wa Show Racism the Red Card, yabwiye BBC Radio 5 Live ko umumenyereza w'Ubwongereza Gareth Southgate ari mu kuri mu kuvuga ko Ubwongereza bwobanza kwitunganya imbere y'ukunegura abandi ku nyifato yabo, inyuma y'ibihe bitari bike vyaranzwe n'ivanguraruhu muri uru rukino. Grebby yongerako ko hakenewe ""integuro ndende yo kwigisha abanyagihugu"" mu ntumbero yo gufasha kurwanya ivanguramoko mu rukino rw'umupira w'amaguru muri Hongrie. Abakinyi b'Ubwongereza barazomerewe igihe bapfukama imbere 'yuko urukino rutangura mu ntumbero yo kwiyamiriza ivanguramoko, umunyamakuru wa BBC Radio 5 Live Juliette Ferrington nawe akavuga ko ivyakozwe n'abarorerezi ari nk'""uruhome rw'induru"". Avuga ko indirimbo z'ivanguramoko zumvikanye muri urwo rukino kandi ko Sterling na Bellingham ari bo bariko baratyozwa. Mu gice ca kabiri, Sterling yaratewe ibikombe n'amacupa vyo mu bikarato igihe yari yinjije igitsindo ca mbere c'Ubwongereza. Mu nyuma hatewe mu kibuga ikintu kirekura umuriro n'umwotsi inyuma y'aho Harry Maguire yinjirije ica gatatu. Ishirahamwe rijejwe umupira w'amaguru muri Hongrie (MLSZ) rivuga ko abo batovye urwo rukino ""bategerezwa kuronderwa kandi bagahanwa bikomeye"", ariko nta kintu na kimwe ryavuze ku bijanye n'uko ivyakozwe vyari bishingiye kw'ivanguramoko. Eka n'umumenyereza w'Ubwongereza Gareth Southgate yaratewe ibarafu n'abafana mu gihe yariko atanga ikiganiro na BBC Radio 5 Live. Ati: ""Bose barazi ico duhagarariye nk'umurwi, kandi ibi ntibishobora kwihanganirwa. Uwujejwe umutekano wacu yavuganye n'abakinyi baramubwira ivyari vyo. Tuzobitorera umuti biciye mu nzira nyazo"". Umushikiranganji w'imigenderanire wa Hongrie wewe, Peter Szijjarto, ntatahura imyidogo y'Abongereza ku bijanye n'izomerwa ryabereye i Budapest, akaba yabicishije ku rubuga rwa Facebook ruriko amashusho y'abafana b'abongereza i Wembley bashinyagurira abataliyano mu gihe bariko baririmba ururirimbo rw'igihugu imbere y'urukino rwa nyuma wa Euro 2020."	https://www.bbc.com/gahuza/amakuru-58447533
politics	Umuganwa Philip yabonye vyinshi, vyiza na bibi, ibisanzwe n’ibidasanzwe mu myaka hafi 100	Umuganwa Philip yabonye vyinshi, vyiza na bibi, ibisanzwe n'ibidasanzwe mu myaka 100 ari kw'isi. Ng'ibi ibikuru vy'akahise, bimwe vyigishwa mu mashule.	https://www.bbc.com/gahuza/amakuru-56769289
politics	S Africa: Ramaphosa arashikiriza ivyo azi ku biturire mu gihe ca Zuma	Umukuru wa Afrika y'Epfo Cyril Ramaphosa yahakanye ibineguro vy'uko ataco yakoze ku vyavugwa ku biturire mu gihe c'intwaro c'uwo yasubiriye ku butegets bw'igihugu, Jacob Zuma. Yariko aravuga ivyo azi imbere y'umugwi w'igihugu wiswe Zondo Commission, ukora amatohoza ku biturire mu nzego z'igihugu. Uwo mugwi washinzwe kugirango  ukore amatohoza mu bivugwa ko Zuma yaretse umuryango utunze cane w'aba Gupta ukanyonyeza itunga ry'igihugu igihe yari ku butegetsi, ivyatumye Afrika y'Epfo ihomba miriyaridi 81 z'ama dorari mu kigega ca reta ikongera igatakaza amahirwe atari make. Cyril Ramaphosa yari icegera c'umukuru w'igihugu n'umugambwe ANC uri  ku butegetsi ku gice kimwe c'ico kiringo c'ubutegetsi bwa Jacob Zuma. Uwo mukuru w'igihugu w'imyaka 68 yabwiye uwo mugwi ko amaze kumenya ko hari abagirizwa ibiturire yaciye afata ingingo yo kuguma mu nzego z'umugambwe kugira agwanye ibiturire ahereye imbere. Mu nyuma yahavuye yitoza kuba umukuru w'igihugu yemera kuzorwanya ibiturire muri reta no muri ANC. N'amajambo akomeye yashikirijwe na Ramaphosa - amajambo azotuma habazwa ibibazo vyinshi muri uwo mugwi w'amatohoza. Pumza Fihlani, umunyamamkuru wa BBC ari Johannesburg, avuga ko benshi muri ico gihugu biteze ko hari vyinshi bizoja ahabona muri iyo minsi ibiri umukuru w'igihugu azoba ariko arashikiriza ivyo azi. ANC, uvuga ko ari umugambwe  w'uburongozi rusangi, ubu nawo  ushinzwe ijisho. Pumza Fihlani avuga ko abanya-Afrika y'Epfo bifuza kumenya  abazobazwa ibiturire vyaranze imyaka 10 iheze, vyatumye reta idashitsa ivya nkenrwa ku bakene, bituma kandi ubuzi butakara mu mahinguriro amwe amwe. Yaba Zuma, waba n'umuryango w'aba Gupta , bose  barahakana ko ata caha bakoze.	https://www.bbc.com/gahuza/58179572
politics	Tanzania ivuga ko itazongera guha impunzi z’Abarundi ubwenegihugu mu kivunga	"Umushikiranganji w'intwaro yo hagati wa Tanzania abwira Abarundi bahungiye muri ico gihugu ko Tanzania itagisubira gutanga ubwenegihugu ku mpunzi nk'uko vyagenze mu myaka mike iheze. Ivyo biri mu butumwa umushikiranganji George Simbachawene ariko ahereza impunzi z'Abarundi ziri mu makambi ya Tanzania mu rugendo arimwo mu ntara za Kigoma, Tabora na Katavi basanzwe batuyemwo. Uyu munsi kuwa kabiri, igihe yagendera ikambi y'impunzi ya Mtendeli iri muri District ya Kakonko, Bwana Simbachawene yashoboye kwibonera impunzi zariko zitekera imigizo yazo kugira ngo zitahuke. Avugana n'Abarundi basanzwe baba mw'ikambi ya Nyarugusu iri muri District ya Kasulu ejo ku wa mbere, bwana Simbachawene yabibukije icatumye bahungira muri Tanzania mu 2015, ko wari umutekano muke warangwa mu gihugu. Abibutsa inzira zitatu zo kurangiza ikibazo c'impunzi izo nazo zikaba ari ugutahuka mu gihugu c'amavukiro, uguhabwa ubwenegihugu iyo wahungiye, canke guhabwa ubuhungiro mu kindi gihugu kigira gatatu. Ahimiriza izo mpunzi guhitamwo uguhunguka bagasubira mu gihugu cabo, Bwana Simbachawene yumvikana avuga ati: ""Muri izo nzira zitatu rero, wewe ufise ubwenge, uzi ko wipfuza gutegura imigambi ya kazoza kawe, uzi ko kuba mu mahanga hari uburenganzira uba udafise, ukabandanya uri umwana muto arindirije kugaburirwa, utazi ingene uzobaho ejo, ni vyiza ko wiyumvira ugahitamwo inzira ibereye"". Yongerako ati: ""Nobasaba ko mwiyandikisha muri benshi kugira muje kwubaka igihugu canyu, kuko kuguma ng'aha ni uguta umwanya, n'aho mwoba mu munezero umeze gute"". Asigura ku bijanye n'uguhabwa ubwenegihugu mu gihugu wahungiyemwo, Bwana Simbachawene yibukije ko hari impunzi zahunze mu 1972 zirenga ibihumbi ijana bahawe ubwenegihugu bwa Tanzania, ariko ko ""ivyo bitazigera bisubira"". Ati: ""Leta ya Tanzania ku bushake bwayo hariho abo yahaye ubwenegihugu, ariko hari n'abatarashobora kuburonka gushika ubu"". ""Nagomba ndababwire, ibi ntituzobisubira. Birya vyo gutanga ubwenegihugu mu kivunga ntibizigera bisubira, kuko n'abo twahaye ubwo bwenegihugu ntibashoboye kuja kuba hamwe n'abandi banyagihugu, bagumye mu makambi"". Mu gihe muri izo mpunzi hari abipfuza kuronswa ubuhungiro bugira gatatu, cane cane mu bihugu vya Bulaya, Bwana Simbachawene abahanura ko ivyo bobivana mu mutwe ""na rirya n'ikiza ca coronavirus atawuzi ngo kizohera ryari"". Ku ruhande rw'u Burundi, leta imenyesha ko ibandanya yakira abahunguka bavuye mu makambi atandukanye muri Tanzania. Kuri uyu wa kabiri, Ubushikiranganji bw'intwaro yo hagati mu gihugu, umutekano n'iterambere ry'amakomine bumenyesha ko bwakiriye abashika 376 batashe mu gihugu baciye muri komine Gisuru mu ntara ya Ruyigi mu buseruko bw'igihugu."	https://www.bbc.com/gahuza/amakuru-53826796
politics	Ingabo za Ukraine zateye intambwe mu bumanuko zitera zisugereza Kherson	"Ingabo za Ukraine zatoboye ibirindiro vy’ingabo z’Uburusiya ku ruzi Dnieper mu buraruko bushira ubuseruko bw’igisagara ca Kherson, igisagara ngirakamaro ku ngabo z’Uburusiya zikigenzura, mu bumanuko bwa Ukraine. Igisirikare c’Uburusiya n’abategetsi bashizweho n’Uburusiya nyene muri ako karere nibo batangaje aya makuru y’iyi ntambwe yatewe nabasirikare ba Ukraine, bakavuga ko ingabo z’Uburusiya zihanganye nabo bikomeye. Perezida Volodymyr Zelensky wa Ukraine avuga ko “hari uduce dushasha twabohojwe mu turere tutari duke”. Mu buseruko, ingabo za Ukraine zarasatiriye gushika mu ntara ya Luhansk iri mu minwe y’Uburusiya. Perezida Zelensky avuga ko ""intambara zikomeye zibandanya mu turere twinshi"", aho hari mw’ijambo yama ashikiriza buri mugoroba ku gihugu, ariko nta nsiguro yatanze. Ku wa gatandatu, ingabo ziwe zarabohoje igisagara gikomeye ca Lyman mu buseruko, kikaba kiri hafi y’urubibe rw’intara ya Luhansk. Uburusiya bwari bwagize Lyman ikirindiro co gushikizamwo uburyo nkenerwa bw’urugamba.. Abarwanyi begamiye Uburusiya mu ntara ya Luhansk bemeza ko ingabo za Ukraine zinjiye ibirometero bikeya hagati mu ntara ya Luhansk. Amakuru avuga ko abanya-Ukraine bariko batera basatira ibisagara biri mu minwe y’Uburusiya vya Kremenna na Svatove muri Luhansk. Mu bumanuko, Vladimir Saldo, umukuru wa Kherson yashizweho n’Uburusiya, avuga ko ingabo za Ukraine zatoboye zigashika hafi ya Dudchany, igisagara kiri ku ruzi Dnieper, ku birometero hafi 30 uvuye ahahora habera urugamba. Abanya-Ukraine uru ruzi barwita Dnipro. Saldo  ati: ""Hari ibigwati biri mu minwe y’ingabo za Ukraine”. Ni mu gihe hari amakuru amwe avuga ko abanya-Ukraine ubu bafashe Dudchany. Umuvugizi w’ubushikiranganji bw’Uburusiya bujejwe kwivuna abansi, Igor Konashenkov, avuga ko vya bimodoka ntamenwa “vyinshi kudusumba vyinjiye hagati”, mu bumanuko bwa Zolota Balka, ikigwati cahoze kiberamwo urugamba ku ruzi Dnieper. Avuga ko Abarusiya bishe abasirikare ba Ukraine hafi 130 muri iyo ntambara. Nk’uko Saldo abivuga, ibatayo (bataillons) zibiri za Ukraine zagerageje kwinjira ku rugomero rw’umuyagankuba rwa Kakhovka, ku birometero hafi 70 mu buseruko bwa Kherson. Uru rugomero ruri mu gisagara ca Nova Kakhovka  kiri ku nkengera. Ingabo za Ukraine ziriko zisatira mu ntumbero yo kuraba ingene zozibira amayira ajana uburyo ku ngabo zishika 25.000 z’Uburusiya ziri mu burengero bw’uruzi Dnieper, nk’uko vyandikwa n’itororokanirizo ry’amakuru Reuters. Utera uva mu buraruko bushira uburengero bwa Kherson, vya muzinga vya Ukraine vyononye cane ikiraro ca Antonivsky, ikiraro gikomeye ku ngabo z’Uburusiya ziri muri ico gisagara. Kherson na Luhansk ziri mu ntara zine Perezida Vladimir Putin w’Uburusiya aherutse gutangaza ko zegukira Uburusiya, inyuma y’icitwa amatora ya kamarampaka yiyamirijwe na Kyiv n’intuci zayo zo mu Burengero. Uburusiya ntibugenzura intara n’imwe yose muri izo zine. Ibintu vyagiye gukomerana igisirikare c’Uburusiya inyuma y’amasaha make gusa y’ijambo rya Putin ryo ku wa gatanu hamwe n’ibirori bikomeye mu kibanza c’amakoraniro (Place Rouge/Red Square ) i Moscou mu kwigina intambwe Uburusiya bwari buhejeje gutera yo kwihagira ubutaka bwa Ukraine. Kyiv yariyemeje ko izoruhuka ibohoje ubutaka bwose bwihagiwe n’Uburusiya, harimwo mbere na ka karere ka Crimée/Crimea kigaruriwe n’ingabo z’Uburusiya mu 2014. Ubushikiranganji bw’Uburusiya bujejwe kwivuna abansi bumenyesha ko abanditswe kugira ngo binjire mu gisirikare ku kamo katewe na Putin mu kwezi guheze ubu bariko bahabwa imyimenyerezo ya gisirikare y’urutavanako mu turere tugenzurwa n’Uburusiya tw’intara za Luhansk na Donetsk. Kremlin itegura kwinjiza izindi ngabo zababa 300.000 – n’aho Putin ata gitigiri ntabanduka yashinze."	https://www.bbc.com/gahuza/articles/c72980g3r80o
sports	Mohamed Amissi w'Intamba z'u Burundi yaguzwe n'umurwi wo mu cicaro ca mbere mu Buholande	"Umukinyi Mohamed Amissi asanzwe akinira umurwi nserukiragihugu w'Uburundi yaguzwe n'umurwi Heracles Almelo wo mu kicaro cya mbere mu Buholande. Uyo mukinyi yari mu batoya cane mw'ihiganwa rya CAN 2019 yasinyiraniye amasezerano y'imyaka ibiri n'uyo murwi ejo ku wa kabiri, amasezerano ashobora kwongerezwa. Uyo mukinyi w'Intamba mu Rugamba aheruka gukinira Uburundi mw'ihiganwa rihuza imirwi nserukirabihugu CAN 2019 riheruka mu kwezi guheze kw'indwi. Imbere y'aho yari ku rutonde rw'abakinyi b'Intamba mu Rugamba mw'ihiganwa ry'igikombe ca Afrika ry'abatarenza imyaka 20 ryabereye muri Niger mu kwezi kwa kabiri uno mwaka. Vyitezwe ko mu ntango azokina mu murwi ugira kabiri w'abatarenza imyaka 23 wa Heracles Almelo isanzwe iri mw'ihiganwa ry'umupira w'amaguru ry'Ubuholande, Eredivisie. Mohamed Amissi w'imyaka 19 yahora akinira umurwi NAC Breda wo muri ico gihugu c'Ubuholande, yari yinjiyemwo mu mwaka wa 2014, avuye mu murwi w'urwaruka wa Anderlecht mu Bubirigi. Tim Gilissen, umumenyereza w'uwo murwi muvyo ubuhinga arishimiye uyo mukinyi, akavuga ko bazomufasha gutera imbere. ""Mo ni umukinyi wo ku ruhande rw'ibubamfu afise ubuhinga bwinshi. Tuzomuha akaryo ko gutera imbere kugira ngo arabe ko yoshika mw'ihiganwa ryo mu cicaro ca mbere, Eredivisie"". Uyo mukinyi afise se w'umubirigi na nyina w'umurundikazi yari mu bakinyi bane batoya gusumba abandi mw'ihiganrwa rya CAN 2019 riheruka mu Misiri, yari atarakwiza imyaka 19."	https://www.bbc.com/gahuza/imikino-49345852
sports	Ayavugwa mu mupira w'amaguru: Varane, Bellerin, Kane, Haaland, Jesus, Griezmann	"Manchester United iri hafi yo gushika ku masezerano n'umukinyi w'inyuma wa Real Madrid umufaransa Raphael Varane w'imyaka 28 amaze igihe kirekire aronderwa kugira ngo afashanye na Harry Maguire. (Mail) Hector Bellerin yabwiye  Arsenal ko yipfuza kugenda muri rino ci. Uyu mukinyi w'inyuma w'umunya Espagne w'inyaka 26, umukinyi amaze igihe kirekire gusumba abandi muri uyo murwi wa Mikel Arteta, yizeye ko ashobora kwimukira muri Inter Milan. (Metro) Manchester City yakuye akarenge mu ruhigi rwo kurondera umusatirizi wa Barcelona umufaransa  Antoine Griezmann w'imyaka 30, ariko ikaba igiye guhindukirira umusatirizi wa Borussia Dortmund umunya Norvege Erling Braut Haaland w'imyaka 20 hamwe na Harry Kane w'imyaka 27 akinira Tottenham akongera akaba kizigenza w'umurwi nserukiragihugu w'Ubwongereza.  (Sun) Chelsea yiteguye gutanga ""igifovya"" c'amafaranga kugira irabe ko yoronka Haaland. (Star) Griezmann ashobora kuba ariko arasubira mu murwi yahoze akinira Atletico Madrid, biciye mu kumuguzanya n'umukinyi wo hagati wa Espagne Saul Niguez w'imyaka 26. (Express) Bayern Munich iriko irarondera uwosubirira umusatirizi wa Pologne Robert Lewandowski w'imyaka 32 ashobora kuba yipfuza kwimukira muri  Real Madrid mu ci ry'umwaka uza mu gihe asigaje umwaka umwe gusa mu masezerano afitaniye n'uyu murwi wo mu Budagi. (AS - in Spanish) Ubutumwa yacishije kuri Twitter ariko agaca abufuta, umukinyi wo hagati wa Real Madrid  Isco buvuga ko uyu mukinyi w'umunya Espagne azova muri uyu murwi mu gihe amezi 12 asigaje mu masezerano afitaniye n'umurwi wiwe azoba arangiye, mu gihe imirwi ya Arsenal, Tottenham Hotspur na Napoli imwipfuza. (Mirror) Manchester City na Wolverhampton Wanderers yompi iripfuza umukinyi w'inyuma wa Fulham Antonee Robinson w'imyaka 23. (Mirror) Juventus iriko irarondera umusatirizi wa Manchester City umunya Brésil Gabriel Jesus w'imyaka 24. Uyu murwi w'Ubutaliyano urarondera kandi n'umusatirizi wa Everton umutaliyano Moise Kean w'imyaka 21. (Tuttosport, via Mail) Arsenal iriko iregereza amasezerano n'umukinyi wo hagati wa Lyonumufaransa Houssem Aouar w'imyaka 23 hamwe n'umubirigi akina hagati Albert Sambi Lokonga w'imyaka 21 asanzwe akina muri Anderlecht.Iriko kandi irakurikiranira hagufi umukinyi wo hagati wa Leicester City umwongereza James Maddison w'imyaka 24. (Sun) Umumenyereza mushasha wa Crystal Palace Patrick Vieira ariko ararondera umunyegori w'umwongereza Remi Matthews w'imyaka 27 aherutse kuronka uburenganzira bwo kuva mu murwi Sunderland wo mu cicaro ca kabiri asanzwe asamira. (Mirror) West Brom iriko iragerageza kurondera umukinyi wo hagati wa Chelseaumwongereza Trevoh Chalobah w'imyaka 22, ariko iriko imurwanira n'uwundi murwi uvugwa ko woba iri Brentforduherutse kuduga muri Premier league, hamwe n'umurwi w'Ubufaransa Lorient, iyi ikaba ari imwe mu yiriko iramurondera. (Express & Star)"	https://www.bbc.com/gahuza/imikino-57817564
politics	DR Congo-Rutshuru: HCR ivuga ko abantu ibihumbi 11 bahungiye muri Uganda	"Umuvugizi w'umukuru w'intara ya Kivu ya ruguru muri Republika ya Demokrasi ya Congo aremeza ko umuhari M23 wateye mu turere twa Chanzo na Runyoni muri Rutshuru mw'ijoro ryo ku wa mungu, bituma abantu benshi guhunga, harimwo n'abajabutse muri Uganda. Ishami rya ONU riraba impunzi HCR rivuga ko gushika kuri uyu wa kabiri riharura abantu ibihumbi 11 bajabutse umupaka bagahungira muri Uganda. Ubu babaye baracumbikirwa ahitwa Nyakabande. Ariko umuvugizi w'umukuru w'intara ya Kivu ya ruguru, jenerari Sylvain Ekenge avuga ko bamwe batanguye guhunguka. Avuga ko ""umurindi ukiri muto, ariko nibaza ko mu masaha ari imbere baja gutahuka ku bwinshi"". Umuvuguzi wa HCR mu karere ka Afrika yo hagati, y'ubuseruko n'ihembe rya Afrika,  Faith Kasima, avuga ko bigoye kumenya ibitigiri bishasha ""ariko ico tuzi n'uko abari bajabutse umupaka bose bari ibihumbi 11"". Madame Kasina avuga ko ico abo bantu babwira abakozi ba HCR ari uko bakeneye ahantu hatekanye. Ati: ""Benshi muri bo ubu nta ngingo ntabanduka bashobora gufata, yo kuguma ngaha canke gusubira inyuma."" Ico bashaka muri uyu mwanya ni ahantu hatekanye no kuronka imfashanyo - nk'ivyo kurya, ivyo kwifuka - ivyo nivyo HCR ifatanije n'ubutegetsi bwa Uganda turiko turagerageza kubakorera"" Mu kiganiro na BBC, ku wa mbere,  jenerari Ekenge yavuze ati: ""Nk'igihe c'isaha zine z'ijoro (ku wa mungu), umuhari w'abagarariji ba M23, canke ibisigarira vyawo, warateye uturere twa Chanzo na Runyoni  ufise umugambi wo guhanganya n'ibindi bice vy'intara"". Jenerari Ekenge yavuze ko abateye ari abo mw'ishami ryategekwa na Sultani Makenga. Umuhari M23 wo urabihakana. Avuga ko baje bava ""mu karere k'imipaka itatu "" kari hagati ya Congo, Uganda n'Urwanda mw'ishamba rya Virunga"". Jenerari Ekenge avuga ko abateye bikitse mu kiza c'uko ata ngabo nyinshi za Congo zari zisanzwe muri ako gace kuko hari hatekanye ku buryo  ""bitari bikenewe gushira ingabo nyinshi  hafi y'umupaka w'ibihugu mufitaniye umubano mwiza"". Mu kiganiro co kuri uyu wa kabiri, jenerari Ekenge yavuze ko ubu ingabo za Congo zagaruje ibirindiro vyose vyari vyatewe. Yabwiye BBC Gahuzamiryango ati: ""Kuva ejo mu masaha y'umuhingamo, ingabo zacu zaragaruje ibirindiro vyose. Ubu nizo zigenzura uruhande rwa Congo rw'umupaka bihana na Uganda n'Urwanda"". Avuga ko adashobora kwemeza niba abateye baje bava hakurya y'umupaka mu Rwanda canke muri Uganda. Ati ""Gusa ico twemeza n'uko ari aba M23. Ntibinyegeza. Barigaragaza, bashize no ku mbuga hwaniro ama video yabo"". Ku kibazo co kumenya iyo abari bateye baroye, jenerari Ekenge yasubije ati ""hari aho bari bazananye, ni naho basubiye"". Hagati aho yavuze ko umukuru wabo mu ngabo yagize ingendo muri Uganda no mu Rwanda, ""aho niho bazovugana hakaboneke umuco kuri ico kibazo"". M23 irahakana kugaba igitero i Rutshuru Umuhari M23 waheruka kuvugwa mu 2013 ugwanya reta ya Congo uvuga ko itubahiriza amasezerano bari baragiraniye. Uburongozi bw'umugwi M23 buhakana kugira uruhara na rumwe mu gitero cagabwe i Rutshuru ngo kuko bidashobora kwumvikana. Mw'itangazo wasohoye ku mugoroba w'ejo kuwa mbere, umuhari M23 uvuga ko umaze umwaka mu biganiro na leta ya Congo bigamije gutunganiriza abahoze ari abarwanyi bawo. Iryo tangazo ribandanya rivuga yuko mu gihe ivyo biganiro biriko biraba kandi ngo bikaba bigenda neza, ata kuntu M23 yaco ica inyuma ngo yiyononere. Ngo ariko bihora bishika ko ingabo za FARDC zitagenzurwa zija gusotora abarwanyi ba M23 bari i Rutshuru kuva mu 2017, ngo ukwo gusotorwa kukaba kwatanguye mu mwaka wa 2020 ngo ariko baririnze gusubiza. Iryo tangazo rirangiza risaba ko ingabo zitagenzurwa za FARDC zokurwa mu turere twa Rutshuru zirimwo kugira ivyo bikorwa vyo gusotorana bihagarare. Ayobangira Safari, umushingamateka wa Masisi muri Kivu ya ruguru, yabwiye BBC Gahuzamiryango ko  ibikorwa vy'inyeshyamba bimaze iminsi biri mu burasirazuba bwa DR Congo ari ""ingaruka za gahunda yo gusubiza abari abarwanyi mu buzima busanzwe canke mu ngabo, idakora neza."" Agira ati: ""Nta kintu cakozwe mu gufasha abavuye mu mitwe y'inyeshamba, ico tuzi ni uko ubu benshi muri abo bantu bari hafi ya Bunagana ari abahoze muri M23 bagitegereje gusubizwa mu buzima busanzwe. ""Turasaba leta gukora ku buryo aba basore bose bakiri mu murongo wo gusubira mu nyeshamba bafashwa gusubira mu buzima bwa gisivile canke bagashirwa mu gisirikare"". Intara za Kivu uko ari zibiri zirangwamwo imigwi yitwaje ibigwanisho irenga 100 imaze imyaka mirongo  ihungabanya ako karere k'ubuseruko bwa Repuburika y'intwaro ya demokrasi ya Congo."	https://www.bbc.com/gahuza/amakuru-59221850
politics	Lalibela- Ethiopia: Inyeshamba za Tigray ntizumva akamo ko kuva mu gisagara zafashe muri Amhara	"Inyeshamba zo muri Tigray banse kwumvira akamo ka Reta Zunze Ubumwe za Amerika ko kuva mu ntara zihana urubibe n'iyabo, umunsi umwe inyuma y'aho zifatiye ikibanza kiri mu mirage y'isi ya ONU mu ntara ya Amhara. Abo bagwanya reta ya Ethiopia bo mu ntara ya Tigray ku wa kane  bigaruriye igisagara ca Lalibela, umurage w'isi wa Unesco mu ntara ya Amhara ihana urubibe na Tigray. Lalibela, ahabarizwa amasengero yo mu kinjana ca 13 asaruwe mu mabuye, ni ikibanza cerenda ku bakristu b'aba Othodoxe baharurwa muri za miriyoni. Abahaba bari bamaze igihe bahunga umusugerezo w'inyeshamba, nk'uko abategetsi b'aho babibwiye BBC. Abantu ibihumbi baramaze kwicwa kuva intambara yadutse mu kwezi kwa 11. Ubu intambara iriko irakwira mu ntara za Amhara na Afar, iyindi ntara ihana urubibe na Tigray. Abantu baharurwa muri za miriyoni nabo baramaze guteshwa izabo. Zaba inyeshamba za Tigray, zaba n'ingabo za reta mpuzantara ya Ethiopia n'abazishigikiye, izo mpande zompi ziraregwa ibikorwa vyo guhonyanga agateka ka zina muntu n'ivyaha vyo mu ntambara. Icegera c'umukuru w'igisagara ca Lalibela, Mandefro Tadesse, yabwiye BBC ko igisigara kigenzurwa n'inyeshamba zo muri Tigray. Yavuze ko ata rusasu rwigeze ruraswa, ariko ko abanyagihugu bariko barahunga igisagara kandi ko afise amakenga y'ayo masengero mbonekarimwe. Hari amasezengero 11 yasaruwe mu masenga y'amabuye mu binjana vya 12 na 13. Yubatswe nk'ayo gusubirira Ihanga Ryeranda, abakora urugendo rweranda batashobora gushikamwo ico gihe. Mandefro yavuze ati: ""Uwu n'umurage w'isi, kandi duteregerezwa gufashanya kugirango iryo tunga rikingirwe."" Iyo ntambara iriko irakwira izindi ntara ikurikiye ukwigarurira uturere inyeshamba za Tigray People's Liberation Front (TPLF) zagize mu kwezi ka gatandatu, harimwo gufata umurwa mukuru w'intara ya Tigray Mekelle inyuma y'aho ingabo za Ethiopia zihaviriye  hanyuma zigantangaza zonyene ihagarikwa ry'intambara. TPLF niyo yari irongoye reta y'intara ya Tigray gushika yirukanywe n'ingabo za Ethiopia mu kwezi kwa 11. Reta ya Ethiopia yayise umugwi w'iterabwoba. Ariko izo nyeshamba zivuga ko arizo reta yemewe y'intara ya Tigray. Muri iyi ndwi, umu jenerari wo muri izo nyeshamba yabwiye BBC ko uwo mugwi ufise intumbero yo kugondoza reta kuvanaho ukwugarana iyo ntara no kwemera inyishu ya poritike  kuri ico kibazo. Reta irahakana kuba yarugaranye iyo ntara kandi ivuga ko ata biganiro bizoba. Ariko kubona TPLF igeze muri Amhara na Afar vyatumye amakungu anegura ibiriko biraba, ONU na Reta Zunze Ubumwe za Amerika bakaba basavye impande zose  guhagarika intambara. Reta ya Ethiopia ivuga ko abantu ibihumbi 300 bateshejwe izabo muri Amhara na Afar. Hagati aho ONU yo ivuga ko amakamyo 175 arimwo imfashanyo yashitse muri Tigray. Ariko umukuru w'ishami rya ONU riraba indya kw'isi (PAM/WFP) yagabishije avuga ko hakenewe amakamyo arenga 100 ku munsi kugira hagarukirwe abantu baharurwa muri za miriyoni bakeneye imfashanyo. Abakozi b'amashirahamwe afasha bafise ikibazo co gushika mu  gice kinini ca Tigray kubera ikibazo c'umutekano n'izindi ntambanyi zo kuronka impusha."	https://www.bbc.com/gahuza/amakuru-58105571
sports	Newcastle 2-0 Arsenal: Nta kibanza dukwiye muri Champions League ku rukino nk'uru - Granit Xhaka	"Umukinyi wo hagati wa Arsenal Granit Xhaka aranegura abakinyi bagenziwe inyuma yo gutsindwa na Newcastle 2-0 mu rukino rwa nijoro ku wa mbere, akavuga ati: ""Iyo wumva ubwoba guma muhira"". Uyu mukinyi wo hagati ku ruhande rw'inyuma abona ko umurwi wiwe wananiwe no guhangana n'ibihe bitoroshe mu rugamba rwo kurondera kuba muri ine ya mbere mw'ihiganwa ryo mu Bwongereza. Iyo iramuka itsinze yari kuja imbere ya Tottenham, gutyo ikabandanya ifise amahirwe yo kuronka ikibanza mw'ihiganwa rihuza imirwi yabaye iya mbere i Bulaya (Ligue des Champions/Champions League)  mu gihe hasigaye urukino rumwe. Ati: ""Iyo umuntu yumva afise ubwoba mu rukino nk'uru, guma muhira. ""Nta kuraba imyaka. Iyo wumva ufise ubwoba, guma hanze canke ugume muhira. Hakenewe abantu baza ngaha biteguye gukina. Rwari rumwe mu nkino nyamukuru kuri twebwe. Twumva ducitse intege ku bantu baje ngaha"". Hagati aho, mu kiganiro n'imboneshakure y'inkino Sky Sports, uwahoze akina inyuma muri  Manchester United Gary Neville aranegura amajambo ya  Xhaka. Ati: ""Yama ashwanira abakinyi mu cumba co kwihinduriramwo. ""Nibaza ko atari akwiye kunegura aba bakinyi bakiri bato kuko na we nyene yagiye abateza urubwa kenshi, ahabwa amakarata atukura n'ibindi. Aho yarabashize mu ngorane"". Kugira ngo Arsenal igire amahirwe yo kuja muri zine za mbere, itegerezwa gutsinda umurwi wa Everton ku kibuga cayo ku wa Mungu hanyuma Tottenham nayo -  iyisumvya amanota abiri ikanayirusha n'ibitsindo vyinshi - itsindwe na Norwich yamaze kumanuka mu cicaro ca kabiri. Xhaka yabwiye BBC Sport ati: ""Twashaka gukina urukino rwiza ariko vyanse. ""Abantu bama bata ishavu ku burongozi. Ntituriko dukina tennis, turiko dukina umupira w'amaguru. Iyo umuntu yumva afise ubwoba mu bihe bigoye nk'ibi, guma muhira. ""Ntushobora kuza ngaha hanyuma ngo ukine nk'uku. Twakinye nabi cane uno musi. Integuro zacu twari dufise ziratandukanye  rwose n'ingene twakinye. Twakinye urukino atari rwo na gatoya. ""Batunesheje kuva ku munota wa mbere gushika ku wa 96. Ukina gutya, ntukwiye kuja muri Champions League. ""Ikibazo ni uko turi mu bihe bigoye. Iyo udashoboye kwifata neza mu bihe bigoye, ibintu birangira nk'uko vyarangiye uno musi. Biboneka ko ata kintu dushoboye iyo turi mu bihe bigoye"". Igitsindo Ben White yitsinze mu minota ya mbere y'igice ca kabiri c'uru rukino catumye Newcastle irusha Arsenal imbere y'uko Bruno Guimaraes atera ica kabiri mu minota ya nyuma. Xhaka yongerako ati: ""Mu gihe Tottenham yotsindwa natwe tugatsinda, ivy'umupira ni akananirabahinga"". ""Ni ngombwa ko twizera. Imbere y'urukino, ibintu vyose twari tubifise mu minwe. Twakinye urukino rutari rwo na gato"". Uru rukino rwabaye urwa gatandatu Arsenal itsinzwe mu nkino 11 za Premier League  - hakaba hari haciye imisi ine itsinzwe 3-0 na Tottenham - mbere n'umumenyereza Mikel Arteta akaba yemera ko Newcastle yarushije umurwi wiwe mu bice vyose. Ati: ""Ni ibintu bitoroshe kwemera, ariko nta nkeka Newcastle yari ikwiriye iyi ntsinzi mu buryo bwose. ""Vyari ngombwa ko duhangana n'aya majoro [harimwo n'iryo twatsinzwe na Tottenham] ariko vyanse. ""Newcastle badusumbije incuro 100 zose.  Mu bice vyose, utegerezwa kuvyifatamwo neza, ariko ntavyo twashoboye. ""Dutegerezwa kwigora tukemera ko umukino wacu ataho uhuriye na gato n'uwa Champions League. ""Nacitse inguvu bidasanzwe. Ni ikintu kibabaje cane. Ibintu vyari mu minwe yacu uno musi ariko vyaducitse. Ni ngombwa ko dutsinda Everton hanyuma tukarindira ko Norwich yotsinda Spurs. Igihe cose hama hari amahirwe matoya mu mupira w'amaguru. ""Kuva ku wa kabiri, tuzoba turiko twitegurira Everton. Vyose birashoboka mu biharuro"". Newcastle yagiye ivyifatamwo neza kuva igihe iguriye abakinyi bashasha mu kwa mbere, ariko kandi n'umumenyereza wayo Eddie Howe yarahinduye abakinyi batari bake yasanzeho."	https://www.bbc.com/gahuza/imikino-61475611
sports	Umunyamabanga mukuru wa FIFA aje kuyobora ibikorwa vyose vya CAF	"Ishirahamwe rijejwe umupira w'amaguru kw'isi, FIFA, hamwe na CAF ijejwe umupira w'amaguru muri Afrika vyumvikanye kugena umunyamabanga mukuru wa FIFA, Fatma Samoura, nk' ""umugenzuzi mukuru ajejwe Afurika"" kubera ibibazo vy'uburongozi kuri uyu mugabane. Samoura azorangura ayo mabanga mu kiringo n'imiburiburi c'amezi atandatu, kuva kw'igenekerezo rya mbere ukwezi kw'umunani gushika ku wa 31 z'ukwa mbere 2020. Ico kiringo gishobora kwongerezwa mu gihe aho mashirahamwe yompi yovyumvikanako. Afatanije n'umukuru w'ishirahamwe CAF Ahmad na komite yiwe, uyo munyasenegali Samoura azokorana n'umurwi w'abahinga mu bikorwa bitandukanye, harimwo: Iyo ngingo ifashwe inyuma y'inama ya komite nyobozi ya CAF yabaye ejo ku wa gatatu i Cairo mu Misiri. Muri iyi nama Ahmad Ahmad arongoye CAF yasavye ko FIFA yorungika abahinga boza gufasha kwihweza ingene ibintu bimeze muri iryo shirahamwe. Ishirahamwe CAF rigize iminsi mu bibazo, aho umukuru waryo, Ahmad yarengukishijwe n'abategetsi b'Ubufaransa mu ntango za kuno kwezi ""mu matohoza ya ruswa, gukora impapuro za magendo no gukoresha ububasha afise mu bitajanye n'amategeko"". Uyo mutegetsi w'imyaka 59 y'amavuko yararekuwe ata caha yagiriwe, inyuma y'ibiganiro i Paris. Ahmad Ahmad yarahakanye ivyo yagirizwa vyose avuga ko ari ""ibinyoma"". Hagati aho, komite ijejwe inyifato mw'ishirahamwe FIFA iriko imukorako amatohoza. Mu bindi bibazo bihanze CAF, harimwo ingingo y'ugusubiramwo urukino rwa nyuma rw'igihanwa rihuza imirwi yabaye iya mbere muri Afrika muri uku kwezi. Uru rukino ntirwashoboye kurangira inyuma y'aho bwa buhinga bwa videwo bufasha mu buhagarikizi (VAR) bwankiye. Hariho kandi n'ikibazo c'isubirwamwo ry'ikirangaminsi c'ihiganwa rihuza imirwi nserukirabihugu y'umupira w'amaguru muri Afrika ryo mu 2019, 2021 na 2023. Impuzamashirahamwe FIFA na CAF yariyemeje gukorera hamwe ku nyungu z'amashirahamwe y'umupira w'amaguru muri Afrika mu ntumbero y'ukugarukana icizere n'uguteza imbere umupira w'amaguru ku mugabane wa Afrika."	https://www.bbc.com/gahuza/48704166
politics	Afghanistan: Aba-Taliban bisubiyeko ntibugurura amashue ku bakobwa	"Aba-Taliban bisubiyeko ku ngingo yo kwemerera abakobwa bo muri  Afghanistan gusubira ku mashure yisumbuye, bavuga ko  hakiriko harafatwa ingingo y'umwambaro (uniformes) bategerezwa kwambara. Amashure vyari bitegekanijwe ko asubira kwugururwa  kuri uyu wa gatatu inyuma y'amezi yugawe kuva aba-Taliban bafashe ubutegetsi mu  kwezi kw'umunani. Ariko umushikiranganji ajejwe amashure yamenyesheje giturumbuka ko amashure yisumbuye ategerezwa kuguma yugaye ku bakobwa, bituma abantu bajuragirika. Abakobwa bamwe baciye baduka bararira, abavyeyi n'abanyeshure nabo barashavura kandi barababazwa n'iyo ngingo yo ku munota wa nyuma. Imbere  yaho benshi bari bavuze ingene banezerewe kandi bishimiye ko basubiye kuja mw'isomero. Iyo ngingo yaje  haheze indwi umushukiranganji ajejwe amashure amenyesheje ko amashure agiye kwugururwa ku banyeshure bose harimwo n'abakobwa ku wa gatatu. Ariko itangazo  kuri uyu wa gatatu ryaciye riza rivuga riti: ""Turamenyesheje amashure yose y'abakobwa n'ayafise abanyeshure b'abakobwa hejuru y'umwaka wa gatandatu ko yugawe gushika haje iyindi ngingo."" Iryo tangazo ribandanya rivuga ko amashure azokwugururwa ingingo kuri uniforme z'abanyeshure b'abakobwa  imaze gufatwa hisunzwe ""Itegeko rya Sharia hamwe n'imigenzo ya Afghanistan."" Iyi ngingo ya giturumbuka yababaje cane abavyeyi b'abana b'abakobwa. Umugabo umwe atashatse ko umwidondoro wiwe umenyekana yabwiye BBC ko umukobwa wiwe yaciye yaduka ararira kuva yankiwe n'aba-Taliban  kwinjira mw'ishure kuri uyu wa gatatu mu gitondo. Yavuze ati: ""Hamwe hogira igishikira umukobwa wanje, sinzobabarira aba-Taliban."" Ku ntwaro y'aba-Taliban mu myaka ya 1990, abakobwa ntibari benerewe kuja mu mashure. None kuva aba-Taliban bongeye gufata ubutegetsi mu kwezi kw'umunani, amashure  y'abakobwa y'intango n'ayo abahungu niyo yonyene yagumye yuguruye henshi mu gihugu. Amashure  yisumbuye y'abakobwa vyari bitegekanijwe ko yugurutrwa uyu munsi. Umwe umwe ku giti ciwe,  abakuru b'aba-Taliban baremera ko amashure y'abakobwa ari ikibazo kidahurizwako na bamwe mu ndongozi zabo z'umurongo ukaze. Uku kumenyesha ingingo giturumbuka ku munota wanyuma biragaragaza ukutumvikana muri uwo mugwi - kandi vyerekana ingene bamwe mu ndongozi batitayeho ivyifuzo vy'abanya-Afghanistan ba none. Umwe mu baharanira uburenganzira Mahouba Seraj, yashinze urunani rw'abagore muri Afghanistan (Afghan Women's Network), yumiwe n'uko kwisubirako. Yabwiye BBC ati: ""Ico bitwaje ngo ni uko ""mudafise hijab ibereye'. Nta ngingo ya sentare yahabaye, bifatiye iyo ngingo mu gitondo, ku mvo iyari yo yose."" Yavuze ko uniforme z'ishure z'abakobwa muri Afghanistan zama zifuka hose, imimsi yose"". Bimwe mu vyo amakungu yasavye n'uko aba-Taliban  bemerera abagore n'abakobwa kuja mu mashure imbere y'uko bahabwa imfashanyo zo hanze. Madame Seraja yavuze ati: ""Ico nshaka kwumva canke kubona kuri bo n'uko bahagaruka bakavuga bati 'okay, iki nico mwahisemwo gukora? Emwe, natwe iki nico duhisemwo gukora: nta kubemera, nta mafaranga. Nta kindi!'"""	https://www.bbc.com/gahuza/amakuru-60848442
politics	DR Congo: Inama nkuru ya ONU ijejwe umutekano ifise impungenge kuri M23	Abagize Inama nkuru ya ONU ijejwe umutekano kw’isi basubiriye gushikiriza impungenge bafise kw’ivyuka ry’umuhari w’inyeshamba wa M23 n’iyindi mirwi y’inyeshamba irangwa mu buseruko bwa Repubulika y’Intwaro Rusangi ya Congo. Mw’itangazo iyo Nama yaraye isohoye, yasubiye kwiyamiriza yivuye inyuma imirwi y’inyeshamba ikiyogoza muri ico gihugu, yaba iyo hagati mu gihugu canke iyiva hanze. Amakuru ava mu karere k’Ubuseruko bwa Congo avuga ko intambara zibica bigacika hagati y’ingabo za Congo (FARDC) n’umuhari M23 mu micungararo ya Rutshuru no mu bindi bisagara. Abagize iyo Nama basaba imirwi yose  yitwaje ibirwanisho guhagarika ubugizi bwa nabi idatevye hanyuma imihari y’inyeshamba  ya Congo nayo ikitabira, ataco irinze gusaba, umugambi wo gusubiza ibirwanisho no gusubira mu buzima busanzwe. Isaba kandi imirwi y’inyeshamba iva hanze gushira ibirwanisho hasi idatevye hanyuma igasubira mu bihugu yaje ivamwo. Basubiye kumenyesha ko bashigikiye « ubwigenge, ubumwe n’ubusugire bw’igihugu ca Repubulika y’Intwaro Rusangi ya Congo ». Ni mu gihe intambara zibica bigacika mu turere tw’intara ya Kivu, aho amakuru avuga ko intambara zabandanije mu gatondo ko kuri uno wa gatandatu mu micungararo y’igisagara ca Rutshuru na Kiwanja mu ntara ya Kivu ya Ruguru, nk’uko vyandikwa n’iradiyo Okapi y’aho muri Congo. Isubiramwo ababibonye bavuga ko izo ntambara zibera kw’ibarabara No 2 rihuza Rutshuru n’igisagara ca Goma ritakirengana kuva ejo ku wa gatanu kubera intambara. Abasirikare bavugwa ko babonywe bariko basubira inyuma bava mu gisagara ca Kiwanja, mu gihe abanyagihugu bafise ubwoba ko ico gisagara gishobora kuba camaze gufatwa n’umuhari M23, ibitarashobora kwemezwa gushika ubu n’abategetsi. Gushika ejo ku wa gatanu, nk’uko vyandikwa na Radio Okapi, M23 yari yamaze kwigarurira uturere hafi twose twa Busanza, Jomba, Bweza et Kisigari, hamwe n’ibigwati bimwe bimwe vy’akarere ka Rugari, kari ku birometero 30 mu buraruko bw’igisagara ca Goma. G﻿ushika ubu, ntaco abategetsi ba gisirikare barashikiriza ku kungene ibintu bimeze kuri uno wa gatandatu muri Rutshuru.	https://www.bbc.com/gahuza/articles/c6pzdgex1nko
sports	Ayavugwa mu mupira w'amaguru: Aubameyang, Raphinha, Sterling, Eriksen, Loftus-Cheek, Nketiah	Imirwi ya Barcelona na Juventus yatangaje ku mugaragaro ko iriko irarondera ko Arsenal  yoyitiza umusatirizi wayo w'imyaka 32, umunya Gabon Pierre-Emerick Aubameyang mu gihe gisigaye c'ihiganwa ry'uno mwaka. (Athletic - subscription required) Umumenyereza wa West Ham David Moyes aripfuza umusatirizi wa  Leeds United Raphinha, akaba ariko aragerageza kugura uyu munya Brésil w'imyaka 25 imbere y'uko akadirisha k'igura n'igurisha ry'abakinyi ka nzero (mutarama mu kinyarwanda) kugara. (Mirror) Umukinyi wo ku ruhande, umwongereza Raheem Sterling w'imyaka 27 ariteguye gusubira gutangura ibiganiro na Manchester City kugira abandanya ayikinira, ni mu gihe amasezerano afitaniye nayo azorangira mu ci ryo mu 2023, kandi imirwi ya Barcelona, Paris St-Germain na Real Madrid yose iramwipfuza. (ESPN) Newcastle United titeze kwongereza amafaranga yemeye gutanga ku mukinyi w'inyuma wa Brighton  umwongereza Dan Burn  w'imyaka 29, ikaba yipfuza kandi na mugenziwe Eddie Nketiah w'imyaka 22 akina muri Arsenal. Amasezerano uyu musatirizi afitaniye n'uyu murwi azorangira mu ci riza. (Guardian) Umukinyi wo hagati wa Manchester United Paul Pogba ariteguye kubandanya akinira uyu murwi mu gihe umumenyereza mfatakibanza Ralf Rangnick yoguma i Old Trafford. Uyu mufaransa w'imyaka 28 yari yiteguye gusezera uyu murwi mu ci riza mu gihe amaszerano afitaniye n'umurwi wiwe azoba arangiye, ariko ubu akaba avugwa ko yiteguriye ibiganiro. (Sun) Brentford yizeye ko mu muri ino mpera z'iyi ndwi ishobora gutangaza ko yaronse umukinyi wo hagati, umunya Danemark Christian Eriksen. Uyu mukinyi w'imyaka 29 yashizwemwo agakaburamutima (pacemaker/stimulateur cardiaque) inyuma y'ingorane z'umutima yagize, igihe uhagarara umwanya muto mu gihe yariko akinira igihugu ciwe mw'ihiganwa rya Euro 2020 mu kwa gatandatu kw'umwaka uheze. (Times - subscription required) Umukinyi mpuzamakungu wa Pays de Galles/Wales Aaron Ramsey asa n'uko yiteguye kuguma muri Juventus,  ni inyuma y'aho uyu mukinyi wo hagati w'imyaka 31 yankiye imirwi yamurondera muri uku kwezi ari yo  Aston Villa, Burnley, Crystal Palace, Newcastle United na Wolves. (Calciomercato, via Football Italia) Umukinyi wo hagati wa Manchester United Donny van de Beek asaba umurwi wiwe ko womureka akava i Old Trafford muri kano kadirisha k'igura n'igurishwa ry'abakinyi. Uyu mukinyi w'umunya-Hollande amaze gutanguzwa mu nkino zine gusa muri uno mwaka w'inkino, mu gihe Crystal Palace iri kw'isonga ry'imirwi imurondera ku ntizo.  (Mirror) Everton iripfuza kugura umukinyi wo hagati, umwongereza Ruben Loftus-Cheek w'imyaka 26 asanzwe akinira Chelsea. (Mail) West Ham iri mu biganiro na  Reims kugira irabe ko yoronka umusatirizi w'imyaka 19, umufaransa Hugo Ekitike asanzwe kandi aronderwa na Brentford, Brighton hamwe na Newcastle United. (Sky Sports) West Ham kandi iracari mu biganiro na Marseille mu rugamba rwo kurondera ko uyu murwi wo mu Bufaransa woyitiza umukinyi w'inyuma wa Croatia, Duje Caleta-Car w'imyaka 25, hamwe n'umunya Senegal akina imbere  Bamba Dieng w'imyaka 21. (90 Min) Aston Villa yari yemeye gutanga imiriyoni 20.8 z'ama euro ku mukinyi wo hagati w'umunya Uruguay Rodrigo Bentancur 24 ariko umurwi wiwe Juventus wayanse. (Guardian) Tottenham nayo nyene irashaka Bentancur ariko ikaba imushaka nk'intizo, ivyo Juventus iterekwa. (Sky Sports) Atletico Madrid yavuganye n'abaserukizi b'umukinyi w'inyuma ku ruhande rw'iburyo wa  Aston Villa umunya Pologne Matty Cash w'imyaka 24 ikaba iboneka ko izogerageza kumugura mu ci riza, n'aho uyu murwi wa Espagne udashira kure iciyumviro co kumurondera muri uku kwezi kugira kurangire.  (Sky Sports) Juventus iriko iraraba ingene yozogura mu ci riza umukinyi wo hagati, umutaliyano Jorginho w'imyaka 30, mu gihe amasezerano afitaniye na Chelsea azorangira mu 2023. (Gazzetta dello Sport, via Mirror) Monaco ikeneye imiriyoni hagati ya 80 na 100 z'ama euros ku mukinyi wo hagati Aurelien Tchouameni w'imyaka 22, asanzwe ariko araronderwa na Real Madrid ariko kandi n'imirwi ya Chelsea na Manchester United ikaba imukanuriye amaso.(Marca) Wolves yemera gusa abashobora kwemera gutanga imiriyoni zababa 53, 6 zamadorari y'abanyamerika ku mukinyi wayo wo hagati, umunya Portugal  Ruben Neves w'imyaka 24, ateye amero imirwo ya  Manchester United na Arsenal. (Sun)	https://www.bbc.com/gahuza/imikino-60179812
religion	Burundi: 'Turiyamirije abatwitiranya n'umugambwe' - Abepiskopi gatolika	"Inama y'Abepiskopi b'i Burundi imenyesha ko ibabajwe n'uko hari bamwe bashaka kuyitiranya n'umugambwe biturutse ku gikorwa bakoze mu matora aheruka nk'indorerezi, mbere bakanashikiriza amahinyu bayabonyewo. Biri mw'itangazo ryasomwe n'umukuru w'iyo nama musenyeri Joachim Ntahondereye atanga umuco ku ruhara rwayo muri ayo matora. Iyo nama imenyesha ko itishimiye ingene sentare ijejwe kwubahiriza ibwirizwashingiro yavuze ivyo yashikirijwe ""nk'uko yoba yaritwaye ku vyerekeye amatora"". Ku wa 04 z'uku kwa gatandatu, iyo sentare niho yashikiriza ivyavuye mu matora yo ku wa 20/05/2020, aho yanavuze ko utunenge twashikirijwe n'inama y'abepiskopi b'i Burundi, co kimwe n'ibirego vyatanzwe n'umugambwe CNL utavuga rumwe n'ubutegetsi ata shingiro bifise. Mw'iryo tangazo, musenyeri Joachim Ntahondereye  arongoye inama y'abepiskopi amenyesha ko itigeze yitwara muri sentare ijejwe kwubahiriza ibwirizwashingio. Ati: ""Ico yakoze kwabaye ukugira ico ishikirije icese ku vyerekeye igikorwa c'uburorerezi yari yaronkeye uruhusha"". Abasenyeri b' i Burundi bavuga ko ata mvo n'imwe yari ihari y'uko bitwara ngo kuko uruhara rwabo muri ayo matora cari igikorwa c'umurorerezi kandi bakagendera ku ngingo ngenganyifato y'abarorerezi b'amatora. Avuga ko igikorwa c'abarorerezi kwari ukwandika n'ukugumya gusa amahinyu y'ivyabaye yiboneye n'amaso yiwe gusa. Musenyeri Ntahondereye ati: ""Turababajwe n'uko Inama y'abepiskopi yafashwe mu buryo butumvikana nk'uko yoba yaritwaye , ivyo navyo bigatera agapfungu mu mitima y'abantu"". ""Turanse ko twitiranywa n'umugambwe canke n'umuntu uwo ari we wese yahiganywe mu matora"". Inama nkuru y'abepiskopi b'i Burundi, CECAB, yararungitse abarorerezi bayo barenga 2,700 mu makomine yose bashoboye kuja mu tuzu tw'amatora bahisemwo, nk'uko babivuga mw'itangazo ryabo ryo ku wa 26/05, iminsi ine inyuma y'ayo matora. Mw'iryo tangazo bari bamenyesheje ko ayo matora yabayemwo utunenge twari gushobora gutuma ivyari gutangazwa ko vyayavuyemwo bishobora kutizigirwa. Inyuma y'iryo tangazo, hari bamwe babonye ko Ekleziya Gatorika mu Burundi itari yishimiye ivyari vyaraye bitangajwe n'umurwi CENI ko ari vyo vyavuye mu matora. Hagati aho, inyuma y'aho Evariste Ndayishimiye w'umugambwe CNDD-FDD uri ku butegetsi atangarijwe burundu na sentare ijejwe kwubahiriza ibwirizwashingiro ko ari we yatsinze ayo matora, iyo nama y'abepiskopi yaranamukeje mw'itangazo ryayo ryo ku wa 05/06, inamusaba kuba ""umukuru w'igihugu wa bose""."	https://www.bbc.com/gahuza/amakuru-52953834
health	Menya umushakashatsi wa Kaminuza ya Harvard yahagurukiye indwara zibonwa 'nk'izo abakene'	"""Nahereye ubushakashatsi bwanje ku ngwara zisigaye zibonwa nk'iza 'kahise' mu bihugu bitunze, ubu naho ngiye gushira inguvu kuri Coronavirus"", Mireille Kamariza, umushakashatsi wo muri Kaminuza ya Harvard yibanda ku ngwara zibangamiye ibihugu bikenye."	https://www.bbc.com/gahuza/amakuru-57867331
health	Kenya: Bimwe mu vyaranze Dr Stephen Karanja yarwanya incanco za Covid ikaza kumwica	"Inama nkuru y'Abepiskopi Katorika muri Kenya yaritandukanije na Muganga Stephen Karanja  yari akomeye muri Ekleziya, inyuma y'aho batumvukaniye ku bijanye n'incanco za Covid-19. Muganga Karanja aherutse kwicwa na Covid-19 haciye indwi zitari nke yiyamiriza urucanco rw'iyi ndwara, aho yavuga ko ""rutari rukenewe na gato"". Uyu muganga yari arongoye ishirahamwe ry'Abaganga b'Abagatorika muri Kenya (Kenya Catholic Doctors Association) yahimiriza abantu kwiyuka hamwe n'ibinini hydroxychloroquine. Abajejwe amagara y'abantu hamwe n'ishami rya ONU rijejwe amagara y'abantu kw'isi WHO/OMS bariyamiriza ivyo yavuga. Mu kwa gatatu, OMS yavuze iti: ""Urucanco ruriko ruratangwa muri Kenya, rwarihwejwe neza kandi hampande ya OMS, n'izindi nzego zijejwe amahaga y'abantu barabonye neza ko ata ngorane rufise"". Ntiyahuriza hamwe na Ekleziya Katorika ku bijanye n'umutekano w'incanco za Covid-19. Inama nkuru y'Abepiskopi Katorika muri Kenya yariyamirije ivyavugwa na Muganga Karanja ku bijanye n'izi ncanco, aho yoyo yemeza ko ""zemewe kandi zikurikije ibisabwa"". Kenya yahawe doze zirenga umuriyoni z'incanco za Covid-19 muri wa mugambi mpuzamakungu wa Covax, igice kinini cazo kikaba kimaze gutangwa. Mw'ikete yanditse ku wa 03 z'ukwa gatatu uno mwaka wa 2021, Muganga Karanja yavuze ko ""hari imiti yahawe iyindi ntumbero maze ikoreshwa mu kuvura Covid-19"", yongera ko ati ""turazi kandi ko incanco kuri iyi ndwara zidakenewe"". Yaritabiriye amakoraniro atandukanye aho yagenda yerekana ko hari ubundi buryo bwo kuyivura, harimwo ukwiyuka n'iyindi miti myinshi harimwo hydroxychloroquine na Ivermectin, imiti itaremezwa na OMS ko ishobora kuvura Covid-19. Muganga Karanja, umuhinga mu bibazo vyerekeye kwibaruka n'ibindi bibazo bishingiye ku bihimba vy'irondoka vy'abakenyezi (obstétricien/gynécologue), yapfuye ku wa kane inyuma y'indwi yari amaze mu bitaro aho yariko aravurirwa Covid-19. Imbere y'uko atandukana na Ekleziya Katorika ku bijanye n'umutekano w'urucanco rwa covid-1, Muganga Karanja yagiye yifatanya n'abarongoye amadini mu kurwanya incanco zitandukanye. Mu 2019 yafashe iya mbere mu kwiyamiriza umugambi wo gucandaga abakobwa bari mu mashure mu ntumbero yo kubakingira kanseri yo mu gitereko, akavuga ko urucanco rw'umugera Human Papilloma Virus (HPV)  rutari rukenewe kandi ko rwari kugira ingaruka mbi ""kuri abo bari bafise imibereho itabereye mu bijanye n'imibonano mpuzabitsina"". Mu 2014, ishirahamwe ryiwe ryararwanije umugambi wa reta wo gucandaga abagore mu kubakingira tetanos, avuga ko wari umugambi wo kubagira ingumba, n'aho abajejwe amagara y'abantu mu gihugu, OMS hamwe n'ishirahamwe ryitaho ibibondo kw'isi, Unicef, basiguye ko urwo rucanco ata ngorane rwari rufise. Muri ivyo bihe vyose, reta yaribandanirije n'integuro zayo, ariko abategetsi bavuze ko bahuye n'inzitizi zivuye ku makenga abanyagihugu bagize bisunze inyigisho za Muganga Karanja. Yari kandi umuntu yafata iya mbere mu kurwanya ugukorora inda, aho mu 2018 yarengutse nk'umuhinga muri sentare mu rubanza rw'aho reta yaburanywa ku ngingo yo gufuta amabwirizwa ajanye no gukoroza inda. Sentare yemeje ko ingingo ya reta yari iteye kubiri n'amategeko. N'aho ryiyamirijwe n'abatari bake mu bahinga mu vyo ubuvuzi, ishirahamwe ryiwe yyaremewe na Ekleziya Katorika, ariko kenshi yama yihutira kumenyesha ko Muganga Karanja atavuga kw'izina rya Ekleziya Katorika. Patiri Ferdinand Lugonzo, umuvugizi w'Inama y'Abepiskopi Katorika muri Kenya, yabwiye BBC ati: ""Igikorwa ca Ekleziya gishingiye ku nyifato n'ukwemera. Igikorwa c'abaganga naco gishingiye ku kungene batahura ibintu bafatiye ku buhinga bwabo. Ntabwo dutandukanye""."	https://www.bbc.com/gahuza/56954570
politics	Inama yohuje abakuru b'igihugu vy'akarere i Goma yasivye	"Ya nama yari itegekanijwe hagati y'abakuru b'ibihugu vy'akarere k'ibiyaga binini kuwa Mungu 20/09/2020 i Goma mu buseruko bwa Repubulika y'Intwaro Rusangi ya Congo yasivye. Ibi ni ivyamenyeshejwe n'ubushikiranganji bw'imigenderanire bwa Congo, ariko bukaba butamenyesha itariki iyi nama izoberako nk'uko bivugwa n'ibimenyeshamakuru vyo muri Congo. Iyi ngingo ije inyuma y'aho u Burundi bumenyeshereje ko butari kwitaba iyi nama, bukabuva ko abategetsi b'iki gihugu bafatiriwe n'ayandi mabanga y'igihugu. Ije kandi inyuma y'aho ubushikiranganji bw'imigenderanire y'u Rwanda nabwo nyene bwari bwandikiye bugenzi bwabwo bwa Congo, bubumenyesha ko bwipfuza ko inama yoba ""hakoreshejwe bwa buhinga bwa videwo kw'itariki yokwumvikanwako n'abo vyega"". Mw'itangazo yasohoye nijoro ku wa 17/09, Marie Tumba Nzeza, umushikiranganji w'imigenderanire wa Congo, amenyesha ko iyi nama izoba kw'itariki bazomenyesha, kandi ko ""izoba hakoreshejwe ubu buhinga bwa videwo kubera ikiza ca Covid-19"". Iyi nama yari yatumweko na Perezida Félix Tshisekedi ikaba yohuje abakuru b'igihugu vya Congo, u Rwanda, Uganda, Angola n'u Burundi kugira bigire hamwe ibibazo bihanze akarere. Muvyokwizwe muri iyi nama, harimwo ibibazo vy'amahoro n'umutekano mu karere k'ibiyaga binini, imigenderanire hagati y'ibihugu vyo kuri aka karere, hamwe no kunagura ibikorwa vy'ubutunzi hisunzwe utwigoro two kurwanya ca kiza karanda ca Covid-19. U Burundi bwari bwamaze kumenyesha ko budashobora kwitaba iyi nama kuri iryo genekerezo rya 20 nk'uko biri mu rwandiko Ubushikiranganji bw'imigenderanire yabwo bwarungikiye ubwa Congo. Leta y'u Burundi yipfuza ko hobanza hakaba inama yohuza abashikiranganji b'ibi bihugu bibiri, u Burundi na Congo, kugira ngo babanze baganire ku bibazo nyamukuru, harimwo umutekano ku rubibe hagati yavyo."	https://www.bbc.com/gahuza/amakuru-54205394
sports	Jurgen Klopp amenyereza Liverpool ati kwimurira CAN mu kwa mbere ni ingorane kuri twebwe	"Umumenyereza wa Liverpool, Jurgen Klopp, avuga ko ari ""akaga gakomeye"" kubona ihiganwa ry'igikombe  c'umupira w'amaguru ry imirwi nserukirabihugu ya Afrika (CAN) rya 2021 ryimuriwe mu kwa mbere. Izo nkino za CAN 2021 zimuriwe mu kwa mbere kubera ikirere ""kitoroshe"" muri Cameroun izozitunganya, bikaba vyari bitegekanijwe ko ziba mu kwa gatandatu n'ukw'indwi. Ivyo bivuga ko hari imirwi myinshi y'ibihugu vya Bulaya, harimwo n'iy'Ubwongereza, izotakaza abakinyi bakomeye mu gihe gikomeye c'amahiganwa. Kuri Klopp, umurwi wiwe Liverpool uzobura abakinyi bakomeye, aribo Sadio Mane wa Sénégal, Mohamed Salah wa Misiri hamwe na Naby Keita wa Guinée. Ati: ""Ivyo bivuga ko bizogorana cane kugira ngo dushobore kugura umukinyi wa Afrika"". ""Ibaze mu kiringo c'indwi zine zose utababona. Nk'umurwi utegerezwa kuvyitondera cane. Ivyo ari vyo vyose ku bakinyi ba Afrika si ingingo iborohereza"". Ihiganwa rya 2019 ryabereye mu Misiri ryabaye irya mbere riteguwe mu ci, inyuma y'imyaka itari mike ryari rimenyerewe rikinwa mu kwa mbere no mu kwa kabiri. Ingingo yo mu mwaka wa 2017 yo kwimurira iryo higanwa mu ci yarakiriwe neza  cane, cane cane n'imirwi mikuru mikuru yo ku mugabane wa Bulaya. Iyi ngingo yo kwimurira izo nkino mu kwa mbere itumye zitazogongana n'ihiganwa ry'igikombe c'isi rihuza imirwi itandukanye y'umupira w'amaguru rizoba mu kwa gatandatu 2021 mu Bushinwa. Ariko Liverpool iri mu mirwi ya mbere ya Premier League izotakaza abakinyi bayo rurangiranwa. Klopp yongera ati: ""Iri higanwa ndarikunda cane rwose kandi namye ndarikurikirana kuva kera. Ni ihiganwa riryoshe cane"". ""Ariko, ni ingorane ikomeye iyo riteguwe umwaka w'inkino utararangira, n'aho ari ibintu vyumvikana ko abakinyi bazokina mu gihe ciza iwabo, mu gihe iwacu ikirere kiba kitoroshe"". ""Ariko nta bushobozi dufise bwo guhindura iyo ngingo - kuko iyo tuvuze tuti 'Nta mukinyi wacu turungika', uyo mukinyi aca ahagarikwa vy'agateganyo"". Ku wa gatatu w'iyi ndwi, niho ishirahamwe ry'umupira w'amaguru rya Afrika (CAF)  ryafata ingingo yo kwimurira iryo higanwa rya CAN 2021 mu kwa mbere. Cameroun niyo yabisavye kubera ivuga ko ikirere kitazoba cifashe neza mu kwa gatandatu n'ukw'indwi. Inyuma y'inama yabaye kuri uwo munsi, icegera c'umunyamabanga mukuru wa CAF, Tony Baffoe, avuga ati: ""Tumaze kwihweza ivyashikirijwe n'abatari bake - cane cane abajejwe ikirere muri Cameroun, abamenyereza n'abakinyi - abaserukira umurwi ujejwe gutegura iryo higanwa ryemeye ivyo Cameroun yasavye"". Iryo higanwa ritegekanijwe gutangura ku wa 09 z'ukwa mbere rirangire ku wa 06 z'ukwa kabiri."	https://www.bbc.com/gahuza/amakuru-51159866
health	Ingaruka y’ibitero vy’abitwaje ibirwanisho kuri Ebola muri Kongo	"Imirwi y'abaganga bariko barafasha guhangana n'ikiza ca Ebola muri Republika y'Intwaro Rusangi ya Kongo bavuga ko utwigoro twabo tuburizwamwo n'ibitero bikorwa ku bakozi babo. Umugera w'iyo ndwara uriziziye intara zo mu buseruko bw'ico gihugu za Kivu y'Uburaruko hamwe na Ituri, uturere twiganjemwo imirwi yitwaje ibirwanisho. Ishirahamwe Médecins Sans Frontières (MSF) rivuga riti: ""Nta cizere ko ukutizerwa be n'ibitero bikorwa ku bigo bijejwe kurwanya Ebola biriko birahagarara"". Ishirahamwe rijejwe amagara y'abantu kw'isi, OMS, rirakurikirana ibitero bikorwa ku bajejwe amagara y'abantu n'ibigo vy'ubuvuzi. Uno mwaka wa 2019, muri ico gihugu ca Kongo niho habaye ibitero vyinshi gusumba, aho bimaze gushika ku 174, mu gihe mu gihugu ca Afghanistani ivyo bitero vyabaye 41, nayo muri Syria haba 35. Muri ivyo bitero, hariho ibikorwa ku bigo vy'ubuvuzi/amavuriro, ku bakozi, ku barwaye hamwe no ku miduga ikoreshwa muri ico gikorwa. OMS ivuga ko abantu batanu bamaze kwicwa uno mwaka, abandi 51 barakomeretswa. Muri ivyo bikorwa vy'iterabwoba n'ivyo bitero, abakozi baterwa amabuye, mu gihe ibigo vy'ubuvuzi navyo biterwa n'abitwaje ibirwanisho bakongera bakanabiturira. Biribonekeza ko abanyagihugu batizeye abakozi b'abanyamahanga hamwe n'ivyo babwirwa ku vyerekeye iki kiza ca Ebola. Icigwa casohotse mu mwaka wa 2018 mu kinyamakuru c'ubuvuzi, Lancet, cerekana ko ""amakuru atari yo yakwiragijwe"" ku vyerekeye ikiza ca Ebola mu ntara ya Kivu y'Uburaruko. Ica kane c'ababajijwe muri ico cigwa bavuga ko Ebola itabaho, abenshi muri bo bakavuga ko ikiza ca Ebola cakozwe ku nyungu z'amahera canke kugira ngo bahungabanye ako karere. Mu ntara ya Kivu y'Uburaruko, umurwi witwaje ibirwanisho witwa Mai-Mai, niwo wakoze ibitero ku bigo n'abakozi bajejwe ubuvuzi. Hari uwundi murwi urwanya ubutegetsi bwa Uganda usanzwe ukorera mu gihugu ca Kongo, Allied Defence Forces (ADF), nawo nyene ukaba wagirizwa gutera ibigo bijejwe ubuvuzi. Hampande y'iyo mirwi, hariho n'iyindi itazwi ikora ibitero ku bigo bijejwe ubuvuzi. Hari ikindi kintu kidasanzwe giherutse gushika mu kwezi guheze ka gatanu, aho abo mu muryango wari wapfishije umuntu basimbiye ku baganga bari baherekeje uwo muryango mu bikorwa vyo gushingura uwabo yari yasandavye. Amashirahamwe mpuzamakungu ajejwe ubutabazi avuga ko abanyagihugu banse kuyizera. Umukuru w'ishirahamwe MSF, Meinie Nicolai , avuga ati: ""Ico tuzi ni uko abariko bafasha kurwanya Ebola - MSF  irimwo - batizewe n'abanyagihugu batari bake"". MSF ivuga ko mu gihe ibihuha n'ibinyoma arivyo bikwiragizwa, abantu bafise kugira amakenga ku twigoro two kurwanya uwo mugera."	https://www.bbc.com/gahuza/amakuru-48815914
sports	Ronald Koeman: Barcelona yirukanye umumenyereza mukuru inyuma yo gutsindwa na Rayo Vallecano	"Ronald Koeman yirukanywe mu kazi nk'umumenyereza mukuru wa Barcelone inyuma y'amezi 14 i Nou Camp. Barca ifise amanota 15 yonyene mu nkino 10 mw'ihiganwa rya La Liga kandi imaze gutsindwa kabiri mu nkino zo gukuranamwo muri  uyu mwaka w'inkino (saison) wa Champion's League Ku rutonde iri mu kibanza c'icenda,  ikaba irushwa amanota atandatu na zibiri zirongoye urwo rutonde inyuma yo gutsindwa na Rayo Vellecano  ku wa gatatu. Ryabaye irya gatatu Barca itsindwa mu nkino  zine za vuba kandi  vyabaye ku  wa mungu naho yari yatsinzwe muri  Clasico na Real Madrid. Mw'itangazo, uwo mugwi wo muri Espagne wavuze uti: ""Umukuru w'umugwi,  Joan Laporta, yamumenyesheje [Koeman] iyo ngingo inyuma yo gutsindwa na Rayo Vallecano. ""Ronald Koeman aja gusezera abakinyi kuri uyu wa kane."" Uwo munya-Hollande w'imyaka 58, yakiniye igihugu, Everton na Southampton, , we na Barca ntibarenze ikibanza ca gatatu muri La Liga muri saison iheruka. Ibibazo  vy'amafaranga muri Barca navyo ntaco vyafashije Koeman, vyatumye  Lionel Messi  ava  muri uwo mugwi  akaja muri Paris St-Germain mu kwezi  kw'umunani. Barcelone  ntiyashoboye kugura umukinyi n'umwe mushasha mu ci riheze,  Memphis Depay, Sergio Aguero na Eric Garcia  bakaba baje bataguzwe nawe rutahizamu Luuk de Jong aza nk'intizo avuye muri  Seville. Bamaze gutsindwa ku wa gatatu, Koeman yavuze ati: ""Ibi bivuze ko tudahagaze neza"". ""Umugwi nta reme ugira mu bakinyi, waratakaje abakinyi bakomeye, biri n'ico vyerekana. Iyindi migwi yagiye iriyubaka gusumba, twebwe si uko vyagenze, n'ivyo biri n'ico vyerekana."" Xavi, yabaye rurangiranwa muri uwo mugwi ubu akaba ari umumenyereza wa Al Sadd yo muri Qatar, ari mu bafise amahirwe menshi yo gusubirira Koeman. N'ubwa mbere kuva mu kwezi kw'icenda mu 1987 Barca itsindirwa hanze gatatu yikurikiranya kandi itinjije - igihe vyashika bikaba vyari vyatumye umumenyereza w'umwongereza Terry Venables  yirukanwa. Koeman yaratahukanye igikombe ca Copa del Rey mu mwaka wiwe wa mbere ariko Barca yahejeje ari iya gatatu muri La Liga n'amanota ya mbere make kuva mu 2008. Uwo yahora akinira Hollande mu kibanza c'inyuma hagati yakiniye Barca hagati ya 1989 na 1995, ayifasha gutsindira ibikombe bine vy'ihiganwa ryo muri Espagne hanyuma yinjiza igitsinfo cahaye intsinzi uwo mugwi mu gikombe ca Coupe d'Europe co mu 1992. Yagarukanywe muri uwo mugwi mu kwezi kw'umunani mu 2020 nk'umumenyereza mukuru n'uwahoze ari umukuru wawo  Josep Maria Bartomeu. Ariko umukuru mushasha  Laporta, yaravuze kenshi ko uwo mugabo atariwe yamushizeho. Abo bagabo ntibabanye neza, gushika aho mu kwezi kw'icenda Koeman asohora itangazo avuga ko yohabwa umwanya wo gusubira kwubaka umugwi inyuma yo gutakaza Messi na mugenzi w'imbere  Antoine Griezmann mu ci. Inyuma yo gutsindwa  na Real Madrid ku wa mungu, imodoka ya Koeman yarakikujwe na bamwe mu bafana ba Barcelone,  Koeman mu nyuma akaba yabise ""abantu batarezwe "" Ni iki kitagenze neza muri  Barcelona? Kimwe mu bikorwa vya Koeman nk'umumenyereza kwabaye   guhamagara kuri terefone  Luis Suarez bitarengeje ama sekunda 40 aho yabwira uwo mukinyi w'imbere aturuka muri Uruguay ko atagikenewe afise umwidegemvyo wo kuva muri uwo mugwi. Iyo ngingo yari yafashwe n'uburongozi bw'umugwi kandi ubu birazwi ko vyavuye ku bibazo vy'amafaranga vyatumye bikura umukinyi w'imbere yari yatsinze ibitsindo 21 ku ncuro 29 yatanguye mu rukino muri saison yaheruka. Barca yaciye itangura gutakaza inguvu kuva ku mugwi wahora uhiganwa mu ya mbere i Buraya gushika aho bitaworohera kuronka ikibanza muri Champions League. Kuva ku murongo w'imbere ugizwe na Messi, Suarez na  Griezmann ukaja k'uwugizwe na  Depay, De Jong n'uwuriko arasaza Aguero vyerekana muri make akazi katoroshe  Koeman yari afise, kandi n'uwugiye kumusubirira niko kamurindiriye."	https://www.bbc.com/gahuza/amakuru-59073696
entertainment	Big Fizzo yoba yariganye indirimbo ya Diamond Platnumz?	"Umuririmvyi rurangiranwa mu Burundi, Desire Mugani, azwi cane kw'izina rya Big Fizzo, avuga ko atiganye indirimbo ikunzwe cane ya Diamond Platnumz wo muri Tanzania. Big Fizzo yatanguye kumenyekana mu Burundi mu myaka 1996 aho yaririmba mu mugwi wavuza injana ya rap witwa N***a Soul. Ico gihe, naho igihugu cari mu bibazo bitoroshe vy'intambara, ari mu baririmvyi bake baremesha ibiteramo bihimbaye mu Burundi. Nyuma y'imyaka irenga mirongo ibiri ari muri uyu mwuga, Fizzo aracari ku rwego rwo hejuru mu muziki ndundi uvuzwa henshi wokwita pop music mu Congereza. Indirimbo ziwe zigezweho ubu nka Konzi, You na Sugua, zirirwa zisamirana ku maradiyo mu Burundi n'ahandi, mu butambiro eka mbere no ku mbuga nka Youtube, aho usanga zinaherekejwe n'amasanamu ahinguye bigezweho. Ariko bamwe mu bakunzi b'umuziki hamwe n'ababikurikiranira hafi, batanguye kwibaza niba Big Fizzo atoba ariko arafata inzira ya hafi mu kwandika indirimbo ziwe. Indirimbo Tetema y'umuririmvyi Diamond Platnumz yaririmbanye na Rayvanny imaze kurabwa kuri Youtube inshuro zirenga imiriyoni 27, kuri ubu ikaba iri mu zirabwa cane z'uwo munyamuzika. Uyumvirije ugaca unumviriza Sugua ya Big Fizzo yaririmbanye na Elly's Boy, Double Jay na Kirikou A-Kili bo mu kigo c'umukizi Bantubwoy, ntiwogenda udakozweko n'ugusa kwazo. Uhereye ku mudiho, ku ntambo co kimwe na hamwe hamwe mu majambo, ufise ugutwi kw'umuziki urashobora kwumva ko harimwo ibija gusa. BBC Gahuza yashatse kumenya ico uwo muririmvyi avuga kuri ukwo gusa kw'izo ndirimbo, ica ivugana nawe aho asanzwe ari mu gihugu c'Ubutariyano. Big Fizzo yatanguye ahakana ko ata ntumbero n'imwe yigeze agira yo kwigana iyo ndirimbo Tetema ya Diamond Platnumz. Yagize ati: ""Abantu bavuga ivyo amatwi yabo agomba kuba atumva neza. Ntushobora kuvuga ko indirimbo zisa kubera ko gusa zifise umudiho umwe. ""None duce tuvuga ko zouk zose zisa? Canke ko reggae zose zisa? Ku ntambo naho, imiziki myinshi abantu batamba bimwe, none ni kangahe batamba ndombolo mu miziki yo muri Kongo?"" Fizzo kandi abandanya avuga ko mu ndirimbo nyinshi abantu bandika bimwe, gusa bigatandukanywa n'umudiho w'indirimbo canke injana. Ati: ""None nk'ubu noreka kuririmba ngira nti 'ndagukunda' kuko hari uwundi yabivuze? Ivyo ntibishoboka. Amajambo ategerezwa gusa, ariko uburyo tubiririmba nibwo buzana ubudasa"". Iyindi ndirimbo bivugwa ko Big Fizzo yiganye ni indirimo You, aririmba asa n'uwiyama abamuzanako ingorane mu buryo butandukanye. Iyi ndirimbo nayo uyumvirije, hanyuma ugaca wumviriza indirimbo yitwa F*** You y'umuririmvyi Kizz Daniel wo muri Nigeria, uca umengo hahindutse ururimi n'umurindi gusa. Fizzo yagize ati: ""Kuri iyi ndirimbo yoyo sinobesha, kuko Kizz Daniel yampaye 'inspiration'. Harimwo vyinshi bisa muri izo ndirimbo zibiri. Wumvirije nko ku gitari hoho uravyumva."" Big Fizzo yabandanije avuga ko ari ibintu bisanzwe kwisunga abandi baririmvyi, mu gihe ugerageje ukazanamwo umwihariko wawe. Abaririmvyi basubiramwo indirimbo z'abandi canke bifashisha bimwe mu biri mu ndirimbo z'abandi bariho, kandi si ibintu vya vuba eka mbere na barurangiranwa mu muzi barabikoze. Aha twotanga nk'akarorero ka Michael Jackson ku ndirimbo ya Manu Dibango yitwa Soul Makossa. Umuhisi Michael Jackson yafashe amajambo ""ma-mako, ma-ma-sa, mako-mako ssa"", ari mu iyo ndirimbo, ayakoresha mu ndirimbo yiwe ""Wanna be starting something"". Michael Jackson yaremeye ko yitije ayo majambo ayashira mu ndirimbo yiwe, aca yemera kuriha amahera Dibambo bitarinze guca muri sentare. Mu mwaka uheze, vyaramenyekanye ko hatanguye urubanza rwarezwemwo Ed Sheeran ku ndirimbo yiwe ""Thinking Out Loud"", urubanza rukibandanya. Umuryango wa Ed Townsend, yandikiye hamwe na Marvin Gay indirimbo rurangiranwa ""Let's Get it On"", wareze Ed Sheeran kwigana iyo ndirimbo ntegerwa yo mu 1973. Gutera imbere kw'ikintu ico ari co cose kuvana n'ubwira abagikora bagishiramwo hamwe n'umwihariko gifise mu kwitandukanya n'ibindi bikorerwa ahandi. Mu gihe vyotangura kwibazwa ko abaririmvyi mu Burundi atakindi bakora atari gukoporora indirimbo z'abandi, kazoza k'umuziki wo mu Burundi koba kageramiwe. Vyoba ari ibintu bitangaje kuko u Burundi bwamye bufise abaririmvyi bandika indirimbo nziza zibereye ugutwi nka ba Canco Amisi, Christophe Matata, Africa Nova, Kidumu eka mbere na Big Fizzo. Mu gutera imbere kw'umuziki ni ngombwa ko urwaruka rugitangura kwumva imuziki mu gihugu kinaka, rwumvishwa umuziki wihariye wo muri ico gihugu. Iki ni igikorwa cega abanyamuziki bo nyene, ariko cane cane amaradiyo ategura ibiganiro vy'urwaruka harimwo umuziki."	https://www.bbc.com/gahuza/amakuru-49568177
entertainment	R﻿eta y'Uburundi iragabisha abatimbo bari muri Nyege Nyege	"Ubushikiranganji bw’Uburundi bujejwe Afrika y’Ubuseruko, Urwaruka, inkino n’imico kama ""buriyamiriza ikoreshwa nabi ry’ingoma z’Uburundi"" mw’isabukuru Nyege Nyege ririko ribera muri Uganda. Amasanamu y’abavuzi b’ingoma z’Uburundi bambaye umwambaro w’ibendera ry’Uburundi bariko baravuza ingomba muri iri sabukuru yarakwiragijwe cane ku mbuga hwaniro. Ubu bushikiranganji bushira ku rubuga rwa Twitter amasanamu yerekana abagore bariko batamba, bavuza n’ingoma z’Uburundi mu buryo butamenyerewe mu bijanye n’umurisho w’ingoma z’Uburundi. Isabukuru ry’indirimbo n'intambo, Nyege Nyege, ririko ribera mu gisagara ca Jinja mu buseruko bwa Kampala muri Uganda kuva ku wa 16 z’uku kw’icenda, inyuma y’aho reta y’iki gihugu itangiye uruhusha ko rishobora kuba habanje kuba impari. Isoko ryo muri ubwo bushikiranganji ryabwiye BBC ko umurwi w’aba batimbo bari muri iyi sabukuru batazwi na reta y’Uburundi kandi ko atari yo yabarungitse. Buciye ku rubuga rwabwo rwa Twitter, ubu bushikiranganji bumenyesha ko budashobora “kwihanganira umuntu uwo ari we wese acafuza imico n’akaranga vy’Uburundi”. Bwandika buti: “Uburundi burazi ko ingoma z’Uburundi ziriko zirakoreshwa nabi mw’isabukuru Nyege Nyene 2022 muri Uganda”. Ingoma z’Uburundi zanditswe mu murage ndangakaranga mw’ishirahamwe UNESCO kuva mu 2014, kandi ubu bushikiranganji buvuga ko kuzikoresha binyuranyije n’amategeko bihanwa. Si bwo bwa mbere reta y’Uburundi yiyamiriza abavuza ingoma z’Uburundi reta itabitangiye uruhusha, cane cane abarundi b’impunzi ziba hanze. Mu 2019, reta y’Uburundi yamenyesheje ko hari abantu bashatse kwiba no kwiyitirira umurisho w’ingoma z’Uburundi mw’ihiganwa ""East Africa's Got Talent"" ryariko ribera i Nairobi. Ni inyuma y’aho umurwi witwa Himbaza Club wari ugizwe ahanini n’abarundi b’impunzi baba mu Rwanda witabiriye iri higanwa wambaye impuzu reta y’Uburundi ivuga ko zitemewe mu kuvuza ingoma."	https://www.bbc.com/gahuza/articles/c728kmy2x6eo
health	Coronavirus: Umunyeshure w’umunyakameruni asigura ingene yakize uwo mugera	"Igihe Kem Senou Pavel Daryl, umunyeshure w'umunyakameruni w'imyaka 21, afatwa n'umugera wa coronavirus, nta ciyumviro c'ukuva mu Bushinwa camujemwo, n'aho yari kuba abifitiye ubushobozi. Ari mu cumba ciwe kw'ishure aho amaze iminsi 14 aba ukwiwe wenyene mu gisagara ca Jingzhou mu Bushinwa, yagize ati: ""Uko vyongendera kwose, sinshaka gutwara ubu bugesera muri Afrika"". Igihe yatangura kurwara, yaciye yibuka amagorwa yabonye akiri umwana igiye yafatwa na malaria. Yatinya ko ibintu vyoyangara. Ati: ""Igihe nariko nja kwa muganga ubwa mbere, nabona urupfu imbere yanje nkaguma niyumvira ingene vyari kungendera"". Mu kiringo c'iminsi 13, yagumye mu cumba ca wenyene kw'ivuriro ryo mu karere abamwo mu Bushinwa. Yahawe imiti ya antibiotiques hamwe n'iyindi miti  iri mu bwoko bw'iyisanzwe ihabwa abarwaye umugera wa SIDA. Inyuma y'indwi zibiri afata iyo miti, yaciye atangura kwerekana ibimenyetso vy'uko yariko aratora mitende. Ibipimo vyerekana ko ata ndwara arwaye. Yabaye umunyafrika wa mbere yamenyekanye ko yanduye uwo mugera ruhonyanganda, aca aba n'uwa mbere ayikize. Mirisi nico gihugu ca mbere ku mugabane wa Afrika catangaje ko hari umunyagihugu wayo yawanduye. Abahinga muvyo ubuvuzi baragabisha ko mu bihugu bisanzwe bitifashe neza mu vyerekeye ubuvuzi vyogorana cane kugira ngo bihangane n'uwo mugera umaze guhitana abantu barenga 1600, abandi nabo barenga 68.000 bakaba barawanduye, abenshi bakaba bari mu Bushinwa. Senoua ati: ""Si nshaka gutaha ntahejeje amashure yanje. Sinibaza ko bikenewe ko nsubira mu gihugu kuko amafaranga yose nakoresheje mu kwivuza yarishwe na leta y'Ubushinwa. Kuva mu kwa mbere, ibihugu bitari bike kw'isi, birongowe na Leta Zunze Ubumwe za Amerika, vyatanguye gutahukana abanyagihugu bavyo bibakura mu gisagara ca Wuhan no mu micungararo yaco. Ariko abanyeshure, abakozi n'imiryango y'abanyafrika ibihumbi n'ibihumbi, baracari mu kangaratete mu ntara ya Hubei aho iyo ndwara yatanguriye, bamwe bakabona ko ibihugu vyabo vyari bikwiye kubagarukirako. Tisiliyani Salima, umunyeshure yiga ivy'ubuvuzi akaba anarongoye ishirahamwe ry'abanyeshure bakomoka muri Zambia ati: ""Turi abana ba Afrika ariko Afrika nta shaka ifise ryo kudutabara iyo tuyikeneye"". Uyo mwigeme Salima amaze hafi ikiringo c'ukwezi yiyugaraniye mu cumba ca wenyene. Uyo mwigeme amaze guta icizere. Umwanya wose awumara aryamye arondera amakuru ajanye n'ico kiza mu Bushinwa ku mbuga ngurukanabumenyi. Yicwa n'agahinda ariko abona ingene abanyeshure bagenziwe bo mu bindi bihugu bariko bahungishwa bavanwa mu gisagara ca Wuhan mu gihe bagenziwe bava mu gihugu kimwe batawe nk'akanuka. Umwe mu banyeshure atashatse ko izina ryiwe rimenyekana avuga ati: ""Ibihugu hafi vyose vya Afrika yo munsi y'ubugaragwa bwa Sahara bafise ingorane nk'iyo"". ""Ibihugu vya Afrika, haba mu ntamatama canke ku mugaragaro, vyivugira ko Ubushinwa bushobora gufata ibintu mu minwe. Ariko ibintu biracagoranye. Iyo wumvirije abategetsi bakubwira ko badashaka gushavuza Ubushinwa."" Ku wa 30 z'ukwa mbere, ishirahamwe ry'abanyakameruni  ryarandikiye umukuru w'igihugu cabo risaba ko leta yohungisha abantu bayo bari mu kangaratete muri ico gisagara kigeramiwe n'uwo mugera. Dr Pisso Scott Nseke, umwe mu barongoye abandi muri Wuhan, avuga ko  abanyakameruni bamaze indwi zitari nke bakirindiriye inyishu. Hagati aho, yemeza ko bose batumva kumwe ibijanye n'uko bohungishwa, ariko ko bababajwe n'ingene leta yabo ata na kimwe iriko irabafasha. Muri kuno kwezi kwa kabiri, ibihugu vya Mirisi, Algeria, Iles Maurice, Maroc n'amazinga ya Seychelles  vyarakuye abanyagihugu bavyo mu ntara ya Hubei. Hari ibindi bihugu nka Ghana na Kenya biriko vyihweza ingene vyohungisha abanyagihugu bavyo. Abanyafrika benshi bafitiye ishavu amaleta y'ibihugu vyabo babona ko yabahevye, bamwe bagasaba ko ibihugu vyose vya Afrika vyokwigira hamwe ingene vyofasha abanyafrika bari mu Bushinwa. Kuri Senoua wewe, nta mugambi afise wo gusubira muri Cameroun, akabona ko gusubira mu gihugu ashobora gusanga agiye atwaye uwo mugera."	https://www.bbc.com/gahuza/51528291
politics	Ukraine: Abahinga ba Irani mu vya drone ‘ku rubuga’ muri Crimea – niko US ivuga	"N﻿a George Wright George Wright Iran yarungitse abahinga ba gisirikare mu karere ka Crimée/Crimea kari mu minwe y’Uburusiya mu ntumbero yo gufasha kurungika za ndege zitagira abadereva, drones, mu bitero kuri Ukraine, nk’uko bivugwa na Maison Blanche/White House. Umuvugizi wa Amerika avuga ko aba ari abigisha n’abafasha mu vyo ubuhinga. Ku wa mbere, umugwa mukuru wa Ukraine, Kyiv, waratewe na drones “z’ubwiyahuzi” zarungitswe n’Uburusiya ariko zizwi ko zikorwa na Irani. Ubwongereza bwatangaje ibihano ku makompanyi n’abantu bafise uruhara mu gutanga izi drones. Umuvugizi w’igisata kijejwe umutekano w’igihugu muri Maison Blanche, John Kirby, yabwiye abanyamakuru ati: ""Turabona ko abasirikare ba Irani bari ku rubuga muri Crimée kandi ko bafasha Uburusiya muri ivyo bikorwa"". Avuga ko “igitigiri gito”c’abanya-Irani bafasha mu vyo ubuhinga, Abarusiya nabo bagatwara izi ndege zitagira abadereva muri Ukraine. Kirby ati: ""Tehran ubu ifisemwo uruhara mu kuba iri ku rubuga be no mu gutanga ibirwanisho bigira ingaruka mbi ku basivire no ku bigo vya gisivire muri Ukraine”. Avuga kandi ko Amerika “izokoresha uburyo bwose” mu “gushira ahabona, kuzibira no guhangana n’ibikorwa vya Irani vyo gutanga ibi birwanisho birwanya abanyagihugu ba Ukraine”. Ukraine yabonye ko izi drones – canke indege zitagira abadereva (UAVs) – zakoreshejwe ku wa mbere, ko ari ibirwanisho vya Irani vyo mu bwoko bwa Shahed-136. Zizwi ko ari iz’ “ubwiyahuzi” kuko zisambuka iyo zikoze igitero – zikaba zitiriwe ba badereva b’indege b’Abayapani bakoze ibikorwa vy’ubwiyahuzi mu ntambara ya kabiri y’isi yose. Uburusiya bwakoresheje izi drones n’ibisasu vya misire mu gutera ibibanza bikomakomeye muri Ukraine mu misi iheze, busambura hafi ica gatatu c’amasoko ntanganguvu kuva ku wa mbere w’indwi iheze. Ibi vyatumye muri Ukraine, ku ncuro ya mbere, haba amabwirizwa asaba abanyagihugu gukoresha umuyagankuba muke ejo ku wa kane. Ubwongereza bwatangaje ibihano ku bajenerali batatu ba Irani hamwe n’uruganda ruhingura ibirwanisho kubera izi drones za Irani zakoreshejwe n’Uburusiya mu gutera Ukraine. Umunyamabanga w’Ubwongereza ajejwe imigenderanire James Cleverly  yagirije abo bafatiwe ibihano “gukokeza intambara” no kwikika inyuma y’ibitero “vy’agahomerabunwa” vya Moscou. Muri abo bafatiwe ibihano harimwo umukuru w’igisirikare ca Irani Jenerali-Majoro Mohammad Hossein Bagheri, hamwe kandi n’uruganda ruhingura drone ruzwi nka Shahed Aviation Industries. Hagati aho, Perezida Volodymyr Zelensky wa Ukraine yagirije Moscou gutega ibibombe ku rugomero rukomeye mu bumanuko bwa Ukraine. Mu gihe urugomero rw’umuyagankuba rwa Kakhovka rwokwononekara cane, ibisagara 80 bishobora guterwa n’imyizurira, mbere n’ikigo ca nikleyeri ca Zaporizhzhia kikabura amazi yo guhoza, nk’uko Zelensky abivuga. Bishobora kandi gutuma ubumanuko bwose bwa Ukraine, harimwo na Crimea, bubura amazi. Ku wa gatatu, umurwi w’abahinga wo ku kigo cigisha ibijanye n’intambara, Institute for the Study of War, bavuze ko Moscou ishobora kuba iriko irategura igitero kuri uru rugomero igaca icegeka kuri Ukraine, yizeye ko umwuzurira wokwaduka woha akaryo keza ingabo z’Uburusiya ko kuva mu turere tw’intara ya Kherson ata nkomanzi. Uru rugomero rupima ibirometero 70 rukaba ruri mu buraruko bushira ubuseruko bwa Kherson. Uburusiya buriko burahungisha abasivire bubakura mu turere twa Kherson bugenzura, mu gihe bwiteze igitero gikomeye ca Ukraine mu ntumbero yo kwisubiza iki gisagara."	https://www.bbc.com/gahuza/articles/crgxznvjlmzo
politics	Ukraine: Perezida Zelensky yagize isanganya ry’imodoka ariko ‘ntiyakomeretse cane’	"Perezida Volodymyr Zelensky wa Ukraine yagize isanganya ry’imodoka nk’uko umuvugizi wiwe abitangaza. Imodoka yunguruza abantu yagonganye n’imodoka y’umukuru w’igihugu n’iz’abamugendanira ku mugwa mukuru Kyiv, nk’uko Sergii Nykyforov yabitangaje mw’itangazo rito. Ati: ""Umukuru w’igihugu yapimwe n’umuganga, ntiyakomeretse cane”. Umushoferi w’iyo modoka yagonganye n’iy’umukuru w’igihugu yaciye avurirwa aho nyene hanyuma aca arunguruzwa na rusehabaniha. Nykyforov avuga ko inyamiramabi ziriko zirakora amatohoza ku bintu vyose bijanye n’iri sanganya. Nta zindi nsiguro yatanze. Ibi bibaye inyuma y’aho Perezida Zelensky, ubu afise imyaka 44, yari yagendeye igisagara giherutse kubohozwa ca Izyum, ikirindiro gikomeye co gushikana uburyo ku ngabo  kiri mu buraruko bushira ubuseruko bwa Ukraine, ejo ku wa gatatu. Yashimiye ingabo zagize uruhara muri iki gitero co kwivuna Abarusiya banyaze ubutaka bwabo, mbere anahagarikira iduzwa ry’ibendera. Mu misi iheze, igisirikare ca Ukraine catangaje ko cabohoje uturere tw’ubutaka bwanyazwe, maze ingabo z’Uburusiya zisubira inyuma."	https://www.bbc.com/gahuza/articles/c0j1p15pn7go
politics	DRC: Intara za Kivu ya Ruguru na Ituri ubu ziragoswe	Reta ya Repubulika y'Intwaro Rusangi ya Congo itangaza ko intara za Kivu ya Ruguru na Ituri mu buseruko bw'ico gihugu ubu zigoswe. Iyi ngingo ifashwe biturutse ku bwicanyi bubandanya bwiyongera muri izi ntara zibiri bukorwa n'inyeshamba zirwanya ubutegetsi bw'igihugu bibanyi hamwe n'izirwanya ico gihugu nyene, ziyogoza ako karere. Icegera c'umushikiranganji wa mbere akaba n'umushikiranganji w'intwaro yo hagati mu gihugu, Daniel Aselo Okito, yabwiye abanyamakuru ko iyi ngingo ifise intumbero yo kugarukana umutekano muri ako karere. Avuga kandi ko yafashwe n'umukuru w'ico gihugu, Felix Tshisekedi, mu nama yari ahejeje gukorana n'Inama nkuru ijejwe kwivuna umwansi nijoro ku wa gatanu. Hari hajejeje kandi kuba inama ya mbere y'abashikiranganji  iherutse kwemezwa n'inama nshingamateka ku wa mbere uheze. Itangazo ry'ibiro vy'umukuru w'ico gihugu rivuga ko mu masaha ari imbere kuri uyu wa gatandatu umukuru w'igihugu aza gusohora itegeko bwirizwa risigura neza iyi ngingo. Muri DR Congo, ibitigiri bifiswe n'ishami rya ONU ryitaho impunzi kw'isi, UNHCR, vyerekana ko abantu imiriyoni 5.2 bataye izabo bagahungira hagati mu gihugu, igitigiri ca mbere kinini muri Afrika, kikongera kikaza ubwa kabiri kw'isi yose.	https://www.bbc.com/gahuza/amakuru-56954571
religion	Sharia: kubera iki iri tegeko rya Islam ribuza umuzik? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia. Muri iri tegeko, hari vyinshi bibujijwe, kimwe muri vyo ni  umuziki. Mu ndwi iheze, umuvugizi w’aba Taliban Zabihulah Mujahid yabwiye ikinyamakuru New York Times ko umuziki ubujijwe mw’idini rya Islam. Mu gihe c’ubutegetsi  bw'aba Talibani mu myaka ya 1990, umuziki hafi ya wose, televiziyo n'amazu ya sinema vyari bibujijwe kandi kubirengako vyashoboraga kugira ingaruka zikomeye. Iri tegeko Sharia ririmwo ibifatwa nk’indenzarugero. BBC yashatse kumenya ico iri tegeko rivuga n’uko Islam ifata umuziki muri rusangi, ikaba yavuganye na Haruna Nkunduwiga yigeze kurongora umuryango w’aba-Islam mu Burundi. Haruna Nkunduwiga avuga ko iri tegeko ari itegeko ngenderwako rikunze gukurikizwa mu bihugu vya Islam, ariko ridakoreshwa mu bindi bihugu nk’Uburundi kubera Islam iri kumwe n’ayandi madini. Fyonda aho hejuru wumvirize ingene Haruna Nkunduwiga avuga.	https://www.bbc.com/gahuza/amakuru-58405363
business	FAO: Ata mafaranga abonetse indege zo kurwanya inzige zirahagarara	"Ishami rya ONU rikurikirana uburimyi n'ivyo kurya kw'isi FAO riragabisha ko indege zaryo zose zafasha mu kurwanya inzige zongeye gutera muri Afrika y'ubuseruko zishobora kudasubira gukora hamwe ritoronka amafaranga angana na miriyoni 38 z'ama dolari ($38 million). Izo nzige zitema zigatongora imirima zongeye gutera muri Ethiopia, Kenya na Somalia aho zigeramiye imibereho y'abarimyi n'abarozi basanzwe bahanzwe n'ingaruka z'izikiza ca Covid-19 n'imyuzure muri ako karere. Ku mwihwezo wa vuba, FAO isanga izo nzige zimaze gutera mu ntara 11  muri Kenya kandi ko ziriko zitera zija mu ntara zo kw'ibahari z'ico gihugu hamwe no muri Tanzania. Zimaze kwonona kandi imirima muri Ethiopia na Somalia uyu mwaka. Ribaye irya  gatatu  muri aka karere hatera inzige mu kiringo c'umwaka umwe. Inzige zateye: Aho ziva, ibyo zangiza, uko zirwanywa...ibyo ukeneye kumenya Icyorezo cy'inzige cyageze muri Uganda na Tanzania FAO iragabisha ko hagiye kuba ikindi gitero c'inzige Izo nzige nshasha zafashijwe gushwara akarere n'igihuhusi Gati  catumye mu minsi mike hagwa imvura ingana n'iyoguye mu kiringo c'imyaka ibiri. Vyatumye inzige zoroherwa mu kugwirirana. Umuhuzabikorwa w'ibikorwa vyihuta muri FAO muri Somalia, Ezana Kassa, avuga ati: ""Ingaruka n'uko uburimyi n'ubworozi bihungabana cane mu gihugu kidasanganywe amaragamo mu vyerekeye ivyo kurya'' Iryo shami rya ONU rivuga ko gupompa imiti mu kirere no hasi , vyakozwe kuva izo nzige ziteye ubwa mbere mu kwezi kwa mbere mu 2020, vyari vyatumye hakizwa ibitegwa n'ibitungwa biciye amafaranga aharugwa muri miriyaridi 1.2 z'ama dolari. ""Aho inzige zaheruka gutera ku rugero rusa n'uru rw'ubu, mu karere ka Sahel, vyasavye imyaka ibiri n'amafaranga arenga miriyoni 500 z'ama dolari kugira zishobore gutuzwa. Iki gitero kirakomeye gusumba, ariko ibihugu vy'a Afrika y'ubuseruko bisa n'ibizogitsinda-gusa ni bitange amafaranga y'igitoro kugira indege zigume zikora'',  bivugwa n'icegera c'umuyobozi mukuru wa FAO Laurent Thomas."	https://www.bbc.com/gahuza/amakuru-55811058
politics	Trump aranegura uwuserukira Ubwongereza ku butumwa bw'ibanga bwagiye ahabona	"Perezida Donald Trump wa Leta Zunze Ubumwe za Amerika, aranegura uwuserukira Ubwongereza muri ico gihugu yavuze mu butumwa bwa email ko ubutegetsi bwiwe ""ataco bushoboye"". Bwana Trump avuga ati: ""Jewe nokubwira ko uwuserukira Ubwongereza atakoreye igihugu ciwe neza"". Ubwo butumwa bwa Sir Kim Darroch yanditse kuri email  bwavuga ko abagize ibiro vy'umukuru w'igihugu vya Amerika (Maison Blanche) kuri Trump ""ataco bashoboye"" kandi ko ""batumvikana"". Umunyamabanga ajejwe ubudandaji, Liam Fox, yabwiye BBC ko kubona ubwo butumwa bumenyekana ari ""ubumenyi buke, ingeso y'ukumena amabanga y'akazi kandi ari ukudakunda igihugu"". Yavuze ko uwo ari we wese yashize ahabona izo emails yari afise ""intumbero mbi"" y'ugusambura imigenderanire mu vyo umutekano hagati ya Amerika n'Ubwongereza. Yavuze ati: "" Ndizeye ko mu gihe twomenya uwabikoze, twokoresha inguvu zose tukamushira ku murongo, bibaye ngombwa n'amategeko akajamwo"". Ubunyamabanga bujejwe imigenderanire buriko burakora amatohoza kugira bumenye ingene ubwo butumwa bwashikiriye ikinyamakuru Daily Mail co mu Bwongereza ejo ku wa Mungu. Ku ruhande rwiwe, Bwana Trump yabwiye abanyamakuru i New Jersey ati: ""Twebwe si ukuvuga ngo turashima cane rwose urya muntu, kandi yarakoreye nabi Ubwongereza"". ""Rero ndashobora kumutahura kandi ndafise n'ivyo nomuvugako, ariko ntaco bimbwiye"". Muri ubwo butumwa bwari ibanga ariko bugashirwa ahabona, Sir Kim yanditse ati: ""Mu vy'ukuri nta cizere dufise ko ubu butegetsi buzoshika aho buja ku murongo; bugakora neza, bugafata intumbero  nziza; ntibucanemwo; bukagira imigenderanire myiza; bukerekana ko bushoboye"". Umunnyamabanga ajejwe imigenderanire y'Ubwongereza, Jeremy Hunt, avuga ko ivyo Sir Kim yanditse biri ""ku gatwe kiwe"", atari kubw'ubutegetsi bw'Ubwongereza. Bwana Hunt asanzwe ariko ahiganirwa kuba umushikiranganji wa mbere w'Ubwongereza, avuga ko cari igikorwa ca ambasaderi gutanga ""ivyiyumviro vyiwe"", ariko ko bitavuga ko ari ho leta ihagaze. Avuga ko ubutegetsi bwa Bwana Trump ""budakomeye gusa, ahubwo ko ari incuti ya mbere y'Ubwongereza kw'isi""."	https://www.bbc.com/gahuza/amakuru-48906636
entertainment	Abantu bakomakomeye Africa yabuze mu mwaka urangiye: abaperezida, abahoze ari abaperezira n'abandi	"Mu gihe umwaka waraye urangiye uwundi nawo ukaba utanguye, turabire hamwe bamwe mu bantu bakomeye bapfuye kuri uno mugabane wa Afrika. Turabe cumi muri aba bantu tutakiri kumwe. Mamma Sarah, nk'uko bamutazira, yagiye kumenyekana cane kw'isi igihe umwuzukuru wiwe Barack Obama abaye umukuru w'igihugu wa Reta Zunze Ubumwe za Amerika mu 2009, ariko imbere y'aho, yari azwi cane mu karere yamukamwo mu burengero bwa Kenya aho yari yarongowe n'umugabo yari akuze cane nawe akiri umuyabaga - nk'uko imico n'imigenzo yabitegeka. Mu myaka mirongo, yari arongoye ikigo co gufasha kwigisha impfuvyi n'abakobwa, ikintu yiyumvamwo cane kubera we nyene ubwiwe atari azi gusoma. Mu 2014, ONU yaramuhaye agashimwe ku gikorwa ciwe. Barack Obama  yavuze ko kwitangira indero vyatanguriye ku bana biwe, ati: ""N'ubwo atari nyina wiwe w'amaraso, Nyokuru yarareze dawe nk'umwana wiwe, kandi urukundo rwiwe ruri mu vyatumye dawe ashobora guhangana n'ingorane aritwara neza mw'ishure gushika aho aronka uburenganzira bwo kuja kwiga kw'ishure kaminuza ryo muri Amerika"". Barack Obama yavuze ko mu buzima bwiwe, Sarah Obama yagiye abona impinduka zitari nke uko ibihe vyagenda ""ariko ubutwari bwiwe  - kugira umutima rugabo, yiyemera, akunda ibikorwa, adatwarwa n'ibihuhusi hamwe n'ubugwaneza vyiwe - ntibwigeze buhungabana"". Sarah Obama yapfuye ku wa  29 z'ukwa gatatu 2021 Urupfu rw'uyu yari umukuru w'igihugu ca Tanzania rwatangajwe mu kwa gatatu inyuma y'indwi zirenga zibiri zari ziheze ataboneka. Reta yatangaje ko yahitanywe n'indwara y'umutima, ariko rero abakeba biwe bamwe bamwe ba poritike bavuze ko yari yanduye Covid-19. John Magufuli, uwakuriye mu muryango w'abarimyi, yagiye kuba umukuru w'igihugu mu 2015 akaba yari mu bategetsi bari bubashwe muri Afrika. Kw'izina ry'iritazirano nka Tingatinga (The Bulldozer), abamurwanya bamwagiriza ko yari umutegetsi yatwaza umukazo yarwanije ibinyamakuru, agatera ubwoba abatavuga rumwe nawe, yongera atuma abantu benshi bahitanwa na ca kiza ca coronavirus kubera yafashe minenerwe imigambi yo kukirwanya. Muri iki gisata, twatakaje kandi : Umukuru w'igihugu wa Tchad Idriss Déby, yiciwe ku rugamba, hamwe n'umushikiranganji wa mbere wa Côte d'Ivoire Hamed Bakayoko, yahitanywe na kanseri. Abahoze ari abakuru b'ibihugu vya Algeria - Abdelaziz Bouteflika, Madagascar - Didier Ratsiraka, Somalia - Ali Mahdi Mohamed na Chad - Hissène Habré, nabo nyene barapfuye. Icegera c'umukuru w'izinga rya Zanzibar Seif Sharif Hamad, umushikiranganji w'imigenderanire wa Zimbabwe Sibusiso Moyo hamwe n'umushikiranganji yari ajejwe gutwara abantu n'ibintu Joel Biggie Matiza nabo bose barapfuye bahitanywe na  Covid-19. UMUNYAMUZIKI Alemayehu Eshete, 80 Uyu azwi nka Elvsi wa Ethiopia, Alemayehu yabaye rurangiranwa muri Ethiopia mu muziki wo mu mudiho wa jazz kuva mu myaka ya 1960 akaba yabandanije aryohera abantu gushika umwaka wanyuma w'ubuzima bwiwe. Kuva akiri muto, yari azwi cane mu gusubiramwo indirimbo za Elvis Presley, ariko mu 2008 yabwiye ikinyamakuru Guardian ko James Brown ari we yahavuye aba icitegererezo kuri we. Ati: ""Nambara nk'umunyamerika, ndatereka imishatsi yanje, nkama ndirimba Jailhouse Rock na Teddy Bear - rimwe na rimwe twararirimba Strangers in the Night. Ariko kuva igihe ntanguriye kuririmba indirimbo z'iki amharic, abantu barankunze bimwe bidasanzwe"". Alemayehu Eshete yapfuye ku wa 02 z'ukw'icenda, abanya Ethiopia bakimukunda cane. Muri iki gisata c'abanyatugenegene, twaratakaje kandi : umunyamuziki wa Afrika y'Epfo Sibongile Khumalo, yaririmvye kuva ku midiho ya jazz gushika ku midiho kama; umucuraranzi w'itarumbeta wa Afrika y'Epfo Jonas Gwangwa;  umuririmvyi w'indirimbo zihayagiza Imana n'umudiho wa jazz  Wambali Mkandawire; umwe mu banyamuziki ba Senegal bakomeye cane Thione Seck; umunyamuziki wa Cameroun  Wes Madiko; umunyamuziki w'umunyarwanda wo mu mudiho wa rap Jay Polly, yari yapfunzwe yagirizwa gutunga ibiyayuramutwe; umunya Namibia yaririmba mu mudiho wa hip-hop Kanibal hamwe n'umwe mu baririmvyi ba Algeria  bakunzwe cane Rabah Deriassa UMUHINGA mu kuremura ibihimba vy'umubiri Matolase Mtonga, 34 Nk'umwe mu bahinga ba Zambia mu vyo kubaga mu kuremura ibihimba vy'umubiri vyonionekaye  (chirurgie plastique/plastix surgery),  Mtonga yagiye kubona umuhamagaro wiwe igihe yariko aravura abarwayi bahiye, ico gihe akaba yari umunyeshure yiga ivy'ubuganga. Ishirahamwe ReSurge ryanditse riti: ""Ni ukuri yari icitegererezo c'umugore w'akarorero, kandi yari mu nzira yo kuba umugore wa mbere muri Zambia yose w'umuhinga mu bijanye no kuremura ibihimb vy'umubiri vyononekaye. Uru ni uruhombo rukomeye cane, atari gusa kuri twebwe twari tumuzi, ariko kandi no kuri kazoza muri iki gisata, haba mu gihugu ciwe eka mbere no kw'isi yose"". Mtonga yapfuye mu kwa cumi na kabiri haciye igihe gito avuye mu nama ya chirurgie plastique yari yabereye muri Amerika. Rwabaye urupfu rubabaje cane. Ubutumwa bwacishijwe kuri Facebook ni ubwo umugabo umwe yavuriye umugore wiwe mu myaka mike iheze, aho yanditse ati: ""Dr Mtonga yageze kure akoresha amafaranga yiwe kugira agure ivyari bikenewe kugira ngo ashobore kuvuga umugore wanje, aho hose yashaka ko umugore wanje akira ukuboko kwiwe kw'iburyo n'intoke"". Twatakaje kandi: Umwigisha wa kaminmuza wa Nigeria akongera akaba n'umuhinga mu bijanye n'imigera David Olufemi Olaleye hamwe na John Baptist Mukasa, umwe mu bahinga bake ba Uganda mu bijanye n'ukubaga imitsi, yari yiyemeje kwigisha abandi baganga ku nyungu za kazoza. Uyu munya Afrika y'Epfo yahanganye n'ubutegetsi bw'ivanguramoko bwa apartheid muri Afrika y'Epfo, yinjiye mw'ishengero rya Anglican  aratera imbere gushika aho aba umwirabure wa mbere abaye Musenyeri mukuru  wa Cape Town mu 1986  - haciye imyaka ibiri ahawe ka gashimwe k'amahoro kitiriwe Nobel ku ruhara rwiwe mu kurwanya intwaro y'inkehwa z'abazungu. Kw'izina ry'iritazinaro rya The Arch, yahavuye agenwa kurongora umurwi wo kumenya ukuri n'ukurekuriranira inyuma y'aho Nelson Mandela atsindiye amatora ya mbere y'inyuma ya apartheid mu 1994. Nk'umuntu yafatwa nk'umuhanuzi muri Afrika y'Epfo, Tutu ntiyatinya kunegura bikomeye ubutegetsi bw'inyuma ya apartheid muri ico gihugu yataziriye The Rainbow Nation.  Tutu yapfuye mu kwezi guheze kwa cumi na kabiri, iyi ndwi yose ikaba iheze bariko baramwunamira, bikaba bitegekanijwe ko ashingurwa kuri uyu wa gatandatu. Twatagkaje kandi : FW de Klerk, umukuru w'igihugu wa nyuma w'ubutegetsi bwa apartheid muri Afrika y'Epfo, yasangiye agashimwe ka Nobel na Mandela mu 1993 kubera yafashije mu biganiro vyarangije ubutegetsi bwa apartheid. TB Joshua yapfuye ku wa 05 z'ukwa gatandatu. Ubutumwa bwacishijwe ku rubuga  rwa Facebook rw'uyu muvugabutumwa wa Nigeria  bwavuga buti: ""Imana yisubije Umukozi wayo"". Bwatumye imiriyoni n'imiriyoni y'abanywanyi b'ihsengero ryiwe kw'isi yose Synagogue Church of All Nation baja mu kigandaro. Uyu muvugabutumwa yari asanzwe afise abanyaporitike bo hejuru mu banywanyi biwe, yagiye kuba rurangiranwa kubera ""ibitangaro"" vyiwe, mbere akaba yatangaje ko yari afise ububasha bwo gukiza indwara z'ubwoko bwose, harimwo n'umugera wa SIDA. Muri iki gisatan yene twaratakaj: Umukardinali wa Cameroun Cardinal Christian Tumi, aho urupfu rwiwe rwashize hamwe mu mubabaro iki gihugu kirangwamwo indyane,  Alexandre José Maria dos Santos, umupatiri wa mbere w'umwirabure wa Mozambike yagiye kuba mu nyuma umu kardinali wa mbere w'ico gihugu, umutegetsi wo mw'idini rya Islam muri Tunisia  Hichem Djait hamwe n'umusenyeri mukuru wa Katorika muri Sudani y'Epfo Paulino Lukudu Loro. Abanonotsi ba Kenya baracitse intege bamaze kwumva ko mugenzi wabo yaciye umuhigo kw'isi yacumiswe imbugita gushika yitabe Imana mu kw'icumi. Umugabo wiwe, Ibrahim Rotich, avuga y'uko ata ruhara afise muri ubu bwicanyi. Tirop yaboneka ko yari agiye kuba umwirutsi rurangiranwa inyuma yo guca umuhigo ku birometero 10 ku ruhande rw'abagore mu kw'icenda, mbere akaba yaraserutse mu nkino za Olempike i Tokyo. Twatakaje kandi: Umunyonzi w'ikinga wa Eritrea Desiet Kidane, yapfuye agonzwe n'imodoka igihe yari mu myimenyerezo, umunya Senegal yahoze arongoye ishirahamwe ry'abanonotsi kw'isi (IAAF) Lamine Diack, umukinyi w'umupira w'amaguru wa Afrika y'Epfo Ryder Mofokeng yabaye kizigenza w'umurwi Kaizer Chiefs mu kiringo c'imyaka 11, hamwe n'umukinyi w'umupira w'amaguru wo muri Nigeria Yisa Sofoluwe, yari azwi mu murwi nserukiragihugu nka ""Defence Minister"" (umushikiranganji w'ukwivuna abansi). Uyu mwami w'Abazulu muri Afrika y'Epfo, yari umuntu akomeye cane yaharanira akaranga n'imico kama mu myaka 50 yose yari amaze ku butegetsi. Yari uwo mu muryango w'Umwami Cetshwayo, yayoboye Abazulu muri ya ntambara yabahuza n'igisirikare c'Ubwongereza mu 1879. N'aho uyu mugabo, se w'abana 28 yavyaye ku bagore batandatu, ata butegetsi bwa poritike bwite yari afise, yaserukira abafise ivyiyumviro vy'uko Afrika y'Epfo itiyigeze yibagira akahise kayo, n'aho yahindutse ikaba igihugu ca none. Umwe mu bagore biwe, umwamikazi Queen Mantfombi Dlamini-Zulu, yaramusubiriye mu kwa gatatu, ariko yaciye apfa haciye ukwezi kumwe gusa. Twatakaje kandi: Sulutani Sultan El-Hadj Ibrahim Mbombo Njoya w'umunya Cameroun, umwami w'abanyagihugu bo mu bwoko bw'aba Pedi muri Afrika y'Epfo, Victor Thulare III na Kefa Sagbadjou Glele, umwami w'aba Abomey muri Benin. Uyu mukinyi w'amareresi wo mu Misiri yamaze imyaka 50 akina amareresi. Yarakinye amareresi ateye ubwoba ariko kumbure yari azwi cane kandi akundirwa ubuhinga bwiwe bwo gutwenza. Kuri bamwe, izina rya El-Bably ryibutsa imyaka ya 1950 na 1960 igihe sinema yabica bigacika. Mu nyuma yahavuye amenyekana cane kuri televiziyo akina udukino mu mareresi yakunzwe cane mu buzima bwa buri muryango igihe cose ca Ramadani. Soheir El-Bably yapfuye k uwa 21 z'ukwa cumi na rimwe. Twatakaje kandi : Umunyarwenya w'umusomalia Ibrahim Ismail, azwi cane ku ritazirano rya  Soran, hamwe na Abdi Muridi Dhere uwundi munyarwenya w'umunyasomalia nyene. Uwundi umwe mu banyarwenya ba Nigeria rurangiranwa Baba Suwe na we nyene yarapfuye. Uyu yarwaniye ukwikukira kwa Zambia yapfuye mu kwa gatandatu, yari umwe mu bategetsi ba nyuma ba Afrika barwanije intwaro za gikoloni. Yavuga ko icipfuzo ciwe ari ukubona buri munya Zambia afise igi ku meza mu mfungurwa ziwe zo mu gitondo, agacupa k'amata - kandi buri munya Zambia akambara ibirato. Kw'izina ry'iritazirano rya KK, yarakunda kuvuza igitari, akaba yari umwigisha imbere y'uko yinjira mu rugamba rwo kurwanira ukwikukira, mbere akaba yari mu bantu bari bafashe mu mugongo utwigoro two kurandurana n'imizi ubutegetsi bwa apartheid muri Afrika y'Epfo, yongera afata mu mugongo imihari yo kwibohora muri Mozambike no muri Zimbabwe."	https://www.bbc.com/gahuza/amakuru-59829167
politics	Ba basirikare b’u Rwanda bari bapfungiwe muri DR Congo barekuwe	Igisirikare cy’u Rwanda kivuga ko banyurujwe ku mupaka bari mu kazi kabo ko gukizura. Igisirikare cya DR Congo kivuga ko bafatiwe hafi y’ikambi ya gisirikare ya Rumangabo mu ntara ya Kivu ya Ruguru ku birometero birenga 20 uvuye ku rubibe rw’u Rwanda. Aba basirikare bafashwe ku wa 23 Rusama (5) bazwi ku mazina ya Nkundabagenzi Elysee na Ntwari Gad. Bafashwe mu gihe hari intambara zikomeye hagati y’igisirikare ca Congo (FARDC) hamwe n’inyeshamba z’umuhari M23, reta ya Congo ikagiriza Urwanda ko rufasha uyu muhari watangajwe ko ari uw'iterabwoba, ivyo ruhakana. Itangazo rihejeje gusohorwa n’igisirikare c’u Rwanda rivuga riti: “Inyuma y’inyuruzwa ry’abasirikare babiri ba RDF bariko barakizura ku rubibe hagati y’u Rwanda na DRC ku wa 23 Rusama 2022, n’ibiganiro vyakurikiye hagati y’abakuru b’ibihugu vya Angola, DRC n’u Rwanda, RDF iri n’munezero wo kumenyesha ko aba basirikare babiri bagarukanywe neza mu Rwanda. “RDF irashima utwigoro twakozwe kugira ngo izi ngabo zayo zibiri zirekurwe”. Ifatwa rya Kaporari Nkundabagenzi Elysee na Private Ntwari Gad ryashingiweko n'igisirikare ca DR Congo, nk'ikimenyetso c’ivyo bagiriza u Rwanda ko rwinjiye muri ico gihugu gufasha M23. Reta y’u Rwanda irahakana yivuye inyuma ivyo yagirizwa, ahubwo ikagiriza igisirikare ca Congo ko gikorana n'umuhari FDLR wagirizwa ihonyabwoko ryo mu Rwanda mu 1994 mu guhingabanya iki gihugu. Reta y’u Rwanda yabandanije isaba ko yosubizwa abasirikare bayo bari mu minwe ya Congo. Vyabaye ngombwa ko Perezida wa Angola João Lourenço aja hagati, ari ho mu ntango z’uku kwezi Perezida Felix Tshisekedi yemeye kubakura, hari mu nama yabahuje kuwa kabiri i Luanda, nk'uko vyatangajwe n'itororokanirizo ry’amakuru rya reta ya Angola, Angop.	https://www.bbc.com/gahuza/articles/c8vqj64pyv8o
politics	Finland, igihugu gitwawe n'abagore	Finland, igihugu gitwawe n'abagore kikaba ari naco kirangwamwo umunezero kurusha ahandi kw'isi mu mwaka w'2019 nk'uko icegeranyo ca ONU kibivuga. Umushikirangani wa mbere ni umugore, akaba ari we mushikiranganji wa mbere akiri muto kurusha abandi kw'isi.	https://www.bbc.com/gahuza/amakuru-50735030
sports	Ayavugwa mw’igura n’igurishwa ry’abakinyi: Ronaldo, Messi, Kimpembe, Traore, Neymar, Lingard, De Ligt	Paris St-Germain yavuganye n’umusatirizi wa Argentina Lionel Messi w’imyaka 35 mu ntumbero yo kurondera ko yozotera igikumu ku masezerano mashasha y’umwaka umwe maze akaguma muri uno murwi gushika mu 2024. (Marca) Umusatirizi wa Manchester United  umunya-Portugal Cristiano Ronaldo w’imyaka 37, yemerewe umushahara w’imiriyoni 300 z’ama euro kugira aje gukinira umurwi wo muri Arabia Saoudite mu kiringo c’imyaka ibiri y’inkino. (TVI na CNN Portuguesa ziciye kuri AS – muki espagnol) Ajax yemeye ko yatsinzwe mu rugamba rwo kurondera kuzibira Martinez ngo ntagende muri rino ci – ariko uno murwi wo muri Hollande umushakako imiriyoni 46 z’amapawundi. (Times) Chelsea iriko irarondera umukinyi w’inyuma wa Paris St-Germain umufaransa Presnel Kimpembe w’imyaka 26, inyuma yo kwemeranya na Napoli ku giciro c’umukinyi w’inyuma wa Senegal Kalidou Koulibaly w’imyaka 31. (Guardian) Umukinyi wo ku ruhande, umudagi Serge Gnabry araronderwa na Chelsea ariko uyu mukinyi w’imyaka 27 ari hafi yo gutera igikumu ku masezerano mashasha muri Bayern Munich. (Kicker iciye kuri Mail) Everton  yabwiwe na Wolves ko ishobora kwemera imiriyoni cumi z’amapawundi ku mukinyi wo ku ruhande  Adama Traore w’imyaka 26, muri rino ci. (Football Insider) Umukinyi w’inyuma wa Hollande Matthijs de Ligt w’imyaka 22 ariteguye kwemera kugabanirizwa umushahara kugira yinjire muri Bayern Munich avuye muri Juventus. (Bild – mu kidagi) Barcelona iriteguye kwongereza amafaranga gushika ku miriyoni 50 z’ama euros ku musatirizi wa Bayern Munich umunya-Pologne Robert Lewandowski w’imyaka 33. (£42m). (Bild – mu kidagi) Manchester City iriko irakurikiranira hagufi ikibazo c’umufaransa Jules Kounde w’imyaka 23 akina inyuma muri Sevilla, mu gihe iriko irondera abashobora  gusubirira umunya-Hollande Nathan Ake w’imyaka 27, ashobora kwimukira muri  Chelsea. Barcelona nayo nyene iripfuza Kounde. (Mail) Leeds United iracarindiriye inyishu iva muri Club Brugge inyuma yo kuyisaba umusatirizi w’umubirigi Charles de Ketelaere. Ariko uyu mukinyi w’imyaka 21 ashobora guhitamwo kuja muri AC Milan, na yo nyene ikaba isanzwe iri mu biganiro n’uyu murwi wo mu Bubirigi. (Fabrizio Romano - Twitter) AC Milan yemeye gutanga imiriyoni 30 z’ama euro kuri De Ketelaere, ariko Leeds yoyo yemeye kumutangako imiriyoni 37 z’ama euros. (Calciomercato) Leeds iripfuza kwakira umukinyi wo hagati wa Espagne Juan Mata w’imyaka 34, ubu yigenga inyuma yo kuva muri Manchester United mu mpera z’umwaka w’inkino urangiye. (AS – mu ki espagnol) Umukinyi wo hagati wa Chelsea umwongereza Mason Mount w’imyaka 23, arashaka ko ibiganiro bitangura ku masezerano mashasha y’igihe kirekire. (Athletic) Umusatirizi wa Brezili Neymar w’imyaka 30, ntiyipfuza kuva muri Paris St-Germain muri rino ci, n’aho hari amakuru avuga ko ashobora kuva muri uno murwi wo ku mugwa mukuru w’Ubufaransa. (Goal) Bitegekanijwe ko umukinyi wo ku ruhande, umufaransa Ousmane Dembele w’imyaka 25, atera igikumu ku masezerano mashasha y’imyaka ibiri muri  Barcelona inyuma y’aho ayari ahasanzwe arangiriye. (Sport – mu ki espagnol) Arsenal iriko iradindiza ivyo kugenda kwa Lucas Torreira inyuma y’aho uyu munya-Uruguay w’imyaka 26 akina hagati yemereye kwimukira muri Valencia. (Sport 890 iciye kuri Mirror) Umurwi uherutse kwimukira mu cicaro ca mbere c’ihiganwa ry’Ubutaliyano Serie A, Monza, iripfuza kuzana umusatirizi wa Uruguay  Edinson Cavani  w’imyaka 35 inyuma yo kuva muri Manchester United amasezerano yiwe arangiye. (Sky Sport Italia via Mail) Manchester City yemeye kuzana umukinyi wo hagati Emilio Lawrence asanzwe ari muri Everton. Uyu munya-Ecosse w’imyaka 16 ariko kandi arakurikiranirwa hagufi na Manchester United hamwe na  Chelsea. (Football Insider)	https://www.bbc.com/gahuza/articles/crg0yr4d1n8o
health	Kwibaruka umuvyeyi abanje gukorwa 'akenshi ni yo nzira nziza' ku bakozwe muri kahise	"Ubushakashatsi bushasha bwerekana ko ukwibaruka babanje gukorwa (cyangwa kubagwa mu Kinyarwanda) bavyiteguriye bushobora kuba ari bwo buryo bwiza ku bagore baba bari bamaze gukorwa muri kahise. Kuri abo bavyeyi, ukugerageza kwibaruka mu buryo busanzwe vyabonetse ko bifise ingaruka atari nziza ugereranije n'ukwibaruka babanje gukorwa ('césarienne'), nkuko biri muri ubu bushakashatsi bwatangajwe mu kimenyeshamakuru c'ubushakashatsi mu vy'ubuvuzi, PLOS Medicine. Abahinga bavuga ko vyiza ari uguhitishamwo igihe bishoboka - umuvyeyi agahitamwo kwibaruka mu nzira zisanzwe, canke akabanza gukorwa. Iperereza riherutse gukorwa n'ikiganiro Victoria Derbyshire ca BBC, rirerekana ko ivyo bidahuta birashika, kuko abavyeyi benshi basaba ko babanza gukorwa ariko ntibavyemererwe. Umukenyezi kwibaruka abanje gukorwa akenshi biba igihe habaye ingorane, canke iyo bibonetse ko hashobora kuba ingorane mu gihe yogerageza kwibaruka mu nzira zisanzwe. Hagati aho, hariho n'abavyisabira. Mu gihugu c'Ubwongereza, abagore barenga ica kane bibaruka babanje gukorwa. Muri abo, igice cabo ni mu gihe haba habaye ingorane, ikindi gice naco ni abagore bavyihitiramwo canke baba babiteguye. Muri rusangi, ukwibaruka ntibishobora kubura ingaruka mbi, haba igihe bibaye mu nzira zisanzwe, canke umuvyeyi abanje gukorwa. Ubwo bushakashatsi bwakorewe mu gihugu ca Écosse (Scotland) bwagereranije ingaruka ziba iyo  ku ruhande rumwe, umuvyeyi yibarutse akozwe yavyisabiye canke bisanzwe biteguye, ku rundi ruhande, umuvyeyi yibarutse mu buryo busanzwe yarigeze kwibaruka abanje gukorwa muri kahise. Ubwo bushakashatsi bwasanze : Nk'uko ikigo c'abahinga mu vyerekeye irondoka co mu Bwongereza (Royal College of Obstetricians and Gynaecologists) kibivuga, ni vyiza ko buri gihe abagore bohitishwamwo uburyo bwo kwibaruka butobateza ingorane. Muri rusangi, abakenyezi batatu kuri bane bamaze gukorwa incuro imwe, iyo bagerageje kwibaruka mu buryo busanzwe birakunda, ariko ica kane cabo babigerageje baruhira gukorwa mu buryo bwihuta. Abavyeyi bakwiye kumenya ko iyo bibarutse babanje gukorwa batari bavyiteze, akenshi birabagirira ingaruka mbi, gusumba iyo baba bavyiteguriye imbere y'igihe. Iyo umuvyeyi yibarutse abanje gukorwa, birashobora gufata igihe kirekire kugira ngo ashobore gukira. Ashobora n'ukuhandurira indwara canke agatakaza amaraso menshi cane. Iyo umuvyeyi akozwe, arakira ariko agasigarana inkovu mu gitereko, ivyo navyo bigashobora kuzomutera ingorane muri kazoza mu gihe asamye iyindi mbanyi. Abahinga bavuga kandi ko n'umwana hari igihe ashobora kugira ikibazo c'uguhema mu kiringo gito, canke ugasanga baramukevye batabibonye (ivyo birashika ku bana babiri ku bana ijana, ariko kenshi akira ningoga kandi ata zindi ngorane zihabaye). Iyo umuvyeyi yibarutse mu nzira zisanzwe, bisigura ko ataguma mu bitaro umwanya muremure, agakira ningoga agaca asubira ku bikorwa vyiwe vya minsi yose, kandi biratuma atanarinda gukorwa muri kazoza. Hagati aho, birashobora gutuma atabuka umubiri uri hagati y'igihimba c'irondoka n'ikibuno (périnée/perineum). Vyongeye, ku bagore bigeze kwibaruka bakozwe: Si vyiza ko umugore amaze kwibaruka abanje gukorwa nk'incuro zitatu canke zine yorondera kwibaruka mu nzira zisanzwe, nkuko bivugwa n'ikigo c'abahinga mu vyerekeye irondoka co mu Bwongereza. Muganga Pat O'Brien, umuhinga mu vy'irondoka akaba n'umuvugizi w'ikigo kijejwe irondoka, avuga ati: ""Abagore bohumurizwa ko igihe cose bishoboka kandi ari vyiza kwibaruka mu buryo busanzwe, canke akitegura kwibaruka akozwe iyo aheruka kwibaruka abanje gukorwa"". ""Ni vyiza ko haba ibiganiro bikwiye hagati y'umuvyeyi n'uwumukurikirana kugira ngo ashobore guhitamwo neza uburyo yokwibarukamwo, kandi abahinga bakanamuba hafi""."	https://www.bbc.com/gahuza/amakuru-49862287
health	Kenya igiye guhererwa n'inkingo za Covid-19	"Uwujejwe umugambi wo gukingira ikiza ca Covid-19 muri Kenya yabwiye BBC ko ububiko bw'inkingo Kenya yahawe buzoba bugaragara mu ntango z'indwi iza. Dr Willis Akhwale yavuze ko Kenya yari yaronse inkingo zirenga umuriyoni mu nkingo imiriyoni 3,5 za AstraZenea ico gihugu cari casavye umugambi Covax (ujejwe kuronsa inkingo ibihugu). Yagize ati ""twateye incanco abanye Kenya bashika hafi 940.000, rero nta zindi nkingo dusigaranye."" Ibi bisigura yuko abanye Kenya bari munsi ya 2% ari bo baronse urukingo rwa mbere. Abajejwe ivy'amagara bari bizigiye gutangura gutanga urukingo rwa kabiri kuva mu ndwi yambere y'ukwezi kwa gatandatu, ariko iyo gahunda isa n'iyitagikunze. Guhagarika kurungika hanze inkino vyagizwe n'Ubuhinde mu gihe bugeramiwe n'ikiza ca Covid-19, kwabangamiye imigambi yo gukingira hirya no niho kw'isi, cane cane mu bihugu vyikora ku rukingo rwa AstraZeneca. Dr Akhwale yavuze ko Kenya yari yatumije inkingo imiriyoni 30 za Johnson & Johnson bikaba vyitezwe ko zishika mu kwezi kwa munani. Abahinga bagabisha yuko kubura inkingo zikwiye mu bihugu vyo muri Afrika bishobora kuzotuma coronavirus yihindukiranya, hakaza ikibazo gikomeye nk'icibonekeje mu Buhinde. Dr Akhwale yavuze ko gusabikanya inkingo ku buryo bungana ""bitegerezwa kuba"". Yongeyeko ati ""'ntushobora gutekana gushika abandi bose batekanye' kigomba kuguma ari icivugo ngenderwako""."	https://www.bbc.com/gahuza/amakuru-57164497
sports	Australia - Djokovic: Abimukira nabo barasaba kurekurwa	Kurekurwa kwa rurangiranwa muri tennis Novac Djokovic nyuma yo gupfungwa kubera kwinjira muri Australia atarikingije Covid, kwatumye abimukira bamaze imyaka bapfunzwe nabo basaba kurekurwa.	https://www.bbc.com/gahuza/amakuru-59958894
sports	I﻿gikombe c'isi 2022: Abakinyi ba Pologne baherekejwe n'indege z'intambara	"M﻿u migwi iza gukina uyu musi mu nkino z'igikombe c'isi mu gihugu ca Qatar harimwo umugwi nserukiraagihugu wa Poligne wavuzweko vyinshi n'ibinyamakuru mpuzamakungu igihe wahaguruka mu gihugu cawo uherekejewe n'indege z'intambara. N﻿'ubu haracavugwa ingene abantu batangajwe n'ingene umugwi nserukiragihugu wa Pologne wavuye muri ico gihugu werekeza mu gisagara ca Doha muri Qatar, mu nkino z'igikombe c'isi. I﻿ndege yatwaye abo bakinyi ba Pologne ku musi wa kane yagaragaye iri hagati y'indege z'intambara zo mu bwoko bwa F-16. K﻿u rubuga rwayo rwa Twitter, uwo mugwi washizeko video y'indege za F-16 ziherekeje indege itwara abantu abakinyi barimwo. K﻿uri iyo video banditse bati:""Gushika mu bumanuko bwa Pologne twaherekejwe n'indege z'intambara za F-16."" M﻿uri iyo video, banditse bashimira abadereva ba gisirikare b'izo ndege za Pologne bafashe ingingo nk'iyo. A﻿mafoto na yo nyene yerekanywe umwe mu baderevaa w'indege ya F-16 afise ikimenyetso c'umugwi w'igihugu ca Pologne kw'idirisha. I﻿vyo vyabaye inyuma y'imisi mike abantu babiri bishwe n'igisasu kitaramenyekana caguye ku butaka bwa Pologne, mu gihe Uburusiya bwariko buratana mu mitwe na Ukraine. K﻿uva habaye ico gitero, igisirikare ca Pologne kiguma kigavye. Ibitangazamakuru vya Pologne vyakwiragije  inkuru y'ingingo y'igisirikare ca Pologne yo gucungerera umutekano umugwi w'ico gihugu gushika muri Qatar. U﻿mugwi wa Pologne uza gutana mu mitwe na Mexique yo muri Amerika y'ububumanuko  kuri uyu mugoroba isaha cumi na zibiri z'umugoroba (6:00 PM), kw'isaha yo mu Rwanda no mu Burundi. I﻿nyuma y'imisi ine, Pologne izokina na Arabia Saoudite basangiye itsinda. U﻿rukino rwa nyuma rwo muri iryo tsinda izohura na Argentine kw'itariki 30 z'uku kwezi. U﻿mukinyi rurangiranwa wa Barcelone, ​​Robert Lewandowski , n'abandi bakinyi bagenziwe bipfuza gushika kure muri iryo higanwa."	https://www.bbc.com/gahuza/articles/cd125q7vnyno
politics	Afghanistan -Taliban: Urwamo rw'amasasu rwo kwigina itaha ry'Abanyamerika	"Mu gisagara ca Kabul humvikanye urwamo rw'amasasu menshi rwo kwigina ukuva mu gihugu kw'ingabo za nyuma za Amerika mw'ijoro ryakeye - ikiringo caranze irangira ry'imyaka 20 izo ngabo zari zimaze muri ico gihugu. Umunyamakuru wa BBC Lyse Ducet ari i Kabul yakurikiye ingene vyari vyifashe igihe inkuru yamenyekana ko indege ya nyuma y'Abanyamerika ihagurutse, yabwiwe mugenziwe yariko aramubaza ikibiriraraho kuri mboneshakure (television) ati : ""Wewe umviriza ibiriko biraba mu kirere hejuru yacu mu gisagara ca Kabul. Niba atari ikimenyamenya [ko abanyamerika bavuye burundu mu gihugu] sinzi icari co. Wewe umviriza urwo rwamo rw'amasasu"". Aba Taliban n'ababashigikiye mu gisagara co mu bamuko ca Kandahar biriwe barigina inyuma y'aho ingabo za Amerika ziviriye muri ico gihugu. Kandahar nico gisagara kiza ubugira kabiri mu bunini muri Afghanistan. Ni naco gifatwa nk ''iwabo w'umutima w'aba Taliban"". Abantu muri ico gisagara biriwe barazunguka mu mabarabara bazungagiza amabendera y'aba Taliban mu kwigina irangira ry'imyaka 20 ingabo za Amerika zari zimaze muri ico gihugu. ukwigina muri Kandahar Yakejewe kuba yavuye  ku butaka bwa Afghanistan ubwa nyuma Gen Major Chris Donahue niwe yabaye umusirikare wanyuma wa Amerika mu kuva ku butaka bwa Afghanistan. Niwe yuriye ubwa nyuma indege C-17   yatahukanaye ingabo za nyuma za Amerika mw'ijoro ryakeye. Uwo mu komanda wa division y'indege  ya 82 yashimagijwe cane ku mbuga hwaniro. Alex Plitsas yanditse kuri twitter ati: "" Ico niko uburungozi busa… yabanje kuraba ko abasirikare bose binjiye mu mutekano"". Uwundi akoresha twitter iblondeitall ati: ""Niwe akoza ikirenge hasi ubwa mbere, niwe wa nyuma mu kuva ku butaka"" Intwazangabo yavyigiye muri kaminuza ya gisirikare ya West Point , Donahue- jenerari w'inyenyeri zibiri - afise uburambe kandi bw'amateka meza mu ngabo za Amerika. Yaranagwanye mu ntambara ya Iraq mu 2003-11. Niwe yatwaye ingabo za Delta Force squadron muri Afghanistan mu gihe cataziriwe ''isugerezwa "" mu  2011, hanyuma aba umukuru w'ibikorwa vya gisirikare mu 2019-20. Abategetsi ba Amerika bavuga ko bafatanije n'ibihugu bacuditse , bashoboye kuvana muri Afghanistan abantu bashika ibihumbi 123 imbere y'umunsi ntarengwa wa  31 isaha zitandatu z'ijoro. Ariko haracasigayeyo abanyamahanga benshi, barimwo amajana y'Abongereza n'Abanyamerika bari hagati ya 100 na 250, nk'uko bivugwa n'abategetsi. Ministre w'Ubwongereza ajejwe imigenderanire Dominic Raab yavuze ko Ubwongereza bukeneye guhangana n''uko ibintu bisigaye vyifashe'' muri Afghanistan hanyuma bakorane n'ibindi bihugu kugira botse igitutu aba Taliban ariko mu buryo bworoheje. Hamaze igihe atawuzi iyo ibintu biva n'iyo bija kuva aba Taliban  bigaruriye ubutegetsi muri Afghanistan hakaba hagumye ibibazo vyo kumenya ingene reta nshsaha igiye kuba imeze. Ariko umushikiranganji bwa Pakistan ajejwe  imigenderanire  yavugiye mu kiganiro n'abamenyeshamakuru ko ""reta yumvikanyweko igiye gushingwa mu minsi ya vuba"" muri Afghanistan. Aba Taliban bari bavuze ko bari mu biganiro n'imigwi yose kugira bashike ku mwumvikano wo gushinga reta. Ingene uwo mugwi uzotwara igihugu n'ico intwaro yabo izoba ivuze ku bagore, uburenganzira bwa muntu  n'ubwisanzure muri poritike gushika ubu ntibiramenyekana."	https://www.bbc.com/gahuza/58395748
sports	Ayavugwa mu mupira w'amaguru: Kane, Areola, Smith Rowe, Zouma, Coutinho, Damsgaard, Umtiti	Manchester United iri imbere ya Chelsea n'umukeba wayo Manchester City mu rugamba rwo kurondera umusatirizi w'umwongereza Harry Kane w'imyaka 27, ariko Tottenham isaba imiriyoni 139 z'amadorari y'abanyamerika hamwe n'abakinyi babiri bakina mu murwi A wa Man U. (Football Insider) Manchester City yavuganye n'umusatirizi w'umufaransa Antoine Griezmann w'imyaka 30 akina muri Barcelona kugira ngo irabe ko yomugura. (Footmercato - in French) West Ham iri mu biganiro na  Paris St-Germain kugira ngo irabe ko yoronka umunyegori w'umufaransa Alphonse Areola w'imyaka 28 yari amaze umwaka wose akina muri Fulham iyo yari yaratijijwe. (Mail) Tottenham yahambije Arsenal, PSG na Atletico Madrid mu rugamba rwo kurondera umukinyi wo hagati wa  Lyon umufaransa Houssem Aouar w'imyaka 23. (Le10 Sport, via Metro) Arsenal  yongereje amafaranga kugira ngo irabe ko yoronka umukinyi w'inyuma wa Brighton umwongereza Ben White w'imyaka 23, aho yemeye ko ishobora gutanga imiriyoni 66.7 z'amadorari y'abanyamerika hamwe n'uturusho dushobora kwiyongerako duharurwa mu mamiriyoni umunani z'amadorari y'abanyamerika. (Star) Umukinyi wo hagati wa Arsenal Emile Smith Rowe w'imyaka 20 amaze kutangirwa amafaranga incuro zibiri na Aston Villa ariko bikanka, ariteguye gutera igikumu ku yandi masezerano y'imyaka itanu n'abarashi (Gunners). (Birmingham Mail) Napoli na Roma iripfuza kugura umukinyi w'inyuma wa Chelsea, umutariyano Emerson Palmieri w'imyaka 26, ariko iyo mirwi ikaba idashaka kurekura imiriyoni 20 z'ama euro zisabwa kuri uyu mukinyi afise amasezerano azorangira mu kwa gatandatu 2022.  (Calciomercato, via Football Italia) Umukinyi w'inyuma w'umufaransa Kurt Zouma w'imyaka 26  yiteze kuva muri  Chelsea muri rino ci, mu gihe  Everton, Tottenham na Roma ya Jose Mourinho yose imwipfuza, akaba aherutse kwanka kuja gukinira Wolves.(Telefoot on Twitter)ya Newcastle United, Tottenham, Wolves na Southampton iriko iregeranya amafaranga mu rugamba rwo kurondera umusatirizi wa Schalke umunyamerika Matthew Hoppe w'imyaka 20. (90min) Sampdoria yiyemeje kugumya umusatirizi wayo, umunya Danemark  Mikkel Damsgaard w'imyaka 21 n'imiburiburi mu kiringo w'uwundi mwaka, mu gihe Liverpool na Tottenham, co kimwe na Juventus hamwe na Barcelona iri mu mirwi itari mike imwipfuza.  (Gazzetta dello Sport - in Italian) Umukuru w'igisata kijejwe umupira w'amaguru ca Tottenham Fabio Paratici abona ko kimwe mu bikorwa nyamukuru ari uko agiriranira ayandi masezerano y'igihe kirekire n'umusatirizi Son Heung-min w'imyaka 29 akomoka muri Korea y'Epfo.  (90min) Manchester United ivugwa ko ifise umunoho mwinshi cane wo kugura umukinyi w'inyuma wa Barcelona, umufaransa Samuel Umtiti w'imyaka 27 mu gihe na Arsenal nyo nyene imwipfuza. (El Gol - in Spanish) Everton iri hafi kuronka umukinyi w'inyuma Ryan Bertrand ata mafaranga itanze, inyuma y'aho uyu mukinyi w'imyaka 31 yankiye kubandanya akinira Southampton. (Fabrizio Romano, via Leicester Mercury) Barcelona na Tottenham zahambiije Manchester United mu rugamba rwo kurondera umukinyi w'inyuma wa Juventus umunya Argentina Cristian Romero w'imyaka 23 asanzwe akina muri Atalanta iyo yatijijwe. Ariko Atalanta nayo ifise uburenganzira bwo gushobora kumugura. (Calciomercato - in Italian) Tottenham na Manchester United iriko irakurikiranira hagufi umukinyi w'inyuma wa Lyon umunya Danemark Joachim Andersen w'imyaka 25, yari amaze umwaka akina muri Fulham iyo yari yaratijijwe.  (Footmercato - in French) Uwahoze ari umusatirizi wa  Manchester City, West Ham hamwe na Manchester United umunya Argentina Carlos Tevez w'imyaka 37, avuga ko ashaka kurangiriza umwuga wiwe w'umupira w'amaguru muri Reta Zunze Ubumwe za Amerika kandi akavuga ko amaze kuronka imirwi itatu imwipfuza, ni inyuma y'aho aviriye mu murwi  Boca Juniors wo mu gihugu ciwe mu kw'indwi.  (ESPN Deportes - in Spanish) Umukinyi w'inyuma wa Liverpool  Ben Davies w'imyaka 25 ntashaka kuva muri uyu murwi n'aho aronderwa n'imirwi Celtic na Bournemouth. (Mail) Uwahoze akina ku ruhande mu murwi nserukiragihugu w'Ubufaransa, Franck Ribery w'imyaka 38,avuga ko bibabaje kubona Fiorentina itashatse kumwongera ayandi masezerano ngo abandanye ayikinira inyuma y'aho ayo yari afitaniye nawe arangiriye mu mpera z'ukwa gatandatu akavuga ko yipfuza kugumua muri uwu murwi w'ihiganwa ry'Ubutariyano, Serie A.  (Toscana TV, via Football Italia)	https://www.bbc.com/gahuza/imikino-57787597
sports	Yoshiro Mori: Umukuru wa Olympic za Tokyo aratanga imihoho kubera kuvuga 'ibitabereye' ku bagore	"Umukuru w'umugwi utegura inkino za Olympic zizobera Tokyo agiye gutanga imihoho inyuma yo kunegurwa ko yavuze ibintu ""bitabereye"" ku bagore. Yoshiro Mori, w'oimyaka 83, vyanditswe ko yavuze ngo abagore bavuga menshi kandi ko inama n'abagore bo mu nama nyobozi ''zitwara umwanya muremmure''. Ayo majambo yaradugije ifurufumbi ry;abavyiyamiriza none Mori yarasavye imbabazi ico gihe ariko avuga ko atazotanga imihoho. Ariko  yagumye yotwa igitutu co gutanga imihoho. Mori, yahoze ari umushikiranganji wa mbere, yitezwe gutanga imihoho  ku mugaragaro mu nama idasanzwe izoba ku wa gatanu inyuma yo  kuvuga ivyo ku ndwi iheze. Ibigo bikomeye bishigikira izo nkino navyo vyari vyashize amajwi hejuru mu kunegura ivyo yavuze harimwo na Toyota, iri mu bakomeye bshigikira cane inkino za Olympic. Umukuru wa Toyota, Akio Toyota yavuze ko iyo kompanyi ""yababajwe'' n'ivyashikirijwe. Ku wa kabiri umugwi w'abashingwamanza b'abagore bambaye impunzu zera mu kwiyamiriza ivyavuzwe na Mori, hari n'abagabo bashigikiye mu kwambara uko nyene. Ku bw'ibinyamakuru vyo mu Buyapani, abantu bashika 400 nabo baranditse bavuga ko bahagaritse gusaba gukorera ubushake mu nkino za Olympic, zitegekanijwe mu bihe biri imbere uyu mwaka. Inama y'abarongoye umugwi utegura inkino ubu igizwe n'anbantu 24, batanu muri bo bakaba ari abagore. Mu 2019,inama y'abaronmgoye uwo mugwi-ujejwe guhitamwo abayapani bazokwitaba inkino,yihaye ihangiro ryo kwongereza igitigiri c'abagore bayigize gushika ku 40 kw'ijana. Mori bivugwa ko yagize ati: ""Turamutse tudugije igitigiri c'abnagore bagize inama nyobozi, dutegerezwa kubasha kugabanya umwanya bafata mu kuvuga, barafise ingorane yo kurangiza, ivyo navyo bikaba bishavuza."" Mori arazwi mu gihugu kuba yakuze kugwa mu rudubi no kuvuga ibitabereye abashitsi igihe yari mu nabanga hagati ya 2000 na 2001. \yabwiye ikinyamakuru co mu Yapani Mainichi ko abagore bo mu muryangoi wiwe nabo bamuryagaguye kubera ivyo yavuze."	https://www.bbc.com/gahuza/amakuru-56026887
sports	Manchester City 4-3 Real Madrid: ubwo City izoshobora gusezerera Real?	"Igihe Carlo Ancelotti ahura ubwa nyuma na Manchester City ku kibuga cayo, vyabaye ibiterasoni kuri we mu gukubitwa 5-0 muri urwo rukino rwabaye urwa nyuma kuri we nk'umumenyereza wa Everton, hari ku wa 23 rusama (5) 2021. Igihe uyu mutaliyano  w'umukambwe mu vyo ubumenyereza, ubu afise imyaka 62, aramvuriye amaboko araba abo bakorana, akaraba kw'isaha yiwe afise amakenga ko inyuma y'iminota 11 gusa umurwi wiwe wari umaze gukubitwa 2-0 mu gihe yari asubiye kuri ico kibua ca Etihad Stadium, kumbure ubwoba bwaramurenze ko yagomba abone nk'ayo yabonye kuri uwo musi. City yaraguruka mu kirere! Real yari yarengewe. Uyo murwi wa Premier League umaze igihe urondera gutsindira iki gikombe ca Bulaya waboneka ko wari wigaruriye urukino bimwe ntasubirwamwo. Ariko rero impera ya vyose, mu buryo butangaje kuri abo bose bashoboye kurorera urwo rukino rw'umupira w'amaguru rwari ruteye igomwe, Ancelotti aho yibereye ku mpande z'ikibuga yari yuzuye akamwemwe, mu maso aboneka ko yishimiye cane ingene uru rukino rwa mbere rurangiye atsinzwe kuri 4-3. Si ukuvuga ko yabonetse nk'uko ari kibirengeye nk'abandi kubona Real itagiye akagirire, muri uru rugamba rwo kurondera gukina urukino rwa nyuma rw'iri higanwa rihuza imirwi yabaye iya mbere iwabo (Champons League). Abakinyi ba City nta mubabaro bari bafise - ivyo ntivyari kuba kuko berekanye urukino rwiza cane mbere rurangira barutsinze. Hagati aho, baraboneka mu maso ko ibintu vyari kuba ibindi iyo bagashobora kurushiriza aho bagatsinda vyinshi nk'uko bavyibaza, imbere y'urukino rwo gusubiza ruzobera ku kibuga ca Real Madrid, Bernabeu. Ijoro ryakeye ryari iridasanzwe, aho vyose vyari biryoheye ijisjo mu bijanye n'umupira w'amaguru wo kuri uru rugero rudakunze kuboneka, aho City, igihe cose, yari iteye ubwoba. Ariko rero... Iyo hageze muri Champions League, Bernabeu yama ikora ibitangaza kandi n'aho kumbure City ishobora kudaterwa inkokora nk'izo yatewe bigakomera igihe ihura na Atletico Madrid  mu rukino rugira kabiri rw'igice ca nyuma gishira ica kane, kizoba ikibazo gikomeye kuri bo ni bashobora kubandanya mu gihe bafise igitsindo kimwe gusa basumvya Real. City barasamaye barareka Real ibaca mu ryahumye, kahise kagashobora kutwereka ko iri rishobora kuba ikosa riremereye cane. Ancelotti, co kimwe n'abandi benshi muri Real, baramaze guca mu bintu nk'ibi bakarengana, n'aho kumbure bazotegerezwa kwemera ko barushijwe bimwe biteye ubwoba mu kiringo kitari gito c'uru rukino. Ariko kandi ntibashobora kubura ivyizigiro ko impera n'imperuka bashobora kurengana bagahura na Liverpool canke Villarreal mu rukino rwa nyuma ruzobera i Paris. Inkuru nziza kuri City ni uko, n'aho ata ntsinzi nini baronse, baramaze igihe kitari gito basumvya cane urukino Real, aho na Luka Modric n'ubuhinga bwiwe hagati yananiwe kwerekana ibidasanzwe. City bari babangutse, berekana ubuhinga bwinshi, bagakina neza, kandi bafashe umupira bari abantu bateye ubwoba. Ibi ni vyo bizoba biri mu mitwe yabo mu gihe bazoba bari mu rugendo ruzobashikana i Madrid. Ariko kandi ... Ni nde yoshobora kumenya urugero Real ikwiye gutsindwa kugira ngo itahe, mu gihe mu rukino ruzokurikira izoba ashigikiwe n'isinzi ry'abakunzi i Bernabeu muri uno murwi ufise kahise gakomeye muri iri higanwa? Mu rukino urwo ari rwo rwose ruhambaye nk'uru muri iki kibuga c'amateka, uyu murwi wama ukora ibitangaza. Guardiola yarerekanye icari mu mutwe igihe City iteye ica kabiri, Real iboneka koko ivyayo birangiye. Uyu munya Espagne yatewe n'uburakari igihe Riyad Mahrez akoze icaha gikomeye cane mu kwigungirako umupira, aza kuwutera inyuma kandi Phil Foden yari wenyene imbere y'igori arindiriye ko amuha umupira ngo atereremwo. Kuri 3-0, nta wuzi ko ibintu bitari kuba birangiye. N'uburakari bwinshi, Guardiola yakome induru ati: ""Riyad. Riyad"". Arazi neza ko ari ikosa rinini guha akanya na gato Real, kandi uyu murwi rutura wa Espagne waravyerekanye koko. City binjije ibitsindo bibiri vyose ku ncuro zitatu gusa bateye mw'igori, bakinye neza, urukino ruryoheye ijisho. Ariko, ifirimbi ya nyuma ivuze, bashobora kuba baricujije kuri ayo mazinda atari akenewe bagiye bagira muri urwo rukino rwa nijoro."	https://www.bbc.com/gahuza/imikino-61244840
business	Ubuhindi bwategetse Google kuriha irindi hadabu ry’imiliyoni $113	Ikigo c’Ubuhindi kijejwe kugenzura ihiganwa ku masoko caciye Google ihadabu ry’imiriyoni 113 z’amadorari y’abanyamerika kubera ibikorwa biteye kubiri n’amategeko ajanye n’ihiganwa mu gisata c’itumatumanako, igihano kigira kabiri mu kiringo kiri munsi y’indwi imwe. Ico kigo cagiriza Google gukoresha ubwiganze ifise mu bubiko bwayo bw’ama Apps (applications)  mu guhatira abahingura ama Apps kuriha bakoresheje app yayo. Iki kigo gisaba iyi kompanyi rutura y’ubuhinga kutazibira abahingura ama Apps kuriha bakoresheje ubundi buryo canke baciye mu zindi nzira. Google yavuzeko iriko irihweza ivyo birego. Umuvugizi wa Google avuga ati: “Mu kugumiza ku giciro gito,  vyatumye ubuhinga bwa digital (numérique) bukomera mbere bwugururira imiryango amamiriyoni amajana n’amajana y’Abahindi”. Uyo muvugizi yagize ati: “Tubandanya kwitaho abakoresha n’abahingura ama Apps, tukaba turiko turihweza iyi ngingo kugira ngo turabe intambwe zikurikira”. Muri iki cemezo canditse ku mpapuro 199 casohowe ku wa kabiri, ikigo c’Ubuhindi kijejwe kugenzura ihiganwa ku masoko, (Competition Commission of India, CCI) kivuga ko Google iriko ikoresha amategeko amwe amwe mu bubiko bwayo bwa Play Store ategeka abahingura ama Apps “gukoresha gusa” ubuhinga bwayo mu gutanga canke kugurisha ama Apps. Ikinyamakuru Reuters kivugako ico kigo kijejwe ubugenzuzi gisaba Google gufata ingingo umunani zikosora ibi bintu mu mezi atatu, harimwo kutazibira abahingura ama Apps gukoresha ubundi buryo bwo kuriha, haba mu kugura ikibanza muri Apps zisanzwe zirimwo canke kugura ama Apps. CCI  ivuga kandi iti: “Google itegerezwa gukorera mu muco iyo ivugana n’abahingura ama Apps kandi igatanga insiguro ku mafaranga basabwa”. Iyi ni ingingo y’incamugongo ya vuba kuri Google isanzwe ihanzwe n’ibirego bituma itakaza icizere mu Buhindi. Mu ndwi iheze iyi kompanyi yatangishijwe ihadabu ry’imiliyoni 161 z’amadorari y’abanyamerika kubera yakoresheje urubuga rwa Android kugira yiganzire isoko. CCI  ivuga ko Google iriko ikoresha amasezerano y’agahato ku bakoresha ububiko bwayo kugira ngo imbuga zayo – nka Google Chrome, YouTube, Google Maps  n’izindi – zikoreshwe. Itohoza rijanye na Android ryaratangujwe mu 2019, inyuma y’imyidogo y’abakoresha Telefone zo mu buhinga bwa Android.	https://www.bbc.com/gahuza/articles/cn018w41r4xo
health	Jus za pomme zikorwa na Ceres zisabwa kuvanwa mw'icuruzwa	Umutobe (jus/juice)  wa pomme (apple) ukorwa na kompanyi yo muri Africa y'Epfo Ceres vyasabwe ko uvanwa mw'icuruzwa  mu bihugu indwi vyo muri Afrika vyawuranguye kubera ufise urugero runini rwa patulin  ishobora gutera kudahwa no gusesemwa. Patulin n'ubumara buterwa n'ifira ry'ubwoko butandukanye  usanga mu ma pommes canke mu bikozwe mu ma pommes. Ibipimo vyo muri laboratoire  vyerekanye ko imitobe ya Ceres irimwo patulin ku rugero ruri hejuru cane y'urwemewe rwa microgrammes 50 kuri ritiro imwe. Iyo mitobe igurishwa muri Kenya, RDC (Congo Kinshasa), Zambia, Zimbabwe, Uganda, Seychelles n'izinga rya Maurice. Ariko no mu bihugu bibanyi vy'ivyo vyaranguye  iyo mitobe ishobora kuba ishikayo. Urwego rw'isoko rusangi rw'ibihugu vyo muri Afrika y'Ubuseruko n'iy'ubumanuko (Comesa)  rwahimirije abaguzi gusubiza imitekero yose ifise amatariki yo hagati ya 14 na 30 ukwezi kwa gatandatu 2021.	https://www.bbc.com/gahuza/58910324
health	Yabazwe ikivyimba mu bwonko ariko aravuza violon	Yabazwe ikivyimba mu bwonko ariko aravuza violon	https://www.bbc.com/gahuza/amakuru-51578110
health	Coronavirus: Ibihugu vyugaye imbibe kubera ubwoko bushasha bwa Covid	"Ibihugu biriko biraba vyinshi mu gukaza ingingo zavyo zo kugabanya ingendo inyuma y'aho hagaragariye ubwoko bushasha bw'umugera wa corona muri Afrika yo mu bumanuko muri iyi ndwi. Ubwongereza na Singapour vyabaye ivya mbere mu kwihuta gufata ingingo  zikaze zo gushira abantu ukwa bonyene  canke kubuza indege zivuye muri Afrika y'Epfo n'ibihugu  vyegeranye. Ishirahamwe rya Buraya naryo ryagiriye inama ibihugu vyose birigize guhagarika izo ngendo z'indege. Abahinga baracafise igikorwa gikomeye co kumenya ibijanye n'ubwo bwoko, ariko bavuga ko bubateye umutima uhagaze cane. Ishami rya ONU riraba amagara kw'isi (OMS) rivuga ko bizofata amayinga kugira hamenyekane ubukari  bw'ubwo bwoko bushasha , mu gihe abahinga bariko bariga ingene bwandukira. Ubwo bwoko buratandukanye cane n'ubwari bumaze kwaduka gushika ubu. Abahinga bavuga ko aribwo bwa mbere bwihindura cane gushika ubu, bisigura ko incanco, zari zahinguwe hisunzwe ubwoko bwo mu ntango bw'i Wuhan, zishobora kudakora. Ubwo bwoko bushasha ntiburahabwa izina ryoroshe gufatata, nka Delta canke Beta, gushika ubu bukaba buzwi nka  B.1.1.529. OMS yitezwe kubuha izina kuri uyu wa gatanu, hanyuma imenyeshe niba ari ubwoko buteye impungenge cane canke ko ari ubwoko bwo kurabira hafi gusa. Ni hehe hamaze kuboneka abanduye ubwo bwoko bushasha ? OMS ivuga ko gushika ubu abantu bari munsi y'ijana babupimwe. Abamaze kwemezwa ko babwanduye bari cane cane muri Afrika y'Epfo, ariko kandi baramaze no kuboneka muri Hong Kong, Israel, Botswana n'Ububirigi. Ministre w'Ubwongereza ajejwe amagara Sajid Javid yavuze ku wa gatanu ko ""bishoboka cane"" ko buja bwaramaze gukwira mu bindi bihugu. Benshi mu bamaze kwandura muri Afrika y'Epfo bari mu ntara yayo ibamwo abantu benshi cane ya Gauteng, Johannesburg akaba ariwo murwa mukuru wayo. 24% bonyene mu bantu bagize Afrika y'Epfo nibo bamaze kuronka incanco zikiwye, ivyo bikaba bishobora gutuma ugukwirakwira kw'uwo mugera kunyaruka cane, nk'uko Dr Mike Tildesley, umwe mu bahinga ba  Scientific Pandemic Influenza Modelling group, yabibwiye BBC ku wa gatanu. Muri Hong Kong, ubwo bwoko bwakwiragiye hagati y'abantu babiri bari bashizwe ukwabo mw'ihoteri,  umwe akaba yari avuye muri Afrika y'Epfo, uwo wundi akaba haheze iminsi yaciye atorwa ko yanduye  nk'uko vyahishuwe n'igisata kijejwe amagara. Bompi bari bararonse incanco zikwiye. Umushikiranganji wa mbere wa Israel Naftali Bennett  yavuze ku wa gatanu ko igihugu ""kiri hafi y'igihe  c'amategeko adasanzwe"" ku bijanye n'ubwo bwoko bushasha, kandi ko ''agiye gufata  ingingo , ikomeye kandi ubu"". Umuntu umwe yaratowe ubwo bwoko atashe avuye muri Malawi, nk'uko bivugwa n'ibinyamakuru vyo muri Israel bisubiramwo ivyavuzwe n'umushikiranganji w'ico gihugu ajejwe amagara. Hari n'abantu babiri bikekwa kuba baranduye ariko bataremezwa n'ibipimo. Abo bose uko ari batatu bivugwa ko bari bararonse incanco zikwiye. OMS iragabisha ibihugu bifata ingingo za gihutihuti zo kubuza ingendo, ivuga ko vyofata ingingo zishingiye ku nsiguro z'abahinga no ku rugero rwo kugeramirwa. Naho biri uko ibihugu biriko biraba vyinshi birimwo Ubwongereza n'Ubuhorandi vyabaye birafata ingingo mfatakibanza yo guhagarika indege zivuye muri ibi bihugu vyo muri Afrika y'Ubumanuko: Singapore, Ubutariano , France na  Israel biri mu bihugu vyashize na  Mozambique, ku rutonde rwavyo rutukura. Ubuyapani   bwamenyesheje ko kuva ku wa gatandatu, ingenzi zivuye muri Afrika y'Ubumanuko zizotegerezwa kumara iminsi 10 ukwa zonyene kandi zigapimwa incuro zine muri ico kiringo. Guhagarika indege bishobora kuzotandukanya imiryango muri ibi bihe vy'iminsi mikuru ya Noel na Bonane. Ruth Daines-Slack, w'imyaka  70, yari yatabuje itike yo kuva Cape Town aja mu Bwongereza ku ndwi iza guhimbaza Noel n'isabukuru y'imyaka 100 ya nyina wiwe. Yabwiye BBC ko yarengewe kandi ko atagishoboye gukora urwo rugendo anegura cane ingingo y'Ubwongereza yo kubuza ingendo. Ubwongereza bwabaye ubwa mbere mu gufata ingingo yo kubuza ingendo , ingingo umushikiranganji wa Afrika y'Epfo ajejwe imigenderanire yavuze ko ari ""ingingo ya gihutihuti"" yafashwe imbere y'uko OMS igira ico ishikirije kuri ubwo bwoko bushasha."	https://www.bbc.com/gahuza/amakuru-59435907
health	Tanzania yashizeho ingingo zo kurwanya Covid-19	Ibiro vy'umukuru w'igihugu wa Tanzania vyashizeho ingingo zo gupima ubushuhe no gukaraba n'umuti mu gihe igihugu cafashe ingingo yo kwambara udupfukamunwa, nka zimwe mu ngingo zo guhagarika ikwirakwira ry'umugera wa coronavirus. Ejo ku wa mbere, Perezida Samia Suluhu yarakiriye intumwa mvamakungu zikaba zabanje gupimwa imbere y'uko zinjira. Izi ntumwa zose zategetswe kwambara udupfukamunwa, mbere n'ifoto yafashwe ari kumwe nazo yerekana umukuru w'igihugu we nyene ubwiwe akambaye. Ku wa gatanu, Perezida Samia yabonetse yambaye agapfukamunwa iri rikaba ari irya mbere ari muri Tanzania, aho yavuze ko ari ngombwa kukambara mu ntumbero yo gukingira abatama yariko abonana nabo. Ibi bibaye inyuma y'imisi mike agize urugendo muri Kenya, ico gihe akaba yagiye yambaye agapfukamunwa. Yateye inkuru mu gutwenza abanu avuga ko kwambara agapfukamunwa ari nk'umwungere azibira umunwa w'impene kugira ayibuze kwona, ariko ko vyari ngombwa. Ubutegetsi bwahahora bwa Perezida John Magufuli aherutse kwitaba Imana ku wa 17 z'ukwa gatatu, bwafata minenerwe akamo katerwa n'amakungu ku bubi bwa coronavirus. Kuva mu ntango y'iki kiza, Tanzania yashira imbere kwiyuka n'ubundi buryo kama nk'inzira zo kwikingira Covid, kandi kuva mu kwa gatanu kw'umwaka uheze, nta bitigiri vy'abanduye uwu mugera yasubiye gutangaza. Inyuma y'urupfu rwa Magufuli, Perezida Samia yavuze ko yashizeho umurwi ujejwe gukurikirana ikibazo ca Covid-19 mu gihugu.	https://www.bbc.com/gahuza/amakuru-57067873
sports	Menya abakinyi 5 bashobora guhindura imigwi ku musi wa nyuma w'igura n'igurishwa 01.09.2022	Arsenal iriteguye guheraheza umwumvikano wo kuzana umukinyi wo hagati wa Aston Villa Douglas Luiz yari muri Aston Villa. Douglas yipfuza kuva muri uwo mugwi ariko Villa iri mu madidane yo kumurekura batabanje kuronka uwusubira mu kibanza ciwe.  (The sunFootball) Muri iri joro Pierre Aubameyang arafata urugendo rumushikana i Londres guheraheza ibiganiro vyo kwimukira mu mugwi wa Chelsea avuye mu mugwi wa Barcelone, mu gihe Marcos Alonso nawe agiye iyo avuye.  (Romano) A﻿rsenal yarekuye umukinyi wayo w'inyuma mu buryo Hector Bellerin kwimukira muri Barcelone. Uwo mukinyi w'inyuma wo muri Espagne ntaronka umwanya wo gukina muri uwo mugwi akaba yariko aragerageza kwimukira muri Barca Umukinyi wo hagati wa Juventus Arthur Melo  ari mu Bwongereza guheraheza ibiganiro vyo kwimukira mu mugwi wa Liverpool. Azoshira umukono ku masezerano yo gutizwa umwaka umwe gushika mu 2023.	https://www.bbc.com/gahuza/articles/cpvyz13vz35o
politics	Harageze ko ONU imenya ko igihugu canje cateye intambwe – Ndayishimiye	"Perezida Evariste Ndayishimiye w’Uburundi asaba ishirahamwe mpuzamakungu ONU ko ryotahura y’uko Uburundi bwateye intambwe mu vyo umutekano kandi ko kitakiri igihugu kigoyagoya. Mw’ijambo yashikirije mu nama ya bose igira 77 y’iri shirahamwe, Perezida Ndayishimiye yaragirije abakozi bamwe bamwe ba ONU baca intege iterambere igihugu kigezeko bagacuvya ibikorwa vyiwe bitwaje imvo za poritike. Kubw’iwe, ntibigikenewe ko umurwi wa ONU ujejwe agateka ka zina muntu urungika imirwi n’intumwa zidasanzwe, reta y’Uburundi itigeze iha nirwere kuko yabagiriza ko bakorera ku makuru y’ibinyoma. Kuva mu 2015, imigenderanire hagati ya reta y’Uburundi n’amakungu be n’amashirahamwe mpuzamakungu amwe amwe yagiye itosekara. Bamwe mu bategetsi b’igihugu, inzego z’umutekano n’iz’igendereza, hamwe n'urwaruka rw'umugambwe CNDD-FDD uri ku butegetsi bagirizwa guhonyanga agateka ka zina muntu, ivyo reta yamye kandi ibandanya yiyamiriza. Mw’iryo jambo, Ndayishimiye, n’aho ashimira amakungu ku kigoro yagize mu kugarukana amahoro n’umutekano mu gihugu ciwe, ntarya umunwa mu kwagiriza abakoziba ONU ko baca intege intambwe imaze gushikwako. Ati: “Mu bihugu bimwe bimwe harimwo na rwanje, iyo intwaro rusangi uko tuyumva ishinze imizi, bamwe mu bakozi b’ishirahamwe ONU barayisibanganya mu kuvuga ko itizewe kandi ko idahuza bose mu ntumbero yo kutugumiza mu cuka kibi kidagira mvura. “Iyo turi mu rugamba rwa misi yose rwo kurwanya ukudahana, bamwe mu bakozi ba ONU barondera gutesha agaciro ibikorwa vyacu”. Ndayishimiye abona ko igihe kigeze ko ishirahamwe ONU ryemera intambwe igihugu ciwe “kigezeko kuva imyaka 17 iheze kandi rigatahura ko ivy’uko kikiri igihugu kigoyagoya bitagifise ikibanza mu Burundi”. Ati: “Rero harageze (...) ko Umurwi ujejwe agateka ka zina muntu wicara hamwe n’ibihugu vyacu kugira ngo tubone kumwe ukungene poritike y’ibihugu vyacu yogenda, aho gushaka kuyobora ibikorwa vyawo iciye ku mirwi n’intumwa zidasanzwe ukwa wonyene”. Mu gihe mu Burundi abatari bake, cane cane abatavuga rumwe n’umugambwe uri ku butegetsi, bidogera ubutungane kandi bakavuga ko agateka ka zina muntu kabandanya gahonyangwa, Perezida Ndayishimiye yabwiye abari muri iyo nama ko “ubutungane kuri bose ubu butakiri umugani"" Yavuze kandi ko ""n’agateka ka zina muntu, harimwo uburenganzira bwo gushikiriza akari ku mutima n’ugushikiriza amakuru, kubahirijwe ku butaka bwose bw’Uburundi”. Kuva Uburundi bwinjiye mu ndyane za poritike mu 2015 biturutse ku ngingo y’umuhisi Perezida Petero Nkurunziza yo kwitoreza ikiringo ca gatatu, imigenderanire hagati yabwo n’ibihugu bimwe bimwe, cane cane vy’Uburengero, hamwe n’amashirahamwe mpuzamakungu amwe amwe, yaratosekaye. Ibi vyatumye Uburundi hamwe na bamwe mu bategetsi bakuru b’igihugu bamwe bamwe bafatirwa ibihano. Hagati aho kuva Evariste Ndayishimiye ashitse ku butegetsi inyuma y’amatora ya 2020, harabaye ukuganira n’impande zompi mu ntumbero yo gusubiza ibintu mu buryo, akaba mw’ijambo ryiwe ashima intambwe igezweko. Ati: “Turashima kubona imigenderanire myiza (...) yari yahagaritswe n’ibihugu bimwe bimwe n’amashirahamwe amwe amwe yarasubiye kunaguka. “Icipfuzo cacu nyamukuru ni ugukomeza imigenderanire myiza kandi ikomeye n’ibihugu hamwe n’amashiramahwe mpuzamakungu ishobora kuzana akarusho muri kazoza k’Uburundi n’ibindi bihugu”."	https://www.bbc.com/gahuza/articles/c3gmrgpez74o
sports	Ayavugwa mu mupira w'amaguru: Zaha, Pochettino, Martinez, Conte, Neves, Coutinho, Willian	Tottenham na Everton ziripfuza kugura umukinyi w'imbere wa Crystal Palace umunya Côte d'Ivoire Wilfried Zaha w'imyaka 28 ku miriyoni zirenga 56.5 z'amadorari y'abanyamerika. (Goal) Umumenyereza wa Paris St-Germain Mauricio Pochettino ariko arihweza nimba ari ngombwa ko yosubira mu murwi Tottenham yahoze amenyereza. (Sun) Hagati aho, Tottenham iri mu biganiro n'umumenyereza w'umurwi nserukiragihugu w'Ububirigi, yahoze kandi amenyereza imirwi ya  Everton na Wigan  Roberto Martinez w'imyaka 47,  mu gihe igikorwa co kurondera umusubirizi wa Jose Mourinho kibandanya. (Sky Sports) Umumenyereza wa Inter Milan Antonio Conte yarafashije uyu murwi gutahukana igikombe c'ihiganwa ry'Ubutaliyano Serie A, ariko uyu mugabo yahoze amenyereza Chelsea ategerezwa kuva muri uyo murwi mu masaha 48 ari imbere.  (La Gazzetta dello Sport, via Metro) Wolves iriteguye kugurisha umukinyi wo hagati, umunya Portugal Ruben Neves ku miriyoni hafi 50 z'amadorari kugira ngo ishobore kuronka amahera yo kwiyubaka ku muntu uwo ari we wese yosubirira umumenyereza Nuno Espirito Santo amaze kugenda. (The Athletic - subscription required) Wolves si ngombwa ngo igurishe uyu mukinyi Neves w'imyaka 24 ari muri uyu murwi kuva mu 2017, ariko izokwakiriza yompi abo bose bazomurondera mu gihe amafaranga bazoshaka gutanga yoba ashobora gufasha mu kwiyubaka.  (Express & Star) Umukinyi wo hagati wa Brazil Philippe Coutinho w'imyaka 28 azoba ari mu bakinyi 10 bari ku rutonde rw'abazogurishwa  n'umurwi Barcelona mu ci riza.  (Star) Barcelona na Manchester City ziri mu mirwi irondera umukinyi wo hagati wa  Atalanta umudagi Robin Gosens w'imyaka 26. (Sport) Arsenal na Aston Villa igiye guhangana bikomeye mu kurondera kugura umukinyi wo hagati wa  Norwich City umunya Argentine Emiliano Buendia w'imyaka 24 . (Telegraph - subscription required) Umukinyi w'imbere wa Arsenal umunya Brazil Willian w'imyaka 32 aripfuza gusubira muri  Chelsea - inyuma y'amezi ari musi ya 12 avuye muri uyu murwi yari amazemwo imyaka indwi.  (Sky Sports) Chelsea ishobora kuba ishaka kugurisha umukinyi wayo wo hagati, umwongereza Callum Hudson-Odoi w'imyaka 20, agashobora kuja mu murwi  Borussia Dortmund wo mu Budagi. Dortmund ishobora kandi kurondera umukinyi w'imbere wa  Leeds United umunya Brazil Raphinha w'imyaka 24. (Eurosport) West Ham iripfuza umukinyi wo hagati wa  Spartak Moscow wo muri République tchèque, Alex Kral w'imyaka  23 . (Sky Sports) Umukinyi w'inyuma wa Villarreal umunya Espagne Pau Torres w'imyaka 24 yanse kuvuga ku bijanye n'amakuru avuga ko ashobora kwimukira muri Manchester United mu ci riza, imbere y'urukino rwa nyuma rw'ihiganwa Europa League ruhuza iyi mirwi ibiri kuri uyu wa gatatu.  (Metro) Manchester United yashitse ku masezerano n'umunyegori wa Aston Villa umwongereza Tom Heaton w'imyaka 35 akazoshobora kuja muri uyo murwi mu kwezi kuza ataco urinze gutanga. (Express) Umukinyi w'inyuma wa Liverpool umwongereza Rhys Williams w'imyaka 20, ashobora gutizwa mu mwaka w'inkino uza n'aho yari yashoboye gukina mu murwi mukuru w'uyu murwi mw'ihiganwa rirangiye rya 2020-21. (Star) Umukinyi wo hagati wa Arsenal umunya Uruguay Lucas Torreira avuga ko azofata ingingo kuri kazoza kiwe inyuma y'inkino zo kurondera uburenganzira bwo gukinira igikombe c'isi yose mu kwezi kuza. Uyu mukinyi w'imyaka 25 vyari amaze umwaka wose wa 2020-2021 akina muri Atletico Madrid aho yari yaratijijwe. (Express) Arsenal ishobora kuvyura urugamba rwo kurondera umukinyi wo hagati wa  Lyon umufaransa Houssem Aouar w'imyaka 22. (Mirror) Roma irashaka kugura umukinyi wo ku ruhande umwongereza Demarai Gray w'imyaka 24 yari yinjiye mu murwi Bayer Leverkusen mu kwa mbere mu masezerano afitaniye n'uyu murwi hakaba harimwo umurongo uvuga ko uwumukeneye ategerezwa gutanga imiriyoni zibiri z'ama euro.  (Roma Press, via Sky Germany) Umukinyi wo hagati umufaransa Eduardo Camavinga arashaka kuja gukinira umurwi Paris St-Germain, umurwi wiwe Rennes ukaba umushakako imiriyoni 100 z'ama euros , mu gihe amasezerano ifitaniye n'uyu mukinyi w'imyaka 18 azorangira mu ci ry'umwaka uza. (RMC Sport)	https://www.bbc.com/gahuza/imikino-57252048
religion	Kardinali Burke anegura Papa Francis ku vyo aherutse gushikiriza ku bubakana basangiye ibitsina	"Umwe mu bategetsi bakomeye ba Ekleziya Gatolika aranegura amajambo Papa Francis aherutse gushikiriza ku vyerekeye abakundanye basangiye igitsina, akavuga ko ari ivyiyumviro vyiwe bwite bidashobora gukurikizwa n'Abagatolika. Kardinali Raymond Burke abonwa na benshi ko atava kw'izima ku mico ya Ekleziya Gatolika yavuze ibi mw'ijambo yashikirije haciye umunsi umwe Papa yerekanywe ariko ashigikira ko abubakanye basangiye ibitsina bokwemerwa n'amategeko. Yari amajambo atari bwaje ku mugaragaro. Ku wa gatatu w'ino ndwi, niho Papa Francis yumvikanye ashikiriza ayo majambo. Bivanye n'aho umuntu ahagaze muri Ekleziya, Kardinali Burke ni ihwa kuri Papa, canke naho umwe muri bake bazovugisha ukuri ku butegetsi. Kurwanya Papa ku bijanye no gushigikira ko abubakanye basangiye igitsina bemerwa imbere y'amategeko ni ibintu bidatangaje, ariko amajambo yabivuzemwo niyo kumbure yotangaza. Mu gihe Raymond Burke avuga ko amajambo ya Papa Francis ari ""iciyumviro ciwe bwite"", yongera ko y'uko abagatolika badategetswe kwumvira uyu mukuru wa Ekleziya kuri iki kibazo, ariko ko abayobozi ba Ekleziya basanzwe bafise igikorwa co gukora ico yise 'gutanga umuco ukenewe'. Arongera agashimangira y'uko ibikorwa vy'abahuje ibitsina babisangiye 'biteye kubiri n'imico' ishingiye ku kwemera kwa Gatolika, akavuga ko amajambo yavuzwe na Papa adahuye n'inyigisho za Ekleziya kandi ko ziteye umubabaro. Mw'ireresi ivuga ku buzima n'ibikorwa vyiwe, Papa Francis yumvikanye ashigikira ko abubakanye basangiye igitsina bakwiye kwemerwa imbere y'amategeko. Ati: ""Ni abana b'Imana kandi bafise uburenganzira bwo kugira umuryango. Nta n'umwe akwiye gutabwa canke ngo agirirwe nabi kubera ico. ""Ico tugomba gushiraho ni itegeko ribaha uburenganzira bwo kubana. Gutyo bakaba bakingiwe n'amategeko"". Mu nyigisho za Gatolika, imibonano mpuzabitsina hagati y'abasangiye igitsina ifatwa 'nk'ukugoka'. Aya majambo yavuzwe na Papa yateye impari, aho hari bamwe bashigikiye ivyo yavuze, abandi nabo babirwanya cane. Gusa impungenge zibandanya zibonekeza ni ingaruka aya majambo ashobora kugira ufatiye aho Ekleziya Gatolika ihagaze kuri iki kibazo. Massimo Faggioli, umuhinga mu vyigwa bijanye n'ivy'Imana akaba n'umwanditsi w'igitabo Pope Francis: Tradition, yabwiye BBC ati: ""Nta gushidikanya ko ivyo Francis yavuze ari ikintu gishasha muri Ekleziya. Hagati aho, ni ikibazo yagiye agarukako cane kuva muri ino myaka mike iheze""."	https://www.bbc.com/gahuza/amakuru-54673238
religion	Ni nde yanditse Bibiliya ?	"Na Edison Veiga BBC News Brazil Kuba Katolika, Bibiliya igizwe n’ibitabo 73. Ku baporoti hari 66, nayo aba-orthodoxe bavuga ko hari 78. Ni mu gihe Abayahudi bemera ibitabo 39 gusa, ibi bikaba ari ivyo abakirisu bavuga ko ari ivyo mw’isezerano rya kera. Aha turiko tuvuga igitabo kigurishwa cane gusumba ibindi vyose muri kahise k’isi, Bibiliya Nyeranda, ikonganirizo ry’ibitabo vyahinduwe mu ndimi zababa 3.000 – aho ibirenga imiriyaridi 3.9 bimaze kugurishwa kw’isi yose, nk’uko bivugwa n’umuryango wa Bibliya wa Brezili (Société biblique du Brésil). Ariko none, ni bande banditse ibi bitabo? Dufashe ko ari ibitabo vya kera cane, imbere y’uko abanditsi ba none batangura kwandika uko bandika, biragoye kuronkera iki kibazo inyishu nyayo. Intango y’iki kiyago ni ukubanza kumenya nimba ari ukugifatira ku bijanye n’idini gusa, canke nimba gikwiye gufatira ku buhinga n’ubumenyi. Umuhinga mu vya kahise no mu vyigwa bijanye no kwemera Imana Gerson Leite de Moraes asanzwe yigisha kuri kaminuza Mackenzie Presbyterian University avuga ati: ""Ni ikibazo kitoroshe kubera hari imbono zibiri. Imbono ya mbere ishingiye ku kwemera Imana gushingiye ku masengero, aha tukaba dufise abiga ibijanye no kwemera Imana kubera bashaka kuba abapasitori/abapatiri mu muryango kanaka, imbono kama ». Kubw’iwe, inyigisho z’amasabamana ziganisha ku busaseredoti/ubupasitori, zitegerezwa « kugendera ku nyigisho z’uko ivyanditswe vyavugishijwe, ni ukuvuga ko ari ivyavuzwe n’Imana yo nyene ubwayo, iciye kuri Mutima Mweranda/Mpwemu Yera ». Avuga ati : ""Ku rundi ruhande, inyigisho ku bijanye no kwemera Imana zishingiye ku buhinga ntizirajwe ishinga n’iyo mbono, ahubwo zozo zirondera kwihweza uko izi nyandiko zaje ufatiye ku bihe vya kahise ». Muri iyi nzira, turashobora gutahura ibitabo vya mbere vya Bibiliya, ibigize vya bitabo bitanu vya mbere bizwi nka Pentateuque (canke nka Torah y’Abayahudi), ko ari icegeranyo c’inyandiko zanditswe ubwa mbere imyaka hafi 1.000 imbere y’umuzo wa Yezu/Yesu. Ibi ni Amamuko/Itanguriro, Ihunga, Abalewi, Guharura/Kubara  hamwe na Gutegeka kwa Kabiri  (Deuteronome)  - ibitabo bivuga ivyerekeye kuva kw’irema ry’isi gushika ku rupfu rwa Musa. Kubera ari ivya kera, abahinga bavuga ko bigoye kumenya neza na neza abavyanditse. Kubw’amayagwa y’idini, ibi bitabo bitanu vyanditswe n’umuntu umwe, Musa. José Luiz Goldfarb, umwigisha wa kaminuza ya Katorika y’i São Paulo akaba arongoye n’igisata c’imico y’ikiyahudi mu murwi A Hebraica, avuga ati : ""Nsomye nkongera nkavugana n’umusiguzi akongera akaba n’umukinyi w’ivyese, Haroldo de Campos (1929-2003), nahakuye icigwa ko hari inzira zibiri zishoboka. Iyo yo mw’isinagoga ivuga ko Musa ari we yanditse Torah. Tubifata nk’uko twama ‘twumviriza’ Musa buri ndwi [ibisomwa], kandi ibi bifise agaciro mu mico y’abantu ». Ihengama ry’abahinga ntiryemera ibivugwa ko ibi bitabo vyanditswe n’umuntu umwe. Ati : ""Ku bijanye n’inyigisho za Bibiliya, tuvuga ibitabo vyanditswe mu myaka irenga 600 ». ""Uku niko umwihwezo wa Harold urangira hampande y’ubushakashatsi yagize kuri Bibiliya, kubisigarira vy’ivya kera (archeoloie), ku bisigarira no ku nzandiko zo guhayagiza ». Avuga ko umwihwezo wimbitse w’izi nzandiko ufasha kubitadukanya ufatiye ku nyubako, amajambo azigize, n’ibirimwo ufatiye ku banditsi mu bihe bitandukanye vyo muri kahise. Ni iciyumviro cemerwa neza. Uri Lam wo mu muryango Templo Beth-El w’abanya-Israel muri São Paulo asigura ati: ""Biragoye cane kuvuga ivy’ibihe canke abanditsi kuko umuntu atakara. Amatohoza y’abahinga yemeza ko izi nyandiko zifise imyaka iri hagati ya 2.700 na 3.000 canke gusumba aho kubera vyahererekanwa ku munwa ». Kubw’iwe, izo nyandiko zaratagatifujwe – ni ukuvuga ko zegeranijwe hanyuma zifatwa ko ari izigize Bibiliya y’Abahebreyi– amaja mu kinjana ca IV imbere y’umuzo wa Yezu/Yesu. Lam yemera ati : ""Ariko n’aho nyene, hari impari nyinshi, kandi ntidushobora kurangiza iki kibazo ». Goldfarb abona akarusho muri ibi vyo gufatira hamwe izi nyandiko hamwe no kuzifatira mu mice itandukanye. Yibaza ati : ""Nimba ari inyandiko zamaze imyaka 600, ibi ni vyiza ku bantu bakunda ibikorwa. Ni bangahe bashoboye gusohora inyandiko mu karere kamwe canke akandi ? ». Muri ico gihe nyene ivy’abanditsi bitandukanye n’ivy’ubu, ingorane nk’izi nyene zo kumenya koko uwanditse zirabandanya mu bindi bitabo biri muri Bibiliya y’Abayahudi – ikonganirizo ry’ibitabo bigize isezerano rya kera muri bibliya ya gikirisu. Goldfarb ati: ""Nk’akarorero, zaburi za Dawudi. Ni agatabo gato abantu bakoresha cane mu bisabisho n’indirimbo vya misi yose kegeranya indirimbo Dawudi yakunda kuririmba mw’isinagoga. ""Tuvuga ko yari umuririmvyi kandi ko ibi bisabisho vyaririmbwa. Ni nde abizi ? Ni ikibazo ciza:  ku vyo nize ngasoma, jewe ntavyo nokwemeza… ». Moraes nawe ati: ""Ikiri ukuri ni uko habaye benshi banditse ibiri muri Bibiliya ». ""Igishoboka cane ni uko inkuru ziri mu vyanditswe muri bibiliya muri kino gihe imbere y’aha vyahanahanwa ku munwa igisekuru ku kindi. Kandi iri ryagumye ari itunga karanga ry’idini ry’aba bantu ». Uyu mwigisha wa kaminuza ati: ""Ni ukumenya kandi ko ivyo abitirirwa inyandiko mu gihe ca kera bitandukanye n’ivyo dufise ubu. Ico gihe, vyari bikunze kuba ko inyandiko kanaka yitirirwa umutware mukuru, umutegetsi akundwa, umuntu akomeye ». Aha niho rero, abanywanyi b’inyigisho zimwe zimwe, iyo bahinduye ivyo bazi bakabishira mu nyandiko, bakunda kuzitunganya nk’uko umengo ni ikintu canditswe na ba shebuja. Moraes  yongerako ati : ""Kubiraba Torah, ushaka kuvuga ko izi nzandiko zanditswe na Musa? Bishobora kuba atari vyo. Kumbure afise kuba yarabigizemwo uruhara. Hari bamwe bavuga ko ata ruhara na rutoya yagize. ""Ariko ni inyandiko zitirirwa Musa."" Kubw’iwe, igikenewe ni uko izi nyandiko nyeranda birangira zitiriwe amadini. Moraes yibaza ko ari ibintu vyumvikana ko ibitabo vyeranda vyanditswe, nk’akarero, inyuma y’ishingwa ry’igihugu ca Israel gusumba ibihe bivugwamwo, nk’ibijanye n’ihunga ry’Abayahudi bava mu Misiri, barongowe na Musa. Ati: ""Iyumvire igico c’abantu bayerera mu bugaragwa. Ivyo kwicara ngo bandike si vyo bibaraza ishinga. Ikiraje ishinga uwuriko arayerera mu bugaragwa ni ukurondera ingene abaho. Mu myaka itari mike, vyabaye ngombwa ko bategura intambara kugira ngo baronke ubutaka…nta n’umwe yari anezwe ivyo kwandika ibitabo."" Uyu mushakashatsi ati: ""Ikintu kinini gishoboka, ni uko ibi vyagiye kuba hashinzwe umuryango wiyubatse neza."" Ariko zari inkuru zidakomeye cane, z’ubwoko butandukanye, vyarangiye zegeranijwe zigashirwa  hamwe n’umwanditsi umwe canke benshi. Umuhinga mu nyandiko nyeranda, Thiago Maerki akaba n’umushakashatsi kw’ishure kaminuza rya São Paulo (Unifesp), akaba kandi ari mw’ishirahamwe Hagiography Society, muri Amerika, arashima cane iciyumviro co gukoresha ubumenyi bwa none mu vy’indimi mu kugerageza gushira hamwe canke gutandukanya inyandiko zigize Bibiliya. Kubw’iwe, abanditsi nk’umwigisha wa kaminuza Robert Alter, umunyamerika yigisha kw’ishure kaminuza ya California, ""babivuga neza "", nk’igihe avuga ko ari vyiza ""gukoresha uburyo bumwe bumwe bukoreshwa mu kwiga ibijanye n’ivya kahise k’indimi n’inyandiko mu kwiga inyandiko za Bibiliya"". Maerki ati: ""Arihweza ubuhinga bw’inyandiko, impinyanyuro z’amajambo yakoreshejwe, ubudasa mu gushikiriza ivyiyumviro, imyumvikano ikurikizwa mu bwoko bumwe bumwe bw’inyandiko ya Bibiliya, na buri mwanditsi. ""Igihe cose kugira ngo ntihabe kuzana ivyataye igihe."" Indinganizo y’amayagwa nayo nyene ishobora kwisungwa mu mwihwezo w’ibitabo bine vy’injili, ibitabo bivuga ubuzima bwa Yezu, bikaba vyitirirwa Matayo, Mariko, Luka na Yohani. Umushakashatsi kuri kahise k’idini rya Gikristu kw’ishure kaminuza Université pontificale grégorienne i Rome akongera akaba n’umuhinga ku bijanye na Vaticano Mirticeli Medeiros, arabishingira intahe ko, ata gukekeranya, abanditse ibi bitabo bine ari abo bagabo bane. Asigura ati : ""Ku vy’Injili, nta mpari zihari [kuba zitirirwa], n’imiburiburi ufatiye ku bushakashatsi bwa vuba. Aha ni ukwibuka ko babiri mu banditsi bazo, Matayo na Yohani, bari abatumwa ba Yezu/Yesu. Aba bandi babiri, Mariko na Luka, ku ruhande rwabo, bateguye inyandiko zabo bisunze ivyo abatumwa bashingiye intahe."" Maerki arasangamwo ubudasa mu mpinyanyuro z’amajambo muri ibi bitabo bine. Asigura ati : ""Matayo afatwa nk’umwanditsi adakoresha impinyanyuro itaziguye, akoresha impinyanyuro isanzwe. Yohani akoresha ururimi rugoye, rwuzuye imizunguruko, imvugo ngereranyo. Luka akoresha imvugo inonosoye, ihanitse."" Nimba mw’isezerano rya kera hari ibibazo vyinshi gusumba ibizwi ku bijanye n’abitirirwa ibitabo, inyandiko zo mw’isezerano rishasha, n’aho ari iza vuba kandi n’abazitirirwa bavugwa hafi muri zose, naho nyene harimwo ibibazo. Birazwi ko bimwe muri vyo vyatanguye kwandikwa imyaka 30 canke 40 inyuma y’urupfu rwa Yezu. Moraes avuga ko ""bishoboka cane ko aya mazina yose [y’aba banditsi b’Injili bane] yaje biciye mu mico n’imigenzo."" Ashimangira ati : ""Nta zina ry’umuntu yitirirwa ibi bitabo vya kera cane."" Igisa n’uko ata mpari gitera ni uko iya mbere muri izi njili ari iya Mariko. Ati: ""Mu gihe hari igisekuru, igisekuru cakurikiranye ubuzima bwa Yezu gushika apfe, ni ngombwa ko kigumana inyandiko ku vyabaye. Rero nico gitangura ubwoko bushasha bw’impinyanyuro y’amajambo, ari yo Njili."" Mu gushira hamwe imico n’imigenzo hamwe n’ivyahanahanwa ku munwa, uyu mwanditsi w’injili arandika neza ivy’ubuzima bwa Yezu. Ariko ahagarara cane ku gice yashaka guhagararako ico gihe: aha ni ukuvuga ko ata kigoro agira ko kuvuga ku vyerekeye ivuka canke ubwana bwa Yezu, ahagarara cane cane ku gikorwa ciwe, ku rupfu rwiwe, ku butumwa bwiwe bwa Pasika. None uyu Mariko yari umuntu ki ? Umuhinga mu vyigwa bijanye no kwemera Imana (théologien) arerekana ko yari umwigishwa w’intumwa Petero. Ati: ""Ariko abandi bazokubwira ko yari umwigishwa wa Paulo. Ivyo ari vyo vyose, ico tuzi ni uko atari umwigishwa wa Yezu."" Injili ya Yohani nayo nyene irimwo amakenga. Ahari amakenga ni aho avuga  «umwigishwa yakundwa cane», aha amayagwa akerekana ko yari Yohani. Moraes ati : ""Ariko hariho abahinga mu vyigwa bijanye no kwemera Imana babona ahubwo ko yashobora kuba ari Lazaro, kuko mu njili harimwo umurongo [mu gice kivuga urupfu rwa Lazaro] uvuga ko Yezu yarize,  ‘hanyuma raba ingene yamukunda."" Mu kinjana ca 20 ni ho abakristu batanguye kmwemeza ko Yohani ari we yanditse iyi Njili. ""Amayagwa yabigize uko nyene, tubandanya tumwita Yohani. Ariko ntivyoroshe kumenya uwayanditse, ishobora mbere kuba yanditswe n’umurwi wa benshi."" Kubw’uyu muhinga mu vyigwa bijanye no kwemera Imana, ni vyiza ko tugumana iciyumviro c’uko ari « Injili zanditswe na» ugaca ushirako izina rimwe rimwe muri ayo, hakubafata nk’abanditsi b’ibitabo nk’uko bafatwa mu gihe ca none. Ariko nimba ikibazo ari Isezerano rishasha, ni ukwerekana uruhaha rwa Paulo, intumwa yandikiye amabaruwa menshi imiryango ya mbere ya gikristu. Medeiros avuga ati : ""Amabaruwa ya Paulo, nk’uko iri zina ribivuga, [yanditswe] na Paulo hamwe n’abigishwa biwe. Nk’akarorero, ibaruwa ryandikiwe Timoteyo, rishobora kuba ryanditswe na Paulo, rero abahinga bamwe baryita Deutéro-Paulin"". ""Hagati aho, hari impari ku vyerekeye amabaruwa yitirirwa Petero, kandi ashobora kuba atanditswe na we nyene ubwiwe. Co kimwe kandi n’irya Paulo yandikiye abahebreyi, rishobora cane kuba ryagiye kurangizwa n’umwe mu bigishwa biwe ». Paulo yumvikana ko ari we yatanguye kwandika kuri Yezu, kuva mu mwaka wa 57 canke 58. Moraes  avuga ati : ""Ikibazo nyamukuru ni ukumenya nimba yari azi ko yariko yandika inyandiko nyeranda. Ashobora kuba atari abizi."" ""Hari uburyo yakoresha mu kuvugana n’amasengero hanyuma agasiga amakete. Amwe muri yo yaratakaye, amwe muyo twita ko ari amabaruwa yiwe yanditswe kumbure n’abigishwa biwe, ariko ashirwa mu murwi w’ayanditswe na Paulo."" Uyu muhinga mu vyigwa bijanye no kwemera Imana avuga ati: ""Iyo tuvuga amabaruwa ya Petero, kumbure yanditswe n’abamwegereye, kuko Petero ntiyari azi kwandika, kandi arabitomora mw’ibaruwa ryiwe [rya mbere].  Yakoresha umwanditsi mu kwandika. Kumbure afise kuba yabwira icegera ciwe, yitwa Silvano, ivyo yandika."""	https://www.bbc.com/gahuza/articles/c807zj0p20do
politics	Ukraine - Russia: Abategetsi b'Uburengero baremera ko Putin afise amahirwe yo gutsinda intambara	"Abategetsi bo mu bihugu vy'Uburengero bavuga ko babona ibimenyetso ko Uburusiya buriko buratorera inyishu ibibazo bimwe bimwe vyabaye inzitizi mu ndwi za mbere z'igitero cabwo muri Ukraine. Kubona ubu ingabo z'Uburusiya ziriko zigerageza gutera intambwe mu duce twinshi vyerekana ko ibibazo nk'ivy'intwazangabo zihagararira zikagenzura urugamba biriko biratorerwa umuti. Ariko aba bategetsi bavuga ko Abarusiya bakirwanira ku mirongo miremire mu mabarabara yirebanga, ibi bigasigura ko babandanya baterwa. Ingabo za Ukraine nk'uko babivuga, ""zibandanya zirwana n'ubwenge bwinshi kandi mu buryo bumeze neza"". Imwe mu mirongo y'ingabo z'Uburusiya iracari miremire (cane cane mu bumanuko uvuye i Kharkiv) aha zigashobora guhura n'ibitero bivuye mu burengero. Aba bategetsi bavuga ko Vladimir Putin ""agifise amahirwe yo gutsinda"", agashika ku bintu bitandukanye, ariko babona ko ata na kimwe muri vyo gishobora gushikwako vuba. Ibihugu vyo mu Burengero birabandanya bisuka imfashanyo za gisirikare muri Ukraine ""muri ino ntambara imaze igihe kirekire ...kumbure mbere igashobora kumara uno mwaka wose"". Intambara yo muri Donbas ishobora kugenda neza ku Burusiya kandi, icoba kibi gusumba,  ibi bigashobora gutuma busubira kuraba ingene bufata ibisagara bwari bwipfuje imbere y'intambara, nka Kyiv na Odesa. Abategetsi bavuga ko ingabo z'Uburusiya zifise amahirwe menshi kuko ziruta ingabo za ukraine incuro zitatu zose, ariko vyinshi biva ku kungene Moscou ikoresha izi nguvu mu bwenge be n'ubushobozi bw'ingabo za Ukraine mu kwivuna - ari naco gituma ibihugu vyo mu Burengero birungika n'ibirwanisho bikomeye gusumba. Uburusiya buracafise igitigiri kinini c'ingabo - hagati ya 5000 na 10.000 - mu karere ko mu micungararo ya Mariupol, ibi bigasigura ko habaye uruja n'uruza ruto canke rukaba rutanabaye ku ruhande rw'ingabo z'Uburusiya mu bumanuko, zari zitezwe ko zija gufasha gusatira ingabo za Ukraine i Donbas. Abategetsi bavuga ko nimba Putin ashaka kwugara rwose Mariupol, ntibizoba ari ibintu vyoroshe kandi bizotuma izi ngabo zigira uruhara ruto mu rugamba rwo muri Donbas. Abategetsi bavuga ko Uburusiya bwagabanije gukoresha misire zirasa kure za Iskander mu ndwi iheze, bakavuga ko Moscou ifise impungenge ku rugero zikoreshwako n'ubushobozi bwo kuzisubiriza."	https://www.bbc.com/gahuza/amakuru-61186033
sports	Icegeranyo kivuga ko Diego Maradona yapfuye kubera ugusamara kw'abaganga	"Umurwi w'abahinga mu vyo buvuzi wemeje ko uwahoze ari umukinyi rurangiranwa wa Argentine mu mupira w'amaguru Diego Maradona ""atitaweho kandi habaye urwangara"" imbere 'yuko asandaba. Abashikirizamanza muri Argentina bari basavye uyo murwi gukora amatohoza ku bari bajejwe gukurikirana amagara ya Maradona inyuma y'aho apfiriye mu kw'icumi na rimwe umwaka uheze. Maradona yahitanywe n'indwara y'umutima muhira iwe i Buenos Aires afise imyaka 60. Mu ntango z'ukwa cumi na rimwe yari yabazwe mu bwonko ikivyimba cari cavuye kw'ivura ry'amaraso, akaba yagomba abandanye avurwa ingaruka z'inzoga. Nk'umwe mu bakinyi babaye rurangiranwa mu bihe vyose, Maradona yahavuye agira ubuzima bubi bwaranzwe no kunywa ibiyayuramutwe n'inzoga nyinshi. Urupfu rwa Maradona yabaye kizigenza w'umurwi nserukiragihugu wa Argentina igihe iki gihugu gitahukana igikombe c'isi yose mw'ihiganwa mpuzamakungu ry'umupira w'amaguru  mu 1986, rwababaje abakunzi b'umupira w'amaguru kw'isi, bakaba bibajije vyinshi ku bijanye n'abari bajejwe kumuvura. Haciye imisi mike apfuye, abashikirizamanza baciye batangura amatohoza ku baganga n'abaforoma bari bajejwe kumuvura. Mu kwa gatatu, abo bashikirizamanza batumyeko abahinga 20 muvyo ubuvuzi  kugira ngo bihweze icatumye Maradona apfa bongere bihweze nimba harabaye urwangara. Ivyavuye mu matohoza y'abo bahinga vyatangajwe n'ibinyamakuru vyo muri Argentina ku wa gatanu. Mu cegeranyo c'impapuro 70, uyo murwi werekana ko Maradona yasinzikaye cane hafi amasaha 12 imbere y'uko apfa. Muri iki gihe, ""ntiyakurikiranywe bikwiye"", nk'uko iki cegeranyo kibivuga. Gisubiramwo ibiri muri ico cegeranyo, ikinyamakuru Clarin co muri Argentina kivuga ko uyo murwi wagiriza abaganga bari bajejwe kuvura Maradona ""bamutanye wenyene"" Abo bahinga bavuga ko Maradona yari gushobora kuronka amahirwe yo gukira iyo ajanwa kuvurirwa kw'ivuriro hakumugumiza muhira, nk'uko ico kinyamakuru kibivuga. Uyo murwi uvuga ko abari bajejwe kuvura Maradona batamuvuye neza kandi baranzwe n'urwangara, nk'uko vyandikwa n'itororokanirizo ry'amakuru Reuters naryo ryaronse ico cegeranyo. Umuganga bwite wa Maradona Leopoldo Luque w'imyaka 39 hamwe n'uwari ajejwe gukurikirana ubuzima bwiwe bwo mu mutwe, bari mu baganga bariko barakorwako amatohoza n'aho bashikirizamanza. Umurwi w'abahinga washikirije icegeranyo cawo, hasigaye ko abashikirizamanza bafata ingingo ku bijanye no kurengutsa abagirizwa. Ikinyamakuru Clarin kivuga ko bimwe muvyo bashobora kwagirizwa harimwo ubwicanyi. Uru rupfu rwakozweko amatohoza inyuma y'uko babiri mu bakobwa ba Maradona bitwaye. Bavuze ko bagize amakenga ku kungene se wabo yakurikiranywe amaze kubagwa mu bwonko. Muganga Luque wewe nta caha camwagiriye. Arahakana ko ataruhara yabigizemwo. Mu kiganiro yagiranye n'abanyamakuru akorora amosozi mu kwa cumi na rimwe, Muganga Luque yararize, avuga ko yakoze uko ashoboye kugira arokore ubuzima bw'umugenzi wiwe. Uyu muganga yavuze ko yakoze ""ivyo yari ashoboye vyose gushika aho ananirwa""."	https://www.bbc.com/gahuza/amakuru-56961508
entertainment	Umwamikazi Elizabeth II na Africa: Ibihe bikomeye vy'ingoma yiwe	"Umwamikazi Elizabeth II yagendeye ibihugu birenga 20 vyo muri Afrika ku ngoma yiwe, igihe ingoma y'Ubwongereza yariko irarangira, ukwikukira nakwo kuriko kurashwara Afrika. Ubucuti budasanzwe bwarabandanije biciye mw'ishirahamwe rya Commonwealth, umwamikazi yari arongoye. Yari imigenderanire ikomeye - rimwe na rimwe igoye - imigenderanire iri hagati y'ingoma y'Ubwongereza  hamwe n'igihe c'ubukoloni. Umuganwakazi Elizabeth yavugiye ijambo imbere y'inzu ya reta i Cape Town, muri Afrika y'Epfo igihe yashikana imyaka 21, yiyemeza ko ubuzima bwiwe bwose azokorera ishirahamwe rya Commonwealth. ""Ahantu hose nagiye muri iki gihugu ciza ca Afrika y'Epfo.... abavyeyi banje, mwenewacu nanje nyene twarakunzwe cane n'abanyagihugu baco, gushika aho twiyumva nk'abantu bari muhira ngaha, nk'uko umenga twabanye na bo ubuzima bwabo bwose. Umuganwakazi Elizabeth agaragara ngaha mw'ihoteli Treetops muri Kenya ari kumwe n'umugabo wiwe, Duke wa Edinburgh. Mu nyuma akiri muri urwo rugendo, yumvise amakuru ko se wiwe, Umwami George VI yatanze kandi ko ategerezwa kuba umwamikazi. Uru ni rumwe mu ngendo zibiri umwamikazi Elizabeth yagize muri Nigeria. Yafashwe ifoto ngaha ari kumwe n'umutegetsi Oba Adenji-Adele II i Lagos. Yaragendeye kandi Calabar, Enugu, Jos, Kaduna, Kano na Port Harcourt. Umwamikazi Elizabeth ariko aratambana na Kwame Nkrumah, prezida wa mbere wa Ghana inyuma yo kwikukira, yaza n'imbere mu muhari w'abashaka kwikukira. Yatamvye umuziki wateguriwe urwo rugendo wiswe Welcome Your Majesty. Umwamikazi Elizabeth n'umuganwa Philip bafashwe ifoto bari kumwe n'igikomangoma Haile Selassie wa Ethiopia i Addis Abeba, mu rugendo rw'akazi. Ico gikomangoma carahungiye mu Bwongereza hagati ya 1936 na 1941 inyuma y'aho Ubutaliyano bwigaruriye igihugu ciwe aza kugaruka ku ngoma mu 1941 igihe Ubwongereza na Commonwealth batsinda Ubutaliyano. Umwamikazi Elizabeth na prezida El Tigani El-Mahi bariko barava ku kibuga c'indege ca Khartoum mu modoka. Urugendo rwiwe muri Sudani harimwo n'umuhingamo w'isiganwa ku ngamiya hamwe n'urugendo rwo kuraba ibikorwa vyo kwubaka urugomero rw'umuyagankuba rwa Roseires kuri Nil Bleu, rwarangiye mu mwaka ukurikira. Umwamikazi ari kumwe na prezida Julius Nyerere atanguye urugendo rw'akazi rw'imisi itatu. Imyaka 18 imbere y'aho, Dr Nyerere yari yashikanye Tanganyika yahoze ikoronijwe n'Ubwongereza ku ntahe yo kwikukira, aca aba uwa mbere akibereye umushikiranganji wa mbere hanyuma aba prezida w'ico gihugu wa mbere. Uko imyaka yagenda, yagiye yanka cane Ubwongereza n'Uburaya. Ariko, reta y'Ubwongereza yamubona nk'umuntu afise inguvu zo guhoyahoya mu karere karimwo ibihuhusi vyinshi. Prezida wa Zimbabwe yarahawe ikidari n'umwamikazi mu 1994. Ariko igihe imishamirano yongerekana hagati ya Zimbabwe na reta y'Ubwongereza ku mugambi w'isubirwamwo ry'itangwa ry'amatongo, Zimbabwe yarikuye muri Commonwealth mu 2003 - hanyuma Mugabe aca yakwa ico kidari mu 2008. Umwamikazi Elizabeth yafashwe ifoto ashitse ku kibuga c'indege ca Durban. Yari mu rugendo rw'akazi rw'imisi itandatu muri Afrika y'Epfo, hakaba habaye igihe c'imvura ciza mu myaka 10, aho yaciye atazirwa Motlalepula canke ""umwamikazi w'imvura"". Umwamikazi ari kumwe n'umukuru w'igihugu wa mbere wa Afrika y'Epfo w'umwirabure, Nelson Mandela, bivugwa ko bakundana cane. Umwamikazi yarandikiye amakete prezida Mandela aho yakoresha ""Umugenzi wawe  nyawe, Elizabeth R"" kandi bisa n'uko yamuhamagara ""Nelson"", mu gihe bivugwa ko na we yamuhamagara bisanzwe ""Elizabeth"" aciye ku ruhande amategeko agenga ubwami. Umwamikazi yaragendeye Nigeria ubugira kabiri mu 2003. Ico gihugu cari carahagaritswe muri Commonwealth kubera kutubahiriza agateka ka zina muntu ku butegetsi bwa gisirikare bwa Sani Abacha mu 1995, gisubira kwemererwa kugaruka mu 1999, hagarutse ubutegetsi bwa gisivile. Umwamikazi na prezida Obasanjo bagaragara ngaha mu birori vyo kwugurura inama y'abakuru b'ibihugu bihurikiye mw'ishirahamwe Commonwealth i Abuja. Mu rugendo rwa nyuma ku mugabane wa Afrika, uwo mwamikazi amaze umwanya muremure ku butegetsi yarahuye n'umwe mu baprezida bamaze imyaka myinshi ku butegetsi, Yoweri Museveni, na we ari ku butegetsi kuva mu 1986. Yari yarigeze kugendera Uganda imbere y'aho - mu rugendo rwa mbere rw'akazi muri Afrika nk'umwamikazi mu 1954."	https://www.bbc.com/gahuza/amakuru-62837788
health	China: Umukuru w’igihugu aragabisha ko wa mugera corona ukwiragira cane	"Inyuma y'inama y'abashikiranganji ku munsi mukuru w'umwaka mushasha mu Bushinwa, umukuru w'ico gihugu Xi Jinping  aragabisha ko wa mugera ruhonyabantu corona uriko urakwiragira bidasanzwe. Perezida Xi yabwiye abategetsi bakuru ko igihugu ciwe ""kiri mu gihe kidasanzwe"". Umugera corona gushika ubu, umaze guhitana abantu 56  abandi nabo bashika 2000 baramaze kuwandura kuva wadutse. Ibi bimeze uku mu gihe abashakashatsi b'abongereza bagabisha ko Ubushinwa bushobora kunanirwa no kurwanya uwo mugera. Mui bisagara bimaze kwandukirwa n'uwo mugera, hari amategeko yafashwe yo kugabanya uruja n'uruza. Kuva uno munsi ku wa Mungu, amamodokari y'abigenga ntiyemererwe kuja mu gisagara ca Wuhan aho uwo mugera watanguriye. Ibirori vy'umunsi mukuru w'umwaka mushasha vyatanguye ejo ku wa gatandatu vyarahagaritswe mu bisagara bitari bike. Hagati mu gihugu, ingenzi zitegerezwa kubanza gupimwa ubushuhe, mu gihe ingendo z'amatereni mu bisagara bitari bike zahagaritswe. Mu ntara ya  Hong Kong imaze igihe iri mu migumuko ikomeye hatangajwe ibihe bidasanzwe, ikiringo c'uburuhuko bw'abanyesure naco kirongerezwa. Hari n'ibihugu bimaze kwandukirwa n'uwo mugera, aho abanduye bashizwe mu bibanza vya bonyene kugira ngo bavurwe. Uwo mugerawa corona uri mu muryango w'imigera itera ibicurane bisanzwe, ariko ukabangamira cane ibihimba vy'ihemero. Mu kumenya ko umuntu yafashwe, atangura kwumva amenetse umutwe, mu nyuma agakorora cane, inyuma y'indwi agatangura kugira ingorane zo guhema. Gushika ubu nta muti canke urucanco rurashobora kuboneka. Abategetsi b'Ubushinwa bikeka ko uyo mugera woba wanduwe uvuye ku bifungurwa vyo mu kiyaga vyinjijwe mu kinyegero. Uwo mugera urateye umutima uhagaze abahinga bavuga ko bishobora kugorana ko igihugu c'Ubushinwa  kuwuhagarika. Abahinga bo mu kigo MRC bo mu Bwongereza kijejwe kwihweza indwara zandukira kw'isi kivuga ko umuntu yawanduye ashobora kuwandukiza abantu hafi batatu. Ico kigo kirashima utwigoro abategetsi b'Ubushinwa bariko barakora mu guhangana n'uwo mugera, ariko bakavuga ko hakenewe ko uwo mugera ubu urwanywa gushika ku bice 60% kugira ngo bashobore kuwuhagarika. Ibihugu vya Thailand, Singapore, Ubuyapani, Taiwan, Malaysia, Vietnam, Koreya y'Epfo, na Nepal biramaze gutangaza ko bifise abanduye uwo mugera. Ejo ku wa gatandatu, Australia yatangaje ko abantu bane bamaze kwandura, mu bisagara vya Melbourne na Sydney. Eka no ku mugabane wa Bulaya uramaze gushikayo, aho u Bufaransa bumenyesha ko umaze gufata abantu batatu. Leta zunze Ubumwe za Amerika nazo nyene ntiziri kure kuko zivuga ko abantu babiri bamaze kuwandura, harimwo umukenyezi ari mu myaka 60 wo muri Chicago yawanduye avuye mu karere ka Wuhan."	https://www.bbc.com/gahuza/amakuru-51254063
politics	Intambara ya Ukraine: kubera iki Russia vyanse ko igumana izinga Snake Island?	"Ukraine irishimira intsinzi ikomeye inyuma y’aho Uburusiya bukuriye ingabo zabwo mw’izinga ryitwa Snake Island (Izinga ry’Inzoka), zari zigaruriye ku musi wa mbere nyene zitangura igitero. Rishobora kuba ari akantu gato, ariko iri zinga ry’urutare rifise uruhara rukomeye muri ino ntambara y’Uburusiya muri Ukraine – aha wokwibuka inkuru y’ingabo za Ukraine kuri rino zinga zibwira n’agasuzuguro ubwato bw’intambara bw’Uburusiya ngo “vaho” – igihe bwazisaba kwishikana. Ubu, inyuma y’amezi arenga ane Ukraine itera amabombe y’urutavanako, ingabo z’Uburusiya zahevye iri zinga Snake Island, rizwi nk’izinga rya Zmiinyi muri Ukraine. Iri zinga ry’urutare riri ku birometero 35 uvuye ku nkengera y’inyanja muri Ukraine – intera ntoya ishobora gushikirwa n’ibisasu vya misire, vya muzinga n’ibitero vya za ndege zitagira abadereva (drones) bivuye ku butaka. Ingabo za Ukraine niko zakora, ibitero bikomeye kuri iri zinga hamwe no ku bwato ubwo ari bwo bwose buhirahiriye ngo bwegere. Uburusiya bwobwo buvuga ko bwavuye kuri ico kirindiro “ku gatima keza” kugira ngo bwerekane ko ata ntumbero bufise yo kuzibira ishorwa ry’intete, ariko Ukraine yoyo iriyamiriza ibi, na rirya Moscou ibandanya icucagira ibisasu ububiko bw’intete. Iri zinga Snake Island ni akarere kari ahantu ngirakamaro, hakaba hari haciye amezi atari make harangwa intambara. Iri zinga ry’urutare rito cane riri mu buraruko bushira uburengero  bw’Inyanja Yirabura (Mer Noire/Black Sea) ryari ryafashwe n’Uburusiya ku musi wa mbere w’igitero cabwo kuri Ukraine, kandi ryagize uruhara rudasanzwe muri ino ntambra kuva ico gihe. Iri zinga riroroshe guterwa uciye ku mpande zose, mu kirere no mu mazi, mu gihe ikirindiro gito cari kiricungereye – ubwa mbere cari ic’abanya-Ukraine hanyuma ic’Abarusiya – abahinga ba gisirikare bakaba barifata nk’akarere kirebanga, kadashobora gukingirwa. Mu kwa kane, inguvu z’Uburusiya zo kwivuna ibitero vy’indege mu buraruko bushira uburengero bw’inyanja Yirabura zaragabanutse cane igihe bwa bwato bw’intambara Moskva butwarwa. Kremlin yagumye igerageza kuraba ingene yogarukana ibirwanisho vyo guhangana n’ibitero vy’indege n’ibindi vyo kurwana intambara za elektroniki kuri iri zinga. Ariko vyabaye ivy’ubusa ku Burusiya, kuricungera biranka kubera ryari kure y’ibirindiro bikuru bikuru vyo mu Nyanja yirabura. Mu bitero vyose vyayo, Ukraine nta mato menshi ifise, ari co gituma itashoboye gutwara ingabo zayo kuri iri zinga. Umuhinga wa gisirikare w’umunya-Ukraine Oleh Zhdanov avuga ko gushinga ikirindiro c’ingabo kuri iri zinga ataco bimaze ku mpande zompi kuko vyoroshe guterwa. Zhdanov abona ko ahubwo igikenewe ari ukugira ubushobozi bwo gutera ikintu ico ri co cose cokwegera iri zinga. Ibi bishobora guha ubushobozi Ukraine bwo gukingira ikivuko cayo kinini gusumba ibindi vyose ku Nyanja Yirabura, hamwe no mu gace kose k’uburaruko bushira uburengero bw’inyanja Yirabura. Uburusiya ubu buragenzura akarere katari gato ka Ukraine ku nkengera y’Inyanja Yirabura, hamwe n’ikigwa ca Crimea be n’inyanja yose ya Azov. Mu kwigarurira iri zinga vyatumye Odesa yugaranwa burundu, ibisigura ko bitashoboka ko Ukraine ishora intete zayo hanze. Vyasigura kandi ko inkengera y’Inyanja Yirabura yashobora guterwa, abahinga ba gisirikare i Kyiv bakaba berekanye ubwoba bari bafise ko Uburusiya bushobora kuhashinga ikirindiro c’ibirwanisho birasa kure, nk’ibitera za misire zo mu bwoko bwa S-400. Uravye kw’isanamu, biboneka kandi ko Uburusiya kwigarurira iri zinga vyari bibangamiye umutekano wa Roumanie, umunywanyi wa OTAN/NATO – haba ku kivuko cayo ca Constanta  canke mu ngendo zo mu mazi y’uruzi Danube. Uretse ko iri zinga riri ahantu hakomeye cane, ni akarere gatunze igitoro hamwe na gaze. Iyi si intsinzi ikomeye kuri Ukraine, ariko ni intambwe ikomeye. Ku Burusiya, ni uruhombo ku rugamba rwabwo kandi ni ugutsindwa mu buryo buteye isoni. Ariko ibi ntibishobora gutuma intambara ihindura isura. Uburusiya ubu burajwe ishinga no kwigarurira akarere kose ka Donbas kari mu buseruko bwa Ukraine be no kugumana uturere bwigaruriye igihe butangura intambara. Izinga Snake Island rishobora kuba ari ikibanza gikomye cane mu Nyanja yirabura kandi hakaba n’ahantu heza ho gushinga ibirwanisho bikomeye birasa ibisasu vya misire, ariko ni akarere gato cane k’urutare. N’aho Abarusiya bahirukanywe, ikibazo nyamukuru ni ukumenya nimba Ukraine ishobora gusubira gushora intete hanze kugira ngo inagure ubutunzi bwayo bwishwe n’intambara. Ata mato afise ubushobozi ifise, hari igihamana gito, na rirya amato y’intambara y’Uburusiya ari yo yiganje mu Nyanja Yirabura. Andrew Wilson, umwigisha kw’ishure kaminuza rya Londres ku bijanye n’ibibazo vya Ukraine, avuga ati: ""Mu bisanzwe hari ibintu cumi bikenewe kugira ngo ushobore gushora hanze izi ntete ata ngorane, hamaze kuba iki kimwe gusa”. Ukraine yamiriye kure ibisabwa n’Uburusiya ko bwoherekeza amato y’intete avuye i Odesa kuko bisaba ko ibisasu vya mine hanze y’ikivuko bibanza gutegurwa. Turukiya iriko irakora uko ishoboye mu guhuza impande zompi kugira bashike ku masezerano ariko ibi bisa n’ibikiri kure nk’ukwezi. Indwi nkeya ziri imbere zifatwa ko ari ikiringo gikomeye cane ku rudandazwa rwo hanze rwa Ukraine – kubera isarura ryimirije ritangura muri kuno kw’indwi."	https://www.bbc.com/gahuza/articles/cv27r2wxl2go
entertainment	Sengazi, umuhinga wa mbere mu gutwenza w'i Burundi n'i Rwanda' aronse 'RFI Talent du Rire'	"Michael Sengazi niwe muhinga wa mbere mu gutwenza mu Burundi no mu Rwanda ubu yatsindiye igihembo citiriwe 'RFI Talent du Rire' gitanzwe ku ncuro ya gatanu. Sengazi ni umuhinga mu gutwenza yavukiye i Gitega mu Burundi kuri se w'Umurundi na nyina yavukiye i Burundi ariko akomoka mu Rwanda. Igihembo RFI Talent du Rire catangujwe n'umuhinga mu gutwenza yitwa Mamane akomoka muri Niger, asanzwe kandi ategura amakuru y'ugutwenza kw'iradiyo y'abafaransa RFI Gondwana. Ni igihembo kironswa umuhinga muvyo gutwenza yabaye uwa mbere mu bandi. Iki gihembo kijana n'ama €4 000 azokironswa mu kwezi kuza kwa umi na kabiri. Bwana Sengazi ati: ""Kano gashimwe rero kuri jewe ni ikintu gikomeye, cerekana ko babonye kandi bemeye ko akazi kanje ndagakora neza, kandi ko nshobora n'ukugera kure gusumba ng'aha"". Muri Afrika, aka gashimwe gatanzwe ku ncuro igira gatanu, Michael Sengazi rero akaba ariwe yatowe ku rwego rwa Afrika yose. Bwana Sengazi yize amashure y'intango mu Burundi n'ayisumbuye kuri Michel Archange i Bujumbura, yiga amategeko muri Kaminuza ya ULK i Kigali mu Rwanda. Ahejeje ivyigwa yahisemwo gukora umwuga wo gutwenza. Ati: ""Nacaguye gukora ibijanye na comedie kuko nabona ko ariyo mpano Imana yampaye"". Avuga ko hari abantu badatahura ko uyu nawo ari umwuga. Ati: ""Ndabumva cane kuko ni ibintu batamenyereye, badasanzwe bakora canke babona"". Michael yinjiye neza na neza muri ico gisata mu 2010 akina theatre, mu nyuma ahura na bagenzi we baciye batanguza umugambi w'ugukora ivyo gutwenza i Kigali. Agitangura abavyeyi biwe nabo ntibavyumva ariko mu nyuma baramufata mu mugongo. ""Umuvyeyi yumvise ko mvuye mu vy'amategeko ngiye gukina ivyo gutwenza, yaciye abona ko ngiye kwonona amafaranga y'ishure yantangiye"" - Bwana Sengazi. ""Ku muvyeyi, kugira ngo umuntu atere imbere ni uko akora akazi nyene k'abantu bakomeye, bwa buzi nyene buzwi n'abantu benshi. Ako kazi gashasha rero gashasha ntibashoboye kugasobanukirwa canke ngo bakumve, ariko naragerageje kubibumvisha"". Michael atera akamo abandi bavyeyi gushigikira abandi bana bashobora kuba bafise intumbero bashaka kujanamwo ubuzima bwabo, mu gihe atari ikintu kimwicira ubuzima canke gituma amera nabi. Agira ati: ""Ni ukumuba hafi kuko ni yatsitara ni wewe uzohangayika kuko ni umwana wawe""."	https://www.bbc.com/gahuza/50523202
politics	Uwurinda David Cameron yahagaritswe azize kwibagirira imbunda muri WC y'indege	"Umupolisi yakora akazi ko kurinda uwahoze ari umushikiranganji wa mbere w'Ubwongereza, David Cameron, yahagaritswe nyuma yo kwibagirira inkoho muri WC y'indege. Igipolisi c'Ubwongereza cemeje ko uwo mupolisi yakuwe mu kazi kandi akaba ariko aragirwako itohoza nyuma y'aho ivyo yakoze bimenyekaniye. Iyo nkoho bivugwa ko yari yuzuye amasasu, yatowe n'ingenzi hasigaye umwanya muto ngo indege ihagurutse, ayitora iri kumwe na passport ya Bwana Cameron. Indege barimwo y'ikompanyi British Airways yaratebejwe ikiringo c'isaha imwe, kuko umupilote yariko araremesha ingenzi azibwira y'uko abarinda vya hafi abategetsi bemerewe kwinjirana inkoho mu ndege. Bivugwa ko mu nyuma iyo nkoho yaciye ikurwa muri iyo ndege. Iyo nkoho, vyibazwa ko yari iyo mu bwoko 9mm Glock 17 pistol, bivugwa ko yasizwe muri iyo WC n'umupolisi acunga abantu vya hafi wo mu rwego rwa Met's Specialist Protection, akaba yari yayikuye mu rwubati rwayo ariko arihagarika. Passport ya Bwana Camero hamwe n'iy'uwo mupolisi, basanze ziri kumwe n'iyo nkoho, nk'uko bitangwaza n'ikinyamakuru co mu Bwongereza, The Sun. Umuvugizi w'igipolisi c'Ubwongereza yagize ati: ""Turazi neza ivyo vyabereye mu ndege yari ije mu Bwongereza itariki zitatu z'ukwa kabiri kandi uwo mupolisi yakuwe mukazi. ""Ibi vyabaye twabifashe nk'ibihambaye cane kandi twatanguje itohoza ry'indani."" Bwana Cameron yahoze ari umushikiranganji wa mbere w'Ubwongereza ikiringo c'imyaka itandatu gushika mu kwezi kw'indwi 2016, aho yatanga imihoho kubera ivyavuye mu matora ya kamarampaka yo kuva kw'Ubwongereza mw'ishirahamwe rya Buraya."	https://www.bbc.com/gahuza/amakuru-51386944
politics	Burundi: Gen. Maj. Evariste Ndayishimiye azoserukire CNDD-FDD mu matora ni inde?	Kuri uyu wa Mungu 26/01/2020 niho Jenerali Majoro Evariste Ndayishimiye yemezwa n'abanywanyi b'umugambwe CNDD-FDD ngo azoserukire uwo mugambwe mu matora ategekanijwe mu kwa gatanu uno mwaka. Yatowe mw'ikoraniro kaminuza ridasanzwe ry'uwo mugambwe ryabereye i Gitega, umugwa mukuru wa politike w'u Burundi, inyuma y'igikorane cari kimaze minsi itatu kibera muri iyo ntara. Iryavuzwe riratashe kuko izina rya Evariste Ndayishimiye ryari rimaze iminsi rizunguruka ku mbuga hwaniro zitandukanye ko ari we afise amahirwe yo guhiganirwa ico kibanza kugira ngo asubirire Perezida Petero Nkurunziza. Evariste Ndayishimiye yinjiye mu rutonde rw'abandi ba candida bamaze kumenyesha ko bemejwe n'imigambwe yabo kugira ngo bayiserukire muri ayo matora ategurwa ko azoba ku wa 20/05/2020. Mu mwaka wa 2018, u Burundi bwarahinduye ibwirizwashingiro, ivyanuganurwa ko yari amayeri ya Perezida Nkurunziza yo kurondera kwigumiza ku butegetsi, nk'uko abakuru b'ibihugu vyinshi vya Afrika basanzwe babigira. Hagati aho, umunsi ariterako igikumu yatangaje abatari bake aho amenyeshereje ko atazokwisubirako ku vyo yari yemeye igihe yitoza mu 2015, ko cari ikiringo ciwe ca nyuma. Ariko kuri benshi, amazinda ntiyaheze n'aho yagumye abisubiramwo igihe cose. Rero, ayo matora abaye mu mugambwe CNDD-FDD amaze amazinda ku bibaza ko Perezida Nkurunziza yari agifise umugambi wo gusubira kwitoza ngo abandanye atwara igihugu. Ingingo yo kwitoreza ikindi kiringo mu 2015 yatumye u Burundi bwinjira mu ndyane za politike, maze imigenderanire y'u Burundi n'ibihugu bitari bike iratoseraka. Evariste Ndayishimiye ni umunyamabanga mukuru w'umugambwe uri ku butegetsi CNDD-FDD  kuva mu kwezi kw'umunani 2016, aho uwo mugambwe usubiriyemwo itunganywa ryawo, asubirira Pascal Nyabenda yari umukuru wawo. Yavukiye muri komine Giheta y'intara ya Gitega ubu isigaye ari umugwa mukuru wa politike w'u Burundi kuva mu 2018. Jenerali Ndayishimiye azwi ko yarwanye muri uwo mugambwe ucitwa umuhari, mu ntambara yadutse mu Burundi inyuma y'igandagurwa rya Perezida Melchior Ndadaye yari amaze amezi atatu ku butegetsi. Melchior Ndadaye yari yatowe ku wa 01/06/1993, ashikirizwa ubutegetsi ku wa 10/07/1993.  Inyuma y'amezi atatu gusa, ni ukuvuga ku wa 21/10/1993, yaragandaguwe n'igisirikare c'ico gihe, bica bituma igihugu cinjira mu ntambara hagati y'Abarundi bo nyene yamaze imyaka irenga cumi. Jenerali Ndayishimiye ari mu bacitse kw'icumu mu bwicanyi bwakorewe abanyeshure b'Abahutu kuri kaminuza y'u Burundi mu kwa gatandatu 1995. Yaciye ahamvya abandi barwanyi b'umuhari, ico gihe wari ucitwa CNDD ishami ryawo rikitwa FDD, urongowe na Leonard Nyangoma yawutanguje mu 1994. Uyo muhari, mu nyuma wagiye kwitwa CNDD-FDD, umaze kwinjira mu masezerano y'amahoro ya Arusha yo mu 2000 ugashira ibirwanisho hasi mu 2003, Jenerali Ndayishimiye yarakoze mu biro bikuru vya gisirikare. Inyuma y'amatora y'umukuru w'igihugu ya 2005 yatsinzwe na CNDD-FDD, Jenerali yaragenywe nk'umushikiranganji w'intwaro yo hagati mu 2006-2007, imbere y'uko agenwa kuba umuhanuzi wa gisirikare mu biro vy'umukuru w'igihugu. Ku myaka 52 y'amavuko, Evariste Ndayishimiye aharurwa mu bategetsi bakomeye b'igihugu.	https://www.bbc.com/gahuza/amakuru-51254449
politics	Umunyapolitike Jérémie Ngendakumana araguma Kampala gushika Bujumbura yemeye ko ataha	"Uwahoze ari umukuru w'umugambwe CNDD FDD, Jérémie Ngendakumana, yabwiye BBC ko azoguma i Kampala gushika leta y'u Burundi yikubise agashi ikamuha uruhusha rwo gutahuka. Vyari vyitezwe ko Jérémie  Ngendakumana, yari amaze imyaka hafi itanu yarahungiye mu Bubirigi, atahuka mu mpera z'indwi iheze mu ntumbero yo kuja mu matora yo mu kwezi kwa gatanu. Ivyo ariko ntivyamukundiye we n'abandi batanu bari kumwe nawe, kuko ubuserukizi bw'u Burundi mu muji wa Kampala butabahaye impapuro za mureke-arengane. Vyari vyavuzwe henshi ku mbuga nkoranyambaga ko Bwana Ngendakumana na bagenzi biwe batanu bashika mu Burundi mu mpera z'indwi. Yabwiye BBC ati: ""Nibaza ko tuzobanza tukamara umwanya ngaha kugira turabe ko bokwikubita agashi bakatureka tugatahuka mu Burundi. ""Twashikije ibisabwa kugira duhabwe impapuro mureke-arengane ku wa kane, batubwira kugaruka kuwa gatanu, tuje dusanga hamanitswe itangazo rivuga ko tutemerewe kwinjira mu biro biserukiye u Burundi"". Bwana Ngendakumana avuga ko uwuserukiye u Burundi yari yababwiye ko abanza kubaza i Bujumbura niba boronswa izo mpapuro. Kuba atarasubiye kubakira rero, ku bwiwe abona ko ari amabwiriza yatanzwe n'abajejwe intwaro mu Burundi. BBC ntirashobora kuvugana n'uwuserukiye u Burundi i Kampala ngo atubwire icatumye izo mpapuro zidatangwa. Jeremie Ngendakumana yaheruka gushinga umugambwe mushasha yise PDG-Girubuntu, ariko yabwiye BBC ko ivy'uwo mugambwe no guterera mu matora ataho bihuriye. Yagize ati: ""Ivyerekeye umugambwe n'ivyerekeye amatora ntibisa kuko umugambwe uracari mu vyiyumviro nturemererwa. Mugabo kugira umuntu agire ico aterera ntabwirizwa kuba afise mugambwe. ""Abwirizwa kuba ari umurundi afise ivyangomba vyo gutora no kwitoza, hanyuma rero agaterera muri ubwo buryo"". Jérémie Ngendakumana yavuye mu Burundi mu 2015 nyuma yo kutumvikano n'abo bari kumwe mu mugambwe wa CNDD FDD bapfuye kugena Pierre Nkurunziza ngo aserukire uwo mugambwe mu matora y'uwo mwaka. Yari umwe mu banyepolitike bakomeye mu Burundi bafashe ingingo yo kwerekeza iy'amahanga mu kwiyamiriza ikiringo kindi ca Prezida Nkurunziza. Nyuma y'imyaka itanu ari mu buhungiro mu Bubirigi, yari yafashe icemezo co gutahuka ""guterera"" mu matora yitezwe mu kwezi kwa gatanu."	https://www.bbc.com/gahuza/amakuru-51536018
sports	Umurundikazi Francine Niyonsaba yaciye umuhigo ku metero 2000 mu mahiganwa ya Zagreb	"Umurundikazi Francine Niyonsaba yanditse amateka mashasha ku metero 2000 mw'ihiganwa Continental Tour Gold ryabera i Zagreb mu gihugu ca Croatia. Ku mwanya yakoresheje w'iminota itanu n'amasegonda 21.56, yasumbije Genzebe Dibaba yaheruka guca umuhigo mu mahiganwa yo mu kibuga cugaye (indoors) mu 2017, akaba yamusize amasegonda abiri. Inyuma y'umudari w'ifeza kw'isi no muri Olempike ku metero 800, Niyonsaba ni umwe mu banonotsi batari bake babujijwe guhiganwa ku metero ziri hagati ya 400 na 1.600 kubera urugero rw'inkabuzo (umusemburo) ya testosterone ruri hejuru. Uyu munonotsi w'imyaka 28 avuga ko yahisemwo kubandanya amahiganwa kugira ngo abere akarorero abandi. N'aho ari mu murwi w'abanonotsi bategetswe guhindura ibisata bahiganwamwo ku ngingo yafashwe n'urwego mpuzamakungu rujejwe ukwinonora imitsi mu 2019, Niyonsaba ntaco yabaye kuko arabikora bigacika mu mahiganwa yo ku ntera ndende. N'akamwemwe kenshi, Niyonsaba ati: ""Numva mfise umunezero udasanzwe. Si nari nzi ko nshobora kwandika amateka nk'aya kw'isi yose, kuko ni bwo bwa mbere nari nje hano. Naje hano gukora ivyo nategerezwa gukora"". ""Nabikoze. Ni vyiza kandi biraryoshe. Ndashimiye abo bose baje kudutera intege"". Aya mateka mashasha yanditse, mbere akaba yanasumbije umunya Ireland Sonia O'Sullivan yari yaciye umuhigo mu mahiganwa yo hanze mu 1994, ayashitseko haciye indwi imwe gusa atsindiye ihiganwa ryo gusiganwa ku metero 5000 mu mahiganwa ya Diamond League yabereye i Zurich mu Busuwisi (Suisse). Mu nkino za Olempike ziheruka kubera i Tokyo mu Buyapani, yahejeje ari mu kibanza ca gatanu mw'ihiganwa rya nyuma (finale) ku metero 10.000, ariko imbere y'aho akaba yari yakuwe mw'ihiganwa ku metero 5000 yagirijwe ko yaciye mu nzira itari rwiwe. Yaheruka kandi kuba umunonotsi agize gatanu kw'isi avuduka cane ku metero 3000 mu rwego rw'abagore/abakobwa. Gusiganwa ku metero 2000 ntibirigera biba mu nkino za Olempike canke mu mahiganwa mpuzamakungu (World Championships), ariko bikunze kuba mu mahiganwa asanzwe yo gusiganwa."	https://www.bbc.com/gahuza/imikino-58568165
entertainment	Uwagandaguye John Lennon yasavye imbabazi ku 'caha c’agahomerabunwa' yakoze haciye imyaka 40	"Mark Chapman, umugabo yishe John Lennon, yasavye imbabazi umupfakazi, Yoko Ono w'imyaka 40, yasizwe n'uyu yahoze ari muririmvyi rurangiranwa, inyuma y'imyaka 40 apfuye. Uyu mucuraranzi w'umwongereza John Lennon azwi ko yashinze umurwi w'abanyamuziki Beatles wabikoze bigacika kuva utangujwe mu ntango za 1960. Chapman yarashe Lennon amasasu ane amusanze hanze y'inzu yabamwo mu karere ka Manhattan mu gisagara ca New York, amurasira mu maso y'umugore wiwe Ono, hari mu 1980. Yarankiwe kurekurwa vy'agateganyo igihe yari arengukishijwe ku ncuro ya cumi na rimwe mu kwezi guheze. Igihe yariko arumvirizwa, Chapman yavuze ko yishe uyu munyamuziki rurangiranwa wo mu bwoko bwa rock arondera gusa icubahiro, akavuga ko mu bisanzwe yari akwiye igihano c'urupfu. Yongera ko y'uko igihe cose aguma yicuza iki ""caha c'agahomerabunwa"", akemera ko ashobora kumara ubuzima bwiwe mw'ibohero. Ari imbere y'abacamanza i New York, Chapman yavuze ati: ""N'ukuri nongeye gusaba imbabazi kuri iki caha"". ""Nta citwazo na kimwe mfise. Ibi vyari ivyo kwihesha agaciro. Nibaza ko iki ari icaha kitagira urugero gishobora gukorerwa umuntu w'intungane"". ""Yari rurangiranwa. Ntabwo namwishe kubera imico yiwe canke uko yari ameze. Yari umugabo w'intungane afise umuryango. Yari umuntu w'akarorero. Yari umuntu yavuga ibintu turiko turavuga ubu kandi ni ikintu gikomeye"". ""Nkoresheje amajambo yanyu, naramwishe, kubera yari umuntu azwi cane, cane, cane rwose, nico cabintumye, kandi nabikoze nshaka cane, cane, cane rwose icubahiro, ukwikunda birengeje"". ""Ndashaka kongerako iki kintu, kandi ndagishimangire cane. Narakoze icaha c'ukwikunda. Ndababajwe n'umubabaro nateye umugore wiwe Ono. Ni ikintu kitarigera kimva mu mutwe"". Abandanya avuga ko mu bisanzwe yari akwiye igihano c'urupfu - igihano cagiye gukurwaho mu ntara ya New York mu 2007 - n'aho ata wari bwigere anyongwa kuva mu 1963. Ati: ""Iyo uzi neza ko uriko utegura umugambi wo kwica umuntu ukamenya ko ari bibi kandi ukabikora wewe nyene ubwawe, kubwanje ico ni igihano c'urupfu"". Abajijwe nimba ubutungane bwakoze neza, Champan yishuye ati: ""Eka ntaco maze, ntaco"". ""Mu gihe amategeko hamwe na mwebwe mwofata ingingo yo kungumiza hano mu minsi nsigaje kubaho, si noja ng'aho ngo ndiko ndaharira n'ukuri"". Mu 2015, uyu munyatugenegene Yoko Ono akomoka mu Buyapani, akaba yagumye arwanya Chapman igihe cose yarondera ko yorekurwa vy'agateganyo, yabwiye ikinyamakuru Daily Beast co ku ngurukanabumenyi ko yumva ubwoba bwinshi cane mu gihe Chapman yorekurwa. Ati: ""Ico nguma niyumvira ni uko yabikoze rimwe, ariko kandi ashobora gusubira kubikorera uwundi muntu - ico ni ukukimenya. Ashobora kubikorera jewe, canke Sean [umwana wiwe], eka ashobora kubikorera uwo ari we wese, rero iyi niyo ngorane"". Impapuro z'urubanza zashitse mu minwe y'ishirahamwe ry'ibinyamakuru Press Association zerekana ko abacamanza banse ko Chapman arekurwa, bavuga ko ""bishobora guhungabanya umutekano w'abanyagihugu"". Igihe akora iki caha, Chapman yari afise imyaka 25. Ubu afise 65, yararongoye umugore wiwe akaba aba hafi y'aho amaze imyaka umunani apfungiwe. Mu nama y'abacamanza bariko bariga nimba yari akwiye kurekurwa vy'agateganyo, Chapman yasiguwe nk'umuntu asigaye yarihebeye cane Imana kandi ko ari ""umukirisu akomeye"". Urubanza rwo kwiga nimba ashobora kurekurwa vy'agateganyo ruzosubira mu kiringo c'imyaka ibiri."	https://www.bbc.com/gahuza/amakuru-54249317
sports	Intamba mu Rugamba zifise urukino ruhambaye kurusha izindi zose zimaze gukina	Robert Patrick Misigaro, BBC. Intamba ziri mu mugwi B muri izi nkino z'igikombe ca Afrika zibera mu Misiri aho ziri kumwe na Madagascar, Nigeria na Guinea. Nyuma yo gutsinda Guinea 1-0 mu rukino rw'ejo, Nigeria yarabandanyije mu gice c'ijonjora mu gihe izindi kipe zitatu zo mu mugwi B zitaramenya uko bigiye kugenda. U Burundi buramaze gutsindwa rimwe na Nigeria nyene, bukaba ari bwo bugise amanota ubusa mu mugwi kuko Guinea na Madagascar zifise inota rimwe rimwe nyuma yo kunganya mu rukino rwa mbere. Gutsindwa ni ikintu intamba zitohirahira ngo zishire mu mutwe kuko kiretse ku  bw'amahirwe, biragoye kugira zishobore kubandanya, naho zotsinda urukino rwa nyuma na Guinea ku munsi wa Mungu. Intamba zitsinzwe kabiri zikurikiranya bishobora kuzica intege zikaja mu rukino rwa nyuma na Guinea zaradebukiwe, naho kurutsinda vyoziha itike yo kubandanya mw'ijonjora. Kunganya naho ni hahandi kuko bigumiza intamba mu kibanza kitari ciza. Amahirwe meza rero yo kubandanya mw'ijonjora ni gutsinda urukino rwo mukanya na Madagascar, kuko kiretse amanota atatu zica zironka, biranazongera ingoga no kwigirira icizere. Intsinzi kandi yoba ari iya mbere u Burundi bugize mw'ihiganwa nk'iri, ikintu ngirakamaro cane ku mupira w'amaguru mu Burundi, kuko hari ibihugu vyinshi bija mu gikombe ca Afrika bikavayo bidatsinze na rimwe. Mu mupira w'amaguru nta kidashoboka, kandi uravye abakinyi Madagascar ifise n'abo Intamba zifise, ntacobuza ko zitsinda. Ariko Madagascar ifise umukino unyaruka kandi urimwo inguvu nk'uko vyigaragaje mu rukino na Guinea, kandi abakinyi bayo b'imbere ntibatinya kwitanga kugira batsinde. Intamba mu Rugamba zitegerezwa gushira Madagascar ku murundi wazo, ntizireke ngo izinyarukane nk'uko ibigenza. Abakinyi b'imbere kandi bategerezwa gutera kenshi kandi imipira ikomeye. U Burundi burazwi mu kuzibira neza, ibintu vya nkenerwa, ariko mu rukino rw'uno munsi gusatira bitegerezwa gushirwa imbere kugira iyo ntsinzi iboneke. BBC Gahuzamirango irabashikiriza ibikuru bikuru vy'uru rukino kuri facebook.	https://www.bbc.com/gahuza/imikino-48787397
health	Abarokotse kanseri ‘barakarirwa n’indwara z’umutima’	"Hari icigwa giherutse kwerekana ko abarenga umwe kw'icumi mu barwayi ba kanseri baruhira gupfa bahitanywe n'indwara z'umutima hamwe n'ukuziba kw'imitsi, gusumba uko bicwa n'iyo ndwara. Ikinyamakuru European Heart Journal candika ku vyerekeye indwara z'umutima cakoze icigwa ku barwayi imiliyoni zitatu muri Amerika, barwaye ubwoko 28 butandukanye bwa kanseri, mu kiringo c'imyaka irenga 40. Abashakashatsi bavuga ko kubona ibitigiri vy'abarwaye kanseri vyiyongera bivuga ko bokwitwararikwa cane gusumba kugira ntibandure indwara z'umutima zifatira mu bwonko. Abahinga b'abongereza bavuga ko abaganga bakwiye kubimenya gusumba bagakurikirana abarwayi uko bikwiye. Mu barwayi imiliyoni zirenga zitatu bagizweko ubushakashatsi, ibice 38% nibo bahitanywe na kanseri abandi 11% nabo bahitanwa n'indwara z'umutima zifatira mu bwonko (AVC) - muri bo, bitatu vya bine bikaba vyavuye kuri iyo ndwara y'umutima. Igitigiri c'abarwaye kanseri bapfa bahitanywe na AVC cari kinini cane mu bantu barwaye indwara z'amafyigo, imihogo, udusaho tw'intangangabo, igitereko, amara n'amabere. Ku mwaka wa mbere, ivyo bishobora gutumwa n'ingaruka z'imiti ya kanseri canke ibipimo vya radiyo mu mibiri y'abantu. Ico cigwa kivuga ko abarwayi ba kanseri ""bagumye babangamirwa gusumba"" abantu basanzwe. Muganga Nicholas Zaorsky, umuhinga mu kuvura indwara za kanseri mu kigo Penn State Cancer Institute kijejwe kvura iyo ndwara niwe yari arongoye ico cigwa. Avuga ko iyo umuntu amenye ko ashobora kubangamirwa n'iyo ndwara bishobora gutuma abaho igihe kirekire. ""Mu gihe abarwayi ba kanseri bomenya ko bashobora kubangamirwa gusumba bishobora kubatuma bafata ingendo y'ukwinengesera ishobora gutuma batandura AVC, ariko kandi ishobora gutuma batongera kurwara kanseri"". Naho Martin Ledwick wo mu kigo Cancer Research UK kijejwe ubushakashatsi mu Bwongereza avuga ati: ""Abaganga bategerezwa kumenya ibiri muri buno bushakashatsi busaba ko abarwayi bakeneye gukurikiranwa gusumba inyuma y'ugufata imiti, kugira barabe ntibahave bandura indwara z'imitima"". ""Hagati aho, ico cigwa ntikitubwira igituma abarwayi bamwe bamwe ba kanseri bashobora guhitanwa n'izo ndwara z'imitima"". ""Kuri bamwe, bishobora kuba ari ingaruka z'ukuvura iyo ndwara - ibipimo vya radiyo mu gikiriza n'imiti imwe imwe bishobora gutuma bafatwa n'indwara z'umutima. ""Hagati aho, hari ubwoko bwa kanseri bwakozweko amatohoza buboneka ko bufatanya  n'imibereho y'abantu mu gutera indwara z'imitima - nk'akarorero ubuvyibuhe burenze n'itabi, navyo bishobora gutuma kanseri yiyongera. ""Ni naco gituma ari nkererwa ko umwe umwe wese yokwitaho imibereho yiwe yotuma agira amagara meza""."	https://www.bbc.com/gahuza/50546723
politics	Burkina Faso: Abacangero b’Abarusiya biteguye gufasha abatembagaje ubutegetsi	"Umurwi w'abacangero b'Abarusiya bandikiye abategetsi ba gisirikare ba Burkina Faso baherutse gutembagaza ubutegetsi ko biteguye kuja gufasha mu kwigisha igisirikare c'iki gihugu co muri Afrika y'Uburengero mu rugamba rwaco rwo kurwanya inyeshamba ziyitirira idini rya Islam. Uyu murwi wiyita ""Community of Officers for International Security"" (mu Kirundi twovuga tuti ""Umurwi w'abasirikare bitaho umutekano mpuzamakungu), usanzwe uri muri Centrafrique ni wo watangaje ibi wandikiye aba bategetsi  ryahawe BBC. Ntibiramenyekana nimba Burkina Faso yaremeye ubu bufasha canke nimba izobwemera. Burkina Faso ubu irongowe n'akarwi k'abasirikare katembagaje reta ya Perezida Roch Kaboré ku wa mbere. Ibiri muri iryo kete biratomoye neza: ""Mu gihe mwotumira abigisha b'Abarusiya kugira ngo bigishe igisirikare ca Burkina Faso, barashobora kubikora neza cane"". Iri kete ryemejwe n'umuhanuzi w'Umurusiya mu vyo umutekano mu biro vy'umukuru w'igihugu wa Centrafrique ni ingorane ku rugamba rurongowe n'Ubufaransa mu karere ka Sahel. N'aho uru rugamba rumaze imyaka irenga cumi, iri kete rivuga ko ""ataco rwashitseko"", rikongerako y'uko uyu murwi ushobora gufasha abasirikae ba Burkina Faso ""gufata ibintu mu minwe mu kanya gato cane mu ijanye n'umutekano"". Ibihugu vyo mu Burengero vyaraneguye irungikwa ry'abacangero b'abarusiya mu gihugu kibanyi ca Mali mu kw'icumi na kabiri bikaba vyavuga ko rishobora gutuma ibintu vyunyuka gusumba mu bijanye n'umutekano."	https://www.bbc.com/gahuza/60150974
sports	Intamba mu Rugamba zikeneye intsinzi kuri Guinea vyanka bikunda, ariko none yova hehe?	Robert Patrick Misigaro, BBC. Intamba zirahura na Guinea muri uwo mukino zizi neza yuko kiretse intsinzi yoziha amanota 3, ata kindi gishobora kuzihesha amahirwe y'itike yo kuguma mw'ihiganwa ry'igikombe ca Afrika 2019. Iyo ntsinzi yoca ituma u Burundi buheza ari ubwa gatatu mu mugwi B, hagaca rero hasigara kwizera ya mahirwe, aza kuvana n'ukuntu izindi kipe ziza kwitwara mu migwi zirimwo. Guinea nayo nyene ntihagaze neza mu mugwi B mu gihe imaze kunganya rimwe (na Madagascara 2-2), itsindwa irindi rimwe na Nigeria (1-0). Iyi kipe nayo ikeneye intsinzi cane muri uno mukino kugira ishobore kubandanya. Urundi rukino mu mugwi B rurahuza Nigeria na Madagascar ziza gukinira mu muji wa Alexandria, narwo rukaza kuba ari urukino rutoroshe kuko Nigeria, naho imaze kuronka itike yo kubandanya, ishaka guheza ari iya mbere, kanatsinda ni nayo irusha uburambe izo biri kumwe mw'ihiganwa. Madagascar nayo iraza kuba irondera n'imiburiburi inota rimwe kugire yizere ko ijana na Nigeria mu muce w'ijonjora mu kibanza ca kabiri. Guinea ni ikipe itoroshe kandi imenyereye rino higanwa, ikaba kandi nayo ikeneye cane amanota atatu kuko itsinze u Burundi ibitsindo vyinshi hanyuma Madagascar igatsindwa na Nigeria, yoca iheza ari iya kabiri igaca ironka itike. Guinea rero ntiza kworohera u Burundi na gato kuko ikipe zose zirondera itike, bigasigura ko ruza kuba ari urukino rubereye ijisho. U Burundi ariko, kiretse urukino na Madagascar rutagaragayemwo ishaka ryinshi, urukino bwakinye na Nigeria rwari urwo ku rwego rwo hejuru ku buryo bakinye nk'uko uno munsi hogira ikivamwo. U Burundi kandi muri izi nkino zibiri bwakinye bwarabonye ko bukeneye gutumbereza mw'igoli, bisigura ko abasatirizi bategerezwa gutera cane kandi kenshi mw'igoli rya Guinea kugira biyongere amahirwe yo kwinjiza. Aha niho biza gukenerwa ko barutahizamu Saido Berahino na Fiston Abdul Razak bamera magabo bakerekana koko ico bamaze. Berahino akeneye guhindukiza amaso inyuma akibuka ivyo yakorera ikipe West Brom yo mu Bwongereza, aho yaharurwa muri barutahizamu bakomeye mu Bwongereza. Mu gihe bitamworoheye mw'ikipe akinira ubu ya Stock City, urukino rw'uyu munsi rutegerezwa kumubera akaryo ko kwerekana ko agifise umupira w'amaguru mu maraso kandi ko agifise vyinshi vyo kwerekana. Niyumvikana neza na Fiston imbere, barashobora guteza ibibazo ikipe ya Guinea iza gushira abakinyi imbere irondera igitsindo. Kandi mu gihe vyigaraje ko abakinyi b'inyuma no hagati b'u Burundi bahagaze neza, na cane cane umunyegoli Jonathan Nahimana, imyugariro imeze neza. Ikindi coshigikira u Burundi, ni uko Guinea ishira icizere cane ku mukinyi wayo rurangiranwa akina hagati, Naby Keita, ariko mu gihe afise ikibazo c'imvune birashobora kubagora. Ni ukuyita amahirwe kuko ubiravye ni ibintu bigoye cane kiretse amahirwe gusa, ariko nk'uko bikunze kuvugwa, ntakidashoboka mu mukino w'umupira w'amaguru. Ica nkenerwa ca mbere n'uko u Burundi butsinda Guinea, bikaba vyoba vyiza buyitsinze nk'ibitsindo birenga kimwe ariko kandi ntibusubire kwinjizwa. Kubera amakipe mw'ihiganwa ari 24, kandi mu bisanzwe mw'ijonjora hagomba kugenda amakipe abiri ku mugwi, bisigura ko zoca ziba ikipe 12. Ariko umuce w'ijonjora ukenera ikipe 16, bisigura y'uko hari ibibanza bine bizorwanirwa n'amakipe yabaye aya gatatu mu migwi ariko yavyifashemwo neza kurusha ayandi (mu gifaransa bita meilleurs perdants). Aha rero niho u Burundi bushobora kugirira amahirwe kuko buramutse buronse amanota atatu kuri Guinea, mu gihe kandi bumaze kwinjizwa ibitsindo bibiri gusa bukaba kandi bwaritwaye neza mu kibuga, burashobora kuronka kimwe muri ivyo bibanza bine mw'ijonjora. BBC iraza kubashikiriza ibikuru bikuru ry'urukino hagati ya Guinea n'u Burundi kuri Facebook, turangura isaha 18h00.	https://www.bbc.com/gahuza/imikino-48817684
health	Africa – Covid-19: Menya ibihugu bimaze gutangura gutanga incanco	U Rwanda, Kenya na Nigeria vyatanguje ku munsi umwe ku wa gatanu  isekeza ryo gutanga incanco za Covid zavuye muri Covax, umugambi wa ONU wo gusabikanya neza kw'isi inanco zo gukinga indwara ya Covid-19. Kenya n'u Rwanda  bibaye ibihugu vya mbere vyo mw'ishirahamwe ry'ibihugu vya Africa y'Ubuseruko (EAC) bitanguje iryo sekeza. Mu Rwanda gukingira Covid-19 vyatanguye ku mugaragaro mu bitaro bitandukanye haciye umunsi umwe incanco za mbere zishitse mu gihugu. Abakingiwe bemeje inyandiko ko atawe bazokurikirana ku ngaruka urukingo rushobora kubagirako. U Rwanda rwaronse ku wa gatatu incanco zirenga ibihumbi 300 za AstraZeneca na Pfizer zitanzwe muri uwo mugambi wa Covax. Hari n'izindi ncanco 50.000 rwaronse zitanzwe n'Ubuhindi. Intego y'ico gihugu n'ugukingira 30% by'abanyagihugu uyu mwaka na 60% gushika mu 2022. Muri  Kenya, umutegetsi wo mu bushikiranganji bw'amagara, Patrick Amoth, ni we yabaye uwa mbere mu guterwa urwo rucanco. Ku wa gatatu niho Kenya yaronka incanco zirenga gato umuriyoni za AstraZeneca zakozwe n'ikigo co mu Buhindi, Serum Institute of India, nazo nyene zitanzwe n'umugambi Covax. Co kimwe n'u Rwanda na Kenya, Nigeria nayo yatanguje isekeza ryo gucanca ku wa gatanu. Muri ivyo bihugu uko ari bitatu, abakozi bo kwa muganga bari mu baza imbere mu kubanza kuronswa urucanco. Ghana na Côte d'Ivoire navyo nyene vyatanguye gutanga incanco muri iyi ndwi. Ikindi gihugu ca EAC kimaze kuronka incanco ni Uganda. Ku wa gatanu Uganda niho yakira incanco za  mbere zirenga ibihumbi 860 nazo zivuye muri uwo mugabmbi wa Covax. Ibindi bihugu bitatu vya EAC, Uburundi, Tanzania na Sudan y'Epfo, gahunda zavyo zo kuronka incanco no gutangura kuzitanga ntiziramenyekana. Abategetsi ba Tanzania bo basanzwe baramenyesheje ko ata mugambi w'incanco bihutira. Ibindi bihugu bimaze kuronka incanco muri uwo muganbi mpuzanakungu ni  Angola, DR Congo na Gambia. Afrika y'Epfo  yo yatanguye gutanga incanco haraheze indwi zibiri, ni naco gihugu cabaye ica mbere mu gukoresha urucanco rwa Johnson & Johnson. Izashitse ubwa mbere zari ibihumbi 80 ariko ngo izitezwe zishika umuriyoni. Urwa AstraZeneca ico gihugu cari  cabanje kuronka cararetse kurukoresha kuko rwoba rudakinga neza ubwoko bushasha bwa coronavirus bwatowe ubwa mbere aho muri Africa y'Epfo. Afrika y'Epfo, igihugu ca mbere kirimwo abanduye corona benshi kuruta ibindi muri Afrika, yizigiye kuronka incanco zikwiye 10 kw'ijana y'abanyagihugu baco biciye mu mugambi Covax, kikaba cahawe isango ryo kuzironka hagati y'ukwezi kwa kane n'ukwa gatandatu. Senegal nayo nyene imaze  hafi indwi zibiri itanguye gutanga incanco za Sinopharm yahawe n'igihugu c'Ubushinwa. Yiteze kuronka kandi izirenga umuriyoni zitanzwe mu mugambi wa Covax.	https://www.bbc.com/gahuza/amakuru-56299276
entertainment	Umunyamuziki Neil Young, yitwariye Trump kubera akoresha umuziki wiwe atabimusavye	"Neil Young yitwariye abajejwe imyiyamamazo ya Donald Trump ariko yiyamamariza ikindi kiringo kubera bakoresha umuziki wiwe batamusavye uruhusha. Uyo muririmvyi rurangiranwa wo mu mudiho wa rock avuga ko uyo mukuru w'igihugu ca Leta Zunze Ubumwe za Amerika yahonyanze amategeko akingira umuziki mu gukoresha indirimbo ziwe mu myiyamamazo n'amakoraniro ya politike. Uyo mucuraranzi akomoka muri Canada yanse ko babandanya bakoresha indirimbo ziwe Rockin' in the Free World na Devil's Sidewalk kubera ico yise ""isekeza ry'ubujuju n'urwanko, ibintu bitari mu mico y'Abanyamerika"". Abajejwe imyiyamamazo ya Trump ntaco barashikiriza kuri ivyo birego. Young yavuze ko yitwariye Bwana Trump amwagiriza ko yakoresheje umuziki wiwe kuva mu 2015, ariko akinumya ""n'ibigirankana"". Uyo mucuraranzi, ubu afise ubwenegihugu bwa Amerika inyuma yo kuba muri iki gihugu imyaka iharurwa muri za mirongo, arasaba indishi y'amadolari agera ku 150.000 aho hose bagiye bakoresha umuziki wiwe. Aha harimwo ikoraniro rya Trump i Tulsa mu ntara ya Oklahoma mu kwa gatandatu, hamwe n'urugendo Trump yagize kuri Mount Rushmore mu kw'indwi. indirimbo ijanye n'icivugo Muri ino dosiye bashize ku rubuga ngurukanabumenyi rw'uyu mucuraranzi, abunganizi ba Young banditse bati: ""Uru rubanza ntirufise intumbero yo gusuzugura uburenganzira n'ivyiyumviro vy'abanyagihugu ba Amerika kuko ni uburenganzira bwabo gushigikira umukandida bipfuza"". ""Hagati aho, nyene kwitwara ntashobora kwemerera ko umuziki wiwe ukoreshwa nk'  'indirimbo y'icivugo' mu ntumbero yo kubiba amacakubiri, 'ingendo y'ubujuju n'urwanko, ibintu bitari mu mico y'Abanyamerika"". Uyu mucuraranzi w'imyaka 74 siwe munyamuziki wenyene ashavuriye Perezida Trump kubera akoresha indirimbo ziwe. Mu kwezi guheze, umurwi The Rolling Stones wo mu Bwongereza waragabishije Perezida Trump ko ashobora kwitwarirwa mu butungane mu gihe yobandanya akoresha imiziki yabo mu myiyamamazo yiwe. Abanyamuziki Mick Jagger na Keith Richards baragiye hamwe n'abandi banyamuziki barimwo Aerosmith na Elton John mu gutera igikumu ku rwandiko bandikiye abanyapolitike babahamagarira kubanza gusaba uruhusha imbere y'uko bakoresha imiziki yabo mu myiyamamazo n'amakoraniro ya politike. Ishirahamwe rishinzwe guharanira uburenganzira muvyo umuziki, BMI, rivuga ko impusha zitangwa ku bijanye n'ikoreshwa ry'umuziki mu biteramo n'ayandi makoraniro, zitaraba amakoraniro ya politike. Abakora imyiyamamazo ya politike bategerezwa gusaba uruhusha rusabwa n'amashirahamwe ya politike (Political Entities Licence) rubaha uburenganzira bwo gukoresha indirimbo zishika imiliyoni 15. Rero abajejwe imyiyamamazo ba Trump urwo ruhusha ntarwo bafise. Ariko abacuraranzi bafise uburenganzira bwo gukura indirimbo zabo kuri urwo rutonde. The Rolling Stones barabikoze, ariko Young ntatomora nimba nawe yoba yarabikoze."	https://www.bbc.com/gahuza/amakuru-53667563
entertainment	Africa mu mafoto muri iyi ndwi: Kuva 27 z'ukwa munani gushika 2 z'ukwa cenda 2021	Ihitamwo ry'amafoto meza kurusha ayandi yo muri Africa n'ahandi. Amafoto yose yitirwa bene yo	https://www.bbc.com/gahuza/amakuru-58432506
health	Burundi: Abantu 40 batowe umugera Corona inyuma y'amezi abiri ata bwandu mu gihugu	"Umushikiranganji w'Uburundi ajejwe amagara y'abantu Thadée Ndikumana yatangaje ko abantu 40 batowe umugera wa corona mu bipimo vyakozwe mu minsi ibiri iheze. Ni ubwa mbere abantu bangana gutyo batorewe umugera icarimwe kuva hamenyekanye abantu babiri ba mbere batowe uwo mugera mu kwezi kwa gatatu mu mwaka uheze. Mw'itangazo yasomeye abamenyeshamakuru Dr Ndikumana yavuze ko 10 ba mbere batowe uwo mugera ku wa mbere mu bantu bipimisha mu mw'iteguro wo gufata urugendo mu mahanga. Yagize ati: ''Guhera uwo munsi nyene, umugwi ujejwe kugwanya indwara z'ibiza n'ivyaduka vyihuta waciye urondera abo bose boba bagiye hamwe canke boba baregeranye n'abo 10 bari bahejeje gutorwa uwo mugera''. Haciye hapimwa abantu 284, muri abo 30 baca basanganwa umugera wa corona ''vyumvikana ko muri iyi minsi ibiri iheze abanduye umugera wa corona bashika kuri 40''. Umushikiranganji Ndikumana yamenyesheje ko igitigiri kinini nk'ico c'abantu batowe umugera wa corona cabonetse hari haheze hafi amezi abiri ata muntu yanduye hagati mu gihugu. Yasiguye ko kimwe mu bituma umugera ukwiragira cane ariko hari abantu binjira mu gihugu baciye mu nzira zitazwi. Yamenyesheje ko abo bantu bose baherutse kwandura baba mu gisagara ca Bujumbura n'imicungararo yaco, kandi ko ""bariko barakurikiranwa n'abaganga babijejwe kandi amagara yabo yifashe neza."" Ndikumana asaba abarundi kwubahiriza ingingo zo kwirinda gukwirakwiza uwo mugera harimwo gukaraba neza intoke kenshi gashoboka, kugira umuziro kuramukanya ""dukorana mu minwe canke tugwana mu nda."" Izo ngingo zisabwa kwubahirizwa na cane cane ahantu hahurira abantu benshi nk'ibibuga vy'inkino, amashengero, amashuri, uburiro n'ubunywero. Gushika ubu Uburundi buciye buharura abantu barenga 840 bamaze gutorwa umugera wa corona na babiri umaze guhitana, hakurikirijwe ibiharuro bitangwa n'ubushikiranganji bw'amagara y'abantu."	https://www.bbc.com/gahuza/55556648
sports	Umunonotsi wa BBC w'umwaka muri Afrika: Eliud Kipchoge	Eliud Kipchoge ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59601929
health	Kenya -Covid: Abasanze ubuzima bubaye bwiza aho bahungiye igisagara	"Iyo coronavirus idatera,  bishoboka cane ko Jack Onyango aba akiba wenyene, akora ku murwa mukuru wa Kenya hanyuma arungikira amafaranga umugore n'abana biwe iyo baba  kw'itongo kure cane. Nk'abandi banya-Kenya benshi, yagiye Nairobi akiri muto, azi ko ariho hari amahirwe menshi yo kuronka ikikubeshaho kurusha ahandi hose mu gihugu. Ariko ubuzima mu gisagara ntibwamworoheye. Onyango yashobora gufata urugendo rwo kuja kuraba umuryango mu ntara ya Kisumu mu burengero bw'igihugu rimwe ryonyene mu mwaka. Yagenda igihe ca  Noeli, urugendo rwa bisi akaruriha  2.000 vy'amashiringi ya Kenya (hafi 40.000 vy'amarundi)   - aho kandi bakitega ko agenda  agemuye vyinshi, birimwo nk'isukari. Aho coronavirus itereye mu 2020, abategetsi baciye bashiraho ingingo zikaze  zo kutava i muhira. Co kimwe n'abandi benshi, Onyango aca asanga ata kazi agifise. Mu gihe ama reta mu bindi bihugu yahemba igice c'imishasha abantu baba batakaje ubuzi kubera ikiza, muri Kenya iyo mfashanyo ntiyigeze ibaho. Avuga ati:  ""Ntaho nashobora kuvana amafaranga yo kuriha inzu n'ayo gutunga umuryango."" Amaze kubona ko atagishoboye kuba mu gisagara, yaciye afata ingingo yo gusubira ku gatumba iwabo mu kwezi kw'indwi uwo mwaka. Onyango avuga ati: ""Nari mfise ubwoba ariko narahitishijemwo. ""I muhira nta mafaranga yo kuriha inzu, nta matara n'amazi bariha, bitandukanye na Nairobi aho vyose bisaba amafaranga."" Yaciye atangura kurima itomati hamwe n'imboga kw'itongo risumba gato inusu y'ihegitari (0,6ha) ryahora ari irya sekuru. Ivyo yejeje akabigurisha ku babanyi n'abacuruza, nabo bakaja kubidandaza kw'isoko. Yambwiye ko ivyashitse atari yavyiteguriye vyahavuye bimuviramwo vyiza. ""Amafaranga nkura mu vyo ndiko ndakora aruta kure ayo naronka mu kazi nakora i Nairobi. ""Umukobwa wanje mukuru afise imyaka 16. Nahora ndababona rimwe gusa mu mwaka. Ubiravye, corona kuri jewe yabaye umuhezagiro."" Kw'itongo yabaye inzira yo kubaho. Ishirahamwe mpuzamakungu rifasha mw'iterambere World Neighbours rivuga ko ivyo Onyango ariko aracamwo  biriko birashikira abandi benshi mu muhindo wo gusubira iyo bavuye bitewe n'ikiza ca  Covid. Chris Macoloo, umuyobozi w'iryo shirahamwe ku mugabane wa Afrika avuga ati: ""Covid-19 twese yaduteye giturumbuka. ""Abantu benshi baciye bakurwa mu kazi, kubera  baba babayeho ku munsi ku munsi, ntibashobora kuronka ivyo barya, ntibashobora kuriha inzu kandi ntibaronke amafaranga barungikira imiryango yabo. Bamwe muri bo rero baciye bava mu bisagara basubira ku gatumba (mu cyaro)  iyo bari baje bava."" Avuga ko ku gatumba  kuri benshi haciye habaha inzira yo kubaho. ""Muri Afrika tubaho dutambikije. Dufise ukuguru kumwe mu gisagara, ukundi nako ku gatumba. Ivyo vyarafashije kuko iyo twaba tutahafise , bari kuba bahuye n'ibibazo bikomeye."" Hafi  ubuzi 750.000 bwarugawe muri Kenya mu 2020, nk'uko vyerekanwa n'urwego rw'igihugu rujejwe gutororokanya ibiharuro (National Bureau of Statistics). Icegerenyo ca vuba c'urwo rwego kivuga ko ibisata bitandukanye vy'ubutunzi vyashegeshwe cane n'ingingo za Covid zo kutava muhira, ku buryo akazi ka minsi yose,  uretse ako kurima no kworora ku rugero rubayabaye, kagabanutse ku rugero rwa 4,1%, ni ukuvuga ubuzi burenga miriyoni 17. Mu bihe vya   mbere vyo kutava i muhira, reta ya Kenya  yarabujije uruja n'uruza hagati y'ibisagara binini bimwe bimwe,  bica bitera impungenge zo kuronka ivyo kurya ku turere tutimbura vyinshi. Vyaciye bituma bamwe mu bari bavuye mu bisagara bagasubira ku gatumba nabo baca bijukira kurima imboga. Geoffrey Barasa n'uwundi munya-Kenya yahevye ubuzima bwo mu gisagara. Uwo mugabo w'imyaka 40 yahora abeshejejweho n'ubuzi bubiri i Nairobi. Yakora ubuzi bw'ibiraka muri karitye y'amahinguriro yo muri ico gisagara, akongera agakora urudanzwa rutoya rw'inyama z'inkoko yarangura kw'isoko akaza kuzironderako inyungu mu ka butike gato kiwe. Yari yaje mu gisagara agiheza ishure   avuga ati ""gukora mu gisagara ico gihe cari ikintu co kwishimira."" Barasa yarashinze urugo akaba yaba Nairobi n'umugore n'abana bane. Ariko aho hatangirijwe abantu ba mbere bafashwe na corona muri Kenya, ibintu vyose vyaciye bigenda nabi. Nta kazi yasubiye kuronka, butike yiwe y'inkoko nayo aca arugara. Barasa avuga ati: Muri ico gihe, nta ruja n'uruza rw'abantu rwariho, nta bakiriya bakwiye naheza ngo ndonke. Nta kundi nari mfise nogira atari ukwugara iyo butike nkagaruka ku gatumba."" ""Ico gihe cari kigoye cane."" Mu kwezi kw'icenda yafashe ingingo yo kujana umuryango wiwe kw'itongo iyo avuka mu ntara ya Busia, hafi y'ikiyaga Victoria. Yaciye atangura kurima imyungu, uburo, itomati n'amashu, ivyo yejeje agaca agurisha ku babanyi. Ubu asigaye yorora kandi ingurube n'inkoko. ""Ubwa mbere nari mfise ubwoba bw'ingene nzoba mu buzima bwa ruguru, ariko ubu merewe neza. Mbayeho neza kuruta igihe nari Nairobi. Ndanezerewe cane no kuba naragarutse ku gatumba iwacu."" Barasa avuga ko yohanura abandi basubiye ku gatumba muri iki gihe c'ikiza kugumayo burundu. ""Sinobahanura gusubira mu gisagara."" Nta kibura uruhande rwiza Ku bwa Macoloo, ikiza ca coronavirus gitumye buba ubwa kabiri muri iyi myaka ya vuba abanya-Kenya bafata akanya ko gusubira kwibaza neza ivyo ""kwishiramwo ko ibintu vyera de mu gisagara"". ""Mu gihe c'intureka y'inyuma y'amatora mu 2007-08, abantu benshi barasubiye ruguru kugira barabe ko boronka ingene babaho. Avuga ati: ""Ariko ibibazo vy'amatora vyaranyarutse gutorerwa inyishu gusumba kandi  imirimo y'ubutunzi ntiyahagaze co kimwe n'ubu."" ""Umutekano umaze kugaruka, ntibatevye gusubira kwivyukiranya."" Yongerako ati : ""Nta n'umwe yokwiteze ko hari ivyiza vyovuye ku kiza ca coronavirus."" ""Ntawari avyiteze, vyarashitse uko, kandi nibaza ko bitoducika. Bavuga ko burya igicu cose naho cirabura kitabuze aho gisa n'umwakaka. """	https://www.bbc.com/gahuza/amakuru-59687157
sports	Sergio Aguero: Uyu yahoze ari umusatirizi wa Barcelona na Man City arakukurutse	"Sergio Aguero avuga ko yishimiye ivyo yashitseko mu mupira w'amaguru inyuma yo kwemera gufata iyi ""ngingo igoye cane"" yo gusezera muri uru rukino kubera ikibazo c'umutima. Kuri uyu wa gatatu, uyu musatirizi w'imyaka 33 yarize igihe yatangaza iyi nkuru, hari haciye amezi atarenga atandatu yinjiye muri Barcelona. Mu rukino rwiwe rwa nyuma ku wa 30 z'ukwa cumi rwarangiye Barca inganya na Alaves 1-1, yavanywe mu kibuka ajanwa mu bitaro inyuma y'aho agiriye ""ibibazo vyo mu gikiriza"". Aguero ati: ""Iyi ngingo mfashe, ndayifashe bivuye ku bibazo vy'amagara"". Umumenyereza wa Manchester City Pep Guardiola ni umwe mu bantu bake bariko bakurikirana Aguero igihe atangaza iyi nkuru hafi y'ikibuga ca Barcelona, Nou Camp. Inyuma y'ibitsindo 427 yinjije mu nkino 786, Aguero vyamufashe umwanya kugira fiyate mu marira yari afise imbere y'uko atangura ikiganiro, hanyuma avuga ati: ""Iki kiganiro ni ico kumenyesha ko nafashe ingingo yo guhagarika gukina umupira w'amaguru. Ni igihe kitoroshe. ""Igihe bampima ubwa mbere kwa muganga, abaganga barampamagaye bambwira ko bishoboka cane ko ntazoshobora kubandanya nkina. Kuva ico gihe, naciye ntangura kwitegura ariko ntivyari vyoroshe. Umwe mu baganga yarambwiye amenya ati 'aho birarangiye'. ""Ndashaka kubwira bose ko nakoze ibishoboka vyose. Natanguye kugira indoto zo gukina football mfise imyaka itanu nkaba ari ho natanguriye gukora ku mupira. Sinibaza ko nari gushika i Bulaya, rero nashaka gushimira cane uwo ari we wese ntaravye aho nakoreye imyimenyerezo. ""Ndishimira ivyo nashitseko kandi ni igihamana ciza kubona ibi bimbayeko ubu bitambayeko imbere y'aha. Sinzi ikindindiriye mu buzima bw'imbere, ariko ndazi ko hari abantu benshi bankunda kandi banyipfuriza ineza"". N'aho igihe amaze muri Barcelona kitamwereye, nta nkeka ko yabaye umwe mu basatirizi b'ibihangange mu kinjana ca 21. Yatanguriye mu murwi witwa Independiente wo muri Argentina, mu nyuma yimukira muri Atletico Madrid, aho yatsindiye ihiganwa rya Europa League mu 2010, yongera yinjiza ibitsindo 101 mu nkino 234. Ibi vyateye amero menshi Manchester City yahavuye itanga imiriyoni hafi  50 z'amadorari y'abanyamerika kugira imuzane i Etihad Stadium (ikibuga ca Man City). Kuva ico gihe, yanditse izina mu murwi no mw'ihiganwa Premier League mu kiringo c'imyaka cumi yose yamaze mu Bwongereza. Aguero yavuye muri City mu ci riheze ari we mukinyi wa mbere yinjije ibitsindo vyinshi gusumba abandi bose, aho yinjije  ibitsindo 260 mu nkino 390, harimwo 16 yatsinzemwo bitatu bitatu (ibizwi nka hat-tricks). Ni we mukinyi wa mbere mvamahanga muri Premier League yinjije ibitsindo vyinshi bigera kuri 184, akaba asumvya umufaransa Thierry Henry wa Arsenal ibitsindo icenda. Abahoze ari abasatirizi  Alan Shearer (260), Wayne Rooney (208) na Andrew Cole (187) ni bo bazwi ko bamaze gutsinda ibitsindo vyinshi muri iri higanwa. Ariko nta n'umwe muri bo anganya na Aguero urugero rw'iminota yinjirizako ibitsindo muri Premier League. Ibiharuro vyerekana ko yagiye yinjiza igitsindo uko iminota 107.9 iheze. Akurikirwa na Thierry Henry, aho azwi ko yinjije igitsindo uko iminota 121.8 iheze. Uyu munya Argentina kandi aribukwa cane muri Premier League mu mwaka w'inkino wa 2011-2012, igihe yinjiza  igitsindo mu misegonda ya nyuma mu rukino rwa nyuma rwa Premier League catumye Manchester City  itsinda umurwi Queens Park Rangers, gica kiyiha igikombe ca mbere ca Premier League kuva mu 1968, igikombe yatwaye isumbije ibitsindo gusa umukeba wayo ruhebwa, Manchester United. Kuva ico gihe, Aguero yatsindiye ibikombe bitanu vya Premier League, igikombe kimwe ca FA, hamwe n'ibindi bitandatu vya League Cups muri ico gihe cose yamaze mu Bwongereza. Ubugenzi budasanzwe Aguero yari afitaniye  na Lionel Messi bwamutumye agira umunezero udasanzwe igihe yemererwa kuva muri Manchester City. Yari yashoboye kwereka umumenyereza wa City Pep Guardiola ko ari igihangange, na rirya mu ntango yari afise amakenga ko uyu musatirizi atari gushobora kujana n'ubuhinga yari azanye mu murwi, n'aho imvune zamubereye inzitizi mu mwaka wa nyuma i Etihad Stadium. Ariko, kuva yimukiye muri Barcelona ibintu vyatanguye nabi cane. Ibibazo vy'amafaranga vyari bihanze uyu murwi vyasigura ko wari ufise ingorane zo kudashobora kwakira abandi bakinyi, harimwo mbere na Aguero. Ni ibi bibazo nyene vyanatumye Messi asezera uyu murwi akimukira muri Paris St-Germain. Aguero amaze kwakirwa, yagize ibibazo vyo ku nyama ya kibizi, bituma adahonyoza ikirenge mu kibuga gushika mu kwezi kw'icumi. Igihe Barcelona itsindirwa ku kibuga cayo n'umukeba wayo ruhebwa, Real Madrid, Aguero yagiye kwinjiza igitsindo kimwe co kwihanagura amosozi ku munota wa nyuma, aha hari ku wa 24 z'ukwa cumi, haciye imisi itatu abona gutanguzwa mu kibuga. Ariko igihe Barcelona ihura na Alaves ku wa 30 z'ukwa cumi, Aguero yavanywe mu kibuga mbere biba ngombwa ko akorerwa ""ibipimo vy'umutima"", akaba yavuze ko yategerezwa gukurikiza impanuro y'abaganga ku bijanye na kazoza kiwe. Yavuze ko yategerezwa kumara imisi 90 ataco akora kugira arabe ingene bizomugendera, ico gihe hakaba hari amakuru yavuga ko bamusanganye ingorane z'umutima watera nabi, ibizwi nka arythmie cardiaque/cardiac arrhythmia. Gusa ingingo yiwe yitezwe gutangazwa muri ino ndwi, ishitse imbere y'igihe. Urukino rwa nyuma yakiniye umurwi nserukiragihugu wa Argentina, La Albiceleste,  ni urwa Copa America, aho yinjiye asubiriye uwundi mukinyi, hari mu gice ca kane gishira ica nyuma, Argentina ikaba yatsinze Ecuador/Equateur, biyituma ibandanya gushika itsindire iki gikombe, ubwa mbere inyuma y'imyaka 28 yose."	https://www.bbc.com/gahuza/imikino-59648310
politics	Russia yoba iriko irategura gutera Ukraine? Ni kimwe mu bibazo	"Ingabo z'Uburusiya zoba ziriko zitegurira intambara muri Ukraine? Perezida Joe Biden wa Reta Zunze Ubumwe za Amerika yiteze ibikorwa kanana vya gisirikare. Uburusiya bushaka ko ibihugu vyo mu Burengero bibwemerera ko Ukraine itazokwinjira mw'ishirahamwe ryo kwivunira umwansi hamwe OTAN/NATO, ariko rero n'aho impande zompi ziri mu biganiro, ibi ntibizoshoboka. Ivyoba mu nyuma birashobora gushira mu kaga umutekano w'umugabane w'Uburayi wose. Uburusiya burahakana ko ata gitero buriko butegura, ariko imbere y'aha bwarigaruriye ubutaka kwa Ukraine kandi bwaregeranirije ku rubibe rwayo ingabo zababa 100.000. Uburusiya bumaze imyaka itari mike burwanya ko Ukraine yinjira mu nzego za Bulaya, cane cane muri OTAN. Ukraine isangiye imbibe n'ishirahamwe ry'Ubumwe bwa Bulaya (EU) hamwe n'Uburusiya, ariko, nk'icahoze ari Repubulika y'aba Soviet, ifise ubucuti budasanzwe n'Uburusiya mu bijanye n'imico n'imigenzo, kandi ururimi rw'ikirusiya ruravugwa cane muri ico gihugu. Igihe Abanya-Ukraine babogoza umukuru w'igihugu yari yegamiye ku ruhande rw'Uburusiya mu 2014, Uburusiya bwaciye bwigarurira akarere ka Crimea kari mu bumanuko, buca bufata mu mugongo inyeshamba zirondera kwiyonkora zigaruriye uturere tutari duto mu buseruko bwa Ukraine. Kuva ico gihe, izi nyeshamba zihanganye n'igisirikare ca Ukraine mu ntambara imaze guhitana ubuzima bw'abantu barenga 14.000. Uburusiya buvuga ko ata mugambi bufise wo gutera Ukraine: mbere n'umukuru w'ingabo Valery Gerasimov  yaraniyamirije ko ibivugwa ko hari igitero cimirije ari ikinyoma. Ariko icuka kibi ni cinshi mbere Perezida Vladimir Putin aragabisha ko ""azotegerezwa gufata ingingo za gisirikare zikenewe zo kwihora"" mu gihe ivyo yita ingedo y'agasotoro y'ibihugu vyo mu Burengero yobandanya. Umunyamabanga mukuru wa OTAN aragabisha ko intambara imota, mbere na Perezida Biden abona ko Uburusiya buzoruhira gutera.. Amerika ivuga ko izi neza ko Uburusiya butegura kwongereza ingabo hafi ya Ukraine mu mwanya muto. Amerika ivuga ko Uburusiya budasigura igituma bwarungitse inabo hafi ya Ukraine - mu gihe ingabo n'ibimodoka vy'intambara vy'Uburusiya vyagiye muri Belarus mu myimenyerezo. Icegera c'umushikiranganji w'imigenderanire w'Uburusiya agereranya ingene ibintu bimeze muri iki  gihe n'ikibazo ca misire za Cuba  (missiles de Cuba/Cuban missiles) mu 1962 igihe Amerika n'Ubumwe bw'aba Soviet bihatswe kwinjira mu ntambara ya nikleyeri. Igendereza ryo mu bihugu vyo mu Burengero ryerekana ko Uburusiya bushobora gutera umwanya kanaka muri ino ntango ya 2022. Uburusiya buvuga ko iki ari ""igihe c'ukubwirana ukuri"" mu migenderanire yabwo na OTAN: ""Kuri twebwe ni ugukora ibishoboka vyose kugira ngo Ukraine, ntihirahire ngo ibe umunywanyi wa OTAN"", ibi bikavugwa n'icegera c'umushikiranganji w'imigenderanire Sergei Ryabkov. Moscou/Moscow (umugwa mukuru w'Uburusiya) yagiriza ibihugu vya OTAN ""kurundarunda"" ibirwanisho muri Ukraine Amerika nayo ko ikokeza indyane. Perezida Putin avuga ko Uburusiya ""ata handi bufise buja - bibaza ko tuzokwicara tukarera amaboko?"" Mu vyo ukuri, Uburusiya bushaka ko OTAN  isubira ku mbibe zayo imbere ya 1997. Busaba ko ivyo kubandanya isatira uburengero bihagarara kandi igahagarika ibikorwa vya gisirikare mu buseruko bw'Ubulaya. Ibi bisigura ko imirwi y'abasirikare biteguriye intambara barungitswe muri Pologne no mu bihugu vya Estonie, Lettonie na Lituanie mu karere ka Baltique bavanwayo, kandi ko ata misire zosubira kurungikwa mu bihugu nka Pologne na Roumanie. Uburusiya kandi busaba ko hoba amasezerano na Amerika abuza ko hosubira kuba ibirwanisho vya nikleyeri birungikwa hanze y'imbibe zavyo. Uburusiya bwarigaruriye Crimea mu 2014, buvuga ko aka karere kari akabwo kuva muri kahise.  Ukraine yari imwe mu bihugu vyari bigize Ubumwe bw'aba Soviet bwagiye gusambuka mu kwa cumi na kabiri 1991, ivyo Putin avuga ko ryabaye ""isambuka ry'Uburusiya bwo kuva muri kahise"". Ikimenyetso c'ico Perezida Putin yiyumvira kuri Ukraine cagiye kwibonekeza mu nkuru ndende yasohotse mu mwaka uheze, aho yavuze ko Abarusiya n'abanya -Ukraine bagize ""igihugu kimwe"". Yavuze ko abategetsi ba Ukraine ba kino gihe bafise ""umugambi wo kurwanya Uburusiya"". Uburusiya kandi burababajwe n'uko ishirwa mu ngiro ry'amasezerano y'amahoro ya Minsk yo mu 2015 ku bijanye n'ubuseruko bw'Ubulayi riri kure nk'ukwezi. Nta n'integuro zihari zo gutegura amatora mu turere dushaka kwiyonkora. Uburusiya burahakana ivyo bwagirizwa ko ari bwo buri inyuma y'indyane zibandanya. Perezida Vladimir Putin aramaze kuvugana incuro zitari nke na mugenziwe wa Amerika Joe Biden kandi ibiganiro vyo ku rwego rwo hejuru birabandanya, ariko abategetsi b'Uburusiya  baragabisha ko kubona Uburengero bwaranse ibintu nyamukuru iki gihugu gisaba biriko ""vyica ibiganiro"". Ikibazo ni ukumenya aho Uburusiya buzogarukira. Perezida Biden agabisha ko mu gihe hoba igitero ceruye muri Ukraine Uburusiya bwobona ibara. Ariko kandi, yongeye avuga ko mu gihe hoba igitero gito, ibihugu vyo mu burengero ""vyokwisanga mu mpari ku co vyokora"", amajambo yateye impari. Ibiro vy'umukuru w'igihugu vya Amerika Maison Blancher/White House bishimangira ko mu gihe hoba ivogerwa ry'imbibe rya Ukraine vyofatwa nk'igitero - ariko bikavuga ko Uburusiya bufise ibindi birwanisho, harimwo ibitero nyabwonko hamwe n'amayeri yandi ya gisirikare. Pentagon (ibiro vyo kwivuna abansi vya Amerika) yagiriza Uburusiya ko buriko butegura igitero c'ikinyoma, ko abantu babwo bajejwe igendereza biteguye gukora ibikorwa vyo gutoba ku nyeshamba zishigikiwe n'Uburusiya zigomba kwiyonkora, kugira ngo kibe inyendamuvano y'ingene bwokwinjira. Uburusiya burahakana ibi. Uburusiya kandi bwaratanze ibitabo ndangamuntu 500.000 mu turere turi mu minwe y'inyeshamba, rero mu gihe bwobura ivyo burondera, bushobora kwitwaza iki mu gukora igitero ico ari co cose bugasigura ko bushaka gukingira abanyagihugu babwo. Hagati aho, nimba intumero yonyene y'Uburusiya ari ukwigiza inyuma OTAN ngo ntiyegere ku mbibe zabwo, nta kintu na kimwe cerekana ko buzobishobora. Ibihugu 30 bihurikiye muri OTAN birarahira bikarengwa ko bidashobora kwemerera muntu n'umwe yogerageza kubibohera amaboko imugongo ku bijanye na kazoza kavyo. Icegera c'umunyamabanga wa reta wa Amerika Wendy Sherman, ati: ""Ntituzigera twemerera umuntu n'umwe kwugara imiryango ya OTAN yugururiwe uwo ari we wese"". Ukraine iriko irarondera igihe ntarengwa co kwinjira, mu gihe OTAN ivuga ko Uburusiya budashobora guhagarika, kandi ko ata burenganzira bufise bwo kuzibira uwu mugambi. Mbere n'ibihugu vya  Suède na Finland bitari no muri OTAN biriyamiriza Uburusiya mu mugambi wabwo wo kugerageza kubizibira mu nteguro zavyo yo gutsimbataza ubucuti n'iri shirahamwe. Umushikiranganji wa mbere wa Finland ati: ""Ntiturota duhagarika umugambi wacu"". Uburengero buzogera he ku kibazo ca Ukraine? Amerika iratomora neza ko ata mugambi ifise wo kurungika ingabo zija kurwana muri Ukraine, ariko ikaba yiyemeza gufasha ico gihugu gukingira ""ubusugire bw'ubutaka"" bwaco. Pentagon yateguye ingabo zigera ku 8600 zimeze magabo, zishobora kurungikwa mu bihugu vya OTAN mu buseruko bwa Bulaya mu kanya isase. Ikirwanisho nyamukuru mu bihugu vy'Uburengero gisa n'uko ari ibihano hamwe n'imfashanyo ya gisirikare igizwe n'abahanuzi hamwe n'ibirwanisho. Perezida Biden aragabisha umupuru w'igihugu c'Uburusiya ko ashobora kufata ingingo ""atari bwigere abona"" mu gihe Ukraine yoterwa. None izi ngingo zoba zirimwo ibiki? Igihano nyamukuru kijanye n'ubutunzi coba ico gukura amabanki y'Uburusiya mu buhinga mpuzamakungu bwo guhanahana amafaranga (Swift). Iyi yamye ibonwa ko yoba ingingo yofatwa ubwa nyumamu gihe izindi zose zanse, kandi hari amakenga ko ishobora kugira ingaruka mbi cane ku butunzi bwa Amerika na Bulaya. Perezida Biden aragabisha kandi ko ashobora gufatira ibihano Vladimir Putin ku giti ciwe, mu gihe Uburusiya bwotera Ukraine. Ubundi bwoba buhari ni ihagarikwa ry'iyugururwa ry'umuringoti w'Uburusiya Nord Stream 2 wa gaze mu Budagi, igisata c'amasoko ntanganguzu c'Ubudagi kikaba kiriko kiriga iyi ngingo. None ibihugu vy'Uburengero vyoba bivuga rumwe ku cokorwa? Umukuru w'igihugu wa Amerika avuga ko ko we n'abategetsi ba Bulaya ""bavyumva kumwe bose"" ku kibazo ca Ukraine, ariko hari ukutumvikana hagati ya Amerika n'Ubulaya. Abategetsi ba Bulaya bashimangira ko Uburusiya na Amerika bidashobora gufata ingingo vyonyene kuri kuri kazoza. Ubufaransa bwobwo bwanasavye ko abanyabulaya bokorera hamwe muri OTAN hanyuma bakagiranira ibiganiro ukwabo n'Uburusiya. Umukuru w'igihugu wa ukraine asaba ko hoba inama mpuzamakungu kugira ngo hatorwe umuti w'iki kibazo, yoba irimwo Ubufaransa n'Ubudagi biri kumwe n'Uburusiya."	https://www.bbc.com/gahuza/amakuru-60179806
sports	Ayavugwa mu mupira w'amaguru: Varane, Camara, Nagelsmann, Willock, Azpilicueta	Chelsea iri imbere ya Manchester United na Paris St-Germain mu rugamba rwo kugura umukinyi w'inyuma wa Real Madrid Raphael Varane ubu afise imyaka 28. (Mundo Deportivo - in Spanish) Umukinyi w'inyuma w'umunya Guinee, Ali Camara w'imyaka 23 asanzwe akina mu murwi Young Boys wo mu Buswisi, yateye amero imirwi itari mike yo mw'ihiganwa ry'Ubwongereza Premier League, harimwo Liverpool, Arsenal, Crystal Palace, West Ham na Norwich. (Team Talk) Bayern Munich yatanguye ibiganiro vyo kurondera umumenyereza wa RB Leipzig Julian Nagelsmann kugira ngo ayibere umumenyereza wayo mushasha. (Independent) Arsenal iri mu mayira abiri kuri kazoza k'umukinyi wayo wo hagati, umwongereza Joe Willock w'imyaka 21 ubu akaba akina muri Newcastle United iyo yatijijwe, ni mu gihe uyu murwi ukeneye kugurisha abakinyi kugira ngo ushobore kuronka amahera. (Football London) Arsenal kandi iriteguye kugurisha umukinyi wayo w'inyuma Ainsley Maitland-Niles w'imyaka 23 ubu asanzwe akina muri West Brom, hamwe kandi na Eddie Nketiah w'imyaka 21 akina imbere. Abarashi bakeneye imiriyoni hafi 28 z'ama dodari y'abanyamerika kuri umwe umwe wese. (Sun) Arsenal ifise amakenga nimba koko umutunzi ruhebwa ajejwe ikompanyi y'umuziki Spotify ikorera ku rubuga ngurukanabumenyi umunya Suède Daniel Ek, ari mu kugura uyu murwi. (Times - subscription required) Umumenyereza wa Manchester City Pep Guardiola avuga ko umukinyi w'inyuma wa Espagne Eric Garcia w'imyaka 20 yiteguye kuja gukinira  Barcelona atarinze kugurwa mu gihe amasezerano afitaniye n'umurwi wiwe azoba arangiye mu ci riza.  (Metro) Umumenyereza wa Atletico Madrid Diego Simeone aripfuza kugura umukinyi w'inyuma wa Chelsea, umunya Espagne Cesar Azpilicueta w'imyaka 31. (El Gol Digital - in Spanish) Manchester United na Liverpool ziriko rirondera umusatirizi ariko ararwanirwa cane, umutariyano Andrea Belotti w'imyaka 27 asanzwe akina muri Torino, akaba kandi ariko aronderwa n'imirwi AC Milan, Roma na Inter Milan.Torinoyaramaze no kubona umukinyi w'imbere wa Cagliari, umunya Bresil Joao Pedro w'imyaka 29 nk'uwuzoca amusubirira. (Tuttosport) Wolves niwo wundi murwi winjiye ku rutonde rw'imirwi iriko irondera umusatirizi wa Chelsea, umwongereza Tammy Abraham w'imyaka 23. Aston Villa, West Ham na Leicester City nayo kandi iramwipfuza. (Football Insider) Uwahoze ari umumenyereza wa Tottenham Harry Redknapp ariteze ko umusatirizi w'umwongereza Harry Kane w'imyaka 27 ashobora kuguma muri uyu murwi n'aho hari ibihuha vyinshi bivuga ko ashobora kugenda. (Goal) Manchester City yatanguye ibiganiro n'umurwi Red Star Belgrade/Étoile rouge de Belgrade kugira ngo irabe yo yoronka umukinyi w'imbere wa Serbia, Andrija Radulovic w'imyaka 18 asanzwe akina mu murwi nserukiragihugu w'abatarenza imyaka 19. (Sun) Umusatirizi wa Espagne Alvaro Morata w'imyaka 28 avuga ko yipfuza kubandanya akinira  Juventus ariko ko atari we afata ingingo, ni mu gihe amasezerano y'intizo hagati y'uyu murwi n'umurwi wiwe, Atletico Madrid, ari hafi kurangira. (Sky Italia via Goal)	https://www.bbc.com/gahuza/imikino-56884556
religion	Coronavirus: Papa asaba ko urucanco n'imiti bishikira bose kw'isi	"Papa Francis yateye akamo abategetsi bo kw'isi ngo bafashe kugira abantu bose bashobore kuronka urucanco rwa coronavirus ata nzitizi. Mw'ijambo rya Noheli yashikirije ku rubuga rwa internet ubwa mbere, Papa yagabishije kudashiraho ""uruhome"" kubakeneye imiti. Ico kiza catumye ubutumwa bwa Urbi na Orbi budatangirwa ku rubaraza rwa Bazelike St Pierre ku bantu benshi, nk'uko vyari bimenyerewe. Ahubwo Papa yatanze ubwo butumwa ari mu cumba i Vatikano. Uko kugabisha kwa papa kuje inyuma y'amakenga y'ingene ibihugu bitunze  bigura incanco zitagira uko zingana gusumba ibihugu bikenye. Yavuze ati:""Ese umwana w'Imana yogarukana mu bategetsi ba politike n'amareta agatima ko gufashanya n'amakungu, bahereye ku magara y'abantu, kugira ngo bose boshobore gushikirwa n'urucanco hamwe n'imiti. ""Imbere y'iki kibazo kitagira imbibe, ntidushobora kwiyubakirako uruhome. Twese hamwe turi mu bwato bumwe."" Papa yavuze ko ingaruka y'iki kibazo c'amagara y'abantu zerekanye ko ubumwe bw'amakungu bukomeye cane. ""Muri iki gihe c'akahise, tugeramiwe n'ibibazo vy'ibidukikije hamwe n'ubusumbasumbane mu butunzi no mu mibano vyagiye kunyurwa n'ikiza coronavirus, birakenewe cane ko twemerana nka benewacu na bashiki bacu."" Papa yateye akamo ngo habe umutima wo gufasha no gushigikira abakozweko n'ico kiza, adoma urutoke cane cane ku bapfasoni bahohotewe muri iki gihe abantu bugaranywe. Avuga ku zindi ngorane ziri kw'isi, yahamagariye abantu gukomeza ubumwe no gusubiza hamwe muri Syria, Yemen, Libya, Nagorno-Karabakh, Sudan y'epfo , Nigeria, Cameroun na Irak. Vyitezwe ko azogira urugendo muri Irak mu kwezi kwa gatatu, urugendo rushobora kuba rubaye urwa mbere rwa Papa mu gihugu cazahajwe n'intambara."	https://www.bbc.com/gahuza/amakuru-55447366
politics	Uganda: Abanye-Kongo bari bahungutse basubiye i Bunagana nyuma y'iminsi ibiri	"Abajejwe intwaro mu karere ka Bunagana mu burengero bwa Uganda bavuga yuko impunzi z'Abanyekongo zari zahungutse nyuma yo guhunga imirwano ya M23 na FARDC, nyinshi zagarutse muri Uganda nyuma y'iminsi ibiri. Mu ndwi iheze imirwano yarasubiye kwaduka hagati y'umugwi M23 n'ingabo za leta ya Republika ya Demokra ya Kongo, FARDC. Iyo mirwano yatumye ibihumbi vy'abantu bahungira hakurya y'urubibe, i Bunagana muri Uganda, ariko ntibatevye baca basubira iwabo muri Kongo bumvise ko agahengwe kagarutse. Ariko ako gahengwe ntikatevye, kuko kuwa Mungu, nyuma y'iminsi ibiri gusa bahungutse, abashika ku bihimbi mirongo itanu baciye bagaruka i Bunagana muri Uganda nk'uko abajejwe ako karere babibwiye BBC. Umuyobozi wa Bunagana, Ismail Ndayambaye, yabwiye BBC ko batangaye babonye ku wa Mungu impunzi nyinshi z'abanye-Kongo zabashwayemwo. Bwana Ndayambaje yagize ati: ""Ku wa Mungu bacise bagaruka bose baza umubare ari mwishi bashitse ngaha muri Bunagana tubona amashure yacu [bahuzuye] tubona n'ahantu hose ari imyanda yuzuyeho. ""Vyabaye ngombwa ko dusaba ubuyobozi bwa District na HCR kuba botuzanira imodoka ikabajana mu nkambi y'agateganyo i Nyakabande muri Kisoro. ""Baje ari umubare mwinshi, mwinshi cane [...] kuko n'abari basigayeyo baciye baza muri uwo mubare. Nk'abantu barenga nk'ibihumbi mirongo itanu ugereranije kuko sindaronka umubare uvuye muri HCR."" Uwo muyobozi yabandanije avuga yuko benshi muri abo bahunze bamaze gushirwa mu nkambi aho bariko bararonswa imfashanyo. Mu mpera z'indwi iheze umugwi M23 watangaje yuko uhagaritse imirwano, ariko nta tangazo nk'iryo ryagaragaye ku ruhande rwa FARDC, kandi abari mu karere ka Rutsuru bavuga yuko hacumvikana rimwe na rimwe ukurasa."	https://www.bbc.com/gahuza/amakuru-61001726
health	OMS - COVAX: Birakenewe ko incanco zishika mu minwe y'abari muri Afrika	"Ishami rya Onu rijejwe amagara y'abantu kw'isi, WHO/OMS, rivuga ko ivyo amakungu yemeye vyo gutanga incanco za Covid muri Afrika bikeneye gushirwa mu bikorwa mu 'gutanga' izo ncanco kuri uwo mugabane. Uwurongoye OMS mu karere ka Afrika Dr Richard Mihigo yabwiye BBC Newsday ati: ""Twagiye tubona imihango myinshi batanga muri kahise… yose yari myiza ariko ico dukeneye cane n'uko incanco zishika mu minwe y'abantu bari ku rubuga."" Ivyo bivuzwe mu gihe Onu isigura ko uko ibintu vyifashe ari nko 'kwitako umwikomo', mu gihe abarenga ibice 90% vy'abanye Afrika bataracandagwa. Ashikiriza ijambo inama ya bose kuri uyu wa mbere, umunyamabanga mukuru wa Onu, António Guterres yagize ati: ""N'ibiterasoni. Twaratoye ubuhinga bwo gupima. Ariko turi ku rudome F uravye inyifato."" Dr Mihigo avuga ko Afrika yavyifashemwo neza mu gusaranganya incanco nke yaronse, n'aho zimwe zashitse hasigaye akanya gato ngo zirenze ikiringo. Abategetsi ba OMS bavuga ko umugambi mpuzamakungu wa Covax wo gutanga incanco, ufise intumbero yo gufasha ibihugu bikenye, wagenze neza n'aho utashoboye kuronka incanco zikwiye. Umugambi wa Covax watanze ibice 37% vy'incanco imiliyoni 177 zatanzwe muri Afrika, izindi zikaba zabonetse biciye mu migenderanire n'imfashanyo zivuye ahantu hatandukanye. Dr Mihigo yateye akamo ibihugu gushigikira uwo mugambi mu gucisha imfashanyo yavyo muri Covax."	https://www.bbc.com/gahuza/amakuru-58641498
religion	Nigeria: Uyu mupatiri yiyemeje gukingira ibigirwamana vy'aba Igbo biriko biraturirwa	"Mu gihe abavugabutumwa bo mw'ishengero rya Pentecôte mu buseruko bwa Nigeria bagenda baturira ibishusho n'ibindi bibumbano vyo muri kahise babona ko ari ibigirwamana, umupatiri umwe w'umukatorika wewe abandanya avyegeranya. Ibi bibumbano bifise ikibanza gikomeye mu madini kama yo muri ako karere kabamwo abo mu bwoko bw'aba Igbo, basanzwe babifata nk'imana zabo kandi bemera ko bifise ubushobozi ndengakamere. Gusa abanywanyi b'aya madini kama bagenda bagabanuka kubera idini rya Gikristu - ahanini rigizwe n'amashengero ya Pentecote - rigenda ryigarurira abatari bake. Abanyamakuru ba BBC Igbo Chiagozie Nwonwu na Karina Igonikon barerekana utwigoro tw'uyu mupatiri two gukingira kahise kariko karatokombera kubera ibikorwa vy'abavugabutumwa bamwe bamwe. N'aho bamwita ""umuriro waka"", nta kintu giteye ubwoba kuri Patiri Paul Obayi arongoye inzu ndangamurage ishinguwemwo ibigirwamana mu gisagara ca Nnsuka kiri mu buseruko bwa Nigeria. Iyi nzu ndangamurage y'ivyumba bitatu iherereye mu kigo c'Isengero nkuru ya Katorika yitiriwe umweranda Tereza (Saint Theresa), irimwo amajana n'amajana y'ibigirwamana bitandukanye, ikibumbano c'intambwe hamwe n'ibishusho vy'imana z'aba Igbo. Iyo hagize abava inyuma y'izi mana kama, cane cane kubera inyigisho z'amashengero ya Pentecôte bamwe mu bavugabutumwa baca baturira ibi bibumbano, bavuga ko biteye kubiri n'ukwemera gushingiye ku Mana imwe, kandi ko ari ""impwemu mbi zitera imikoshi"". Rimwe na rimwe, hari n'abemera izo mana kama bo nyene ubwabo bavyituririra bishimikije umugani wo mu migenzo y'aba Igbo uvuga ngo: ""Iyo imana ibangamye cane, icika urukwi rwo guturira"". Ariko Patiri Obayi wewe yafashe iyindi nzira mu gukingira izo mana n'imanakazi, akavuga ko akoresha ububasha ahabwa n'Imana kugira ngo azake izo nguvu ndengakamere. Ibi vyamutumye bamutazira Okunerere - ""umuriro uturira ibigirwamana muri mutima"". Ari kuri iyo nzu ndangamurage, yavuze ati: ""Naramaze gusambura izi mpwemu"". ""Iki ubona hano ni ikibarara. Nta kintu na kimwe kirimwo"". Patiri Obayi avuga ko ahanini yigiye ku mazu ndangamurage yo mu bihugu vyo mu burengero bw'isi biriko biraterwa igitsure kugira ngo bigarukane ibibumbano vyanyazwe mu gihe c'ubukoloni, aho atanga akarorero k'ivyitwa Benin Bronzes/Bronzes du Bénin (ibibumbano vy'ivyuma birenga igihumbi vyari bishashije ingoro y'umwami w'icitwa Ubwami bwa Benin, ari yo Nigeria ya kino gihe). ""Naragendeye amazu ndangamurage yo mu burengero nca nsangayo ibi bibumbano, harimwo mbere n'ivyavuye muri Benin, ariho naca nigira inama yo kubibungabunga"". Uwurongoye iyi sengero nkuru, Patiri Eugene Odo, arashigikiye aka kigoro kiwe, aho agereranya iyi nzu ndangamurage n'iyindi yegukira Katorika mu Butaliyano. Ati: ""I Roma nk'akarorero, hari inzu ndangamurage ibitsemwo ibintu vyahinguwe mu gihe c'ubutegetsi bwa gipagani bw'Abaromani, kandi ingenzi zama zigendera iyo nzu mu ntumbero yo kwiga ingene umuntu yagiye atera imbere"". N'aho iyi nzu ndangamurage ibitse ibi bigirwamana yakira ingenzi ziva kure mbere n'i Lagos, irakeneye kugarukirwa. Ibibumbano, bimwe mbere bimaze ibinjana, bisanzaye irya n'ino hasi muri iyo nzu, vyuzuye inkungugu. Hari mbere n'ivyamaze kuribwa n'umuswa. Ibi vyose ni ivyo yegeranije mu ""butumwa amaze akora mu kiringo kirenga imyaka 20 aho agenda yigisha mu bisagara no mu mitumba itandukanye mu bumanuko bushira ubuseruko bwa Nigeria. Ati: ""Abantu barandikira isengero ryanje bansaba ko ngenda kubakuriraho ibi bigirwamana bibabujije amahoro"". Ni itunga rikomeye ryerekana imana z'aba Igbo z'ubwoko bwinshi. Ariko iyikomeye muri izi zose ni Adaada leja, ikigirwamana cambitswe inkofero y'injishano yasengwa n'abarondera kuvyara. Patiri Obayi avuga ko iyi imaze imyaka hafi 200. Odinani, idini kama ry'aba Igbo, ryariho imbere y'umuzo y'idini rya Gikristu n'ubukoloni.  Ni uburyo bwo guterekera aho abantu basenga umuzimu userukiwe n'igishusho kizwi kw'izina rya chi, kugira ngo ubasabire kuri Rugira Vyose, bita Chukwu. Izindi mana basenga harimwo: Si benshi bagisenga izi mana kama, kandi abenshi barahamwa cane n'abakirisu basanzwe ari na bo benshi. Imisi mikuru yabo irasuzuguritse, kandi n'imigirwa imwe imwe isa no kubandwa ibonwa nabi mbere birashika n'utuzu tw'indaro tugaterwa mu bikorwa bijanye n'ubukristu. Muri kino gihe, abenshi mu bakigendera muri aya madini kama ni abatama, n'aho ubu hari bamwe mu rwaruka bagenda bagarariza ubukristu bagashira imbere imigirwa barazwe n'abakurambere. Chinasa Nwosu, umusenyeri w'ishengero rya Pentecôte mu rusengero rwa Royal Church ruri mu gisagara Port Harcourt kiri mu buseruko, ararwanya bikomeye uku kwemera kama. Musenyeri Nwosu yatanguye kumenyekana mu ntango z'imyaka ya 1990 igihe yasambura utuzu tw'indaro, aturira ivyitwa ibigirwamana, anarandura ibiti avuga ko vyari ""ibiti vya shetani/satani"". Ibi biti, bimwe muri vyo bikaba ari ivya kera cane, bizungurutswe hasi n'ibitambaro vy'amabara atukura canke yera, bigafatwa nk'ivyeranda ku bayoboke bavyo babisenga bakanabitambira. Hari bimwe usanga biri ku mihana y'abantu ariko vyinshi biri mu mashamba. Ati: ""Imana ntishaka ko dusenga ibigirwamana. Idini kama rya Afrika akenshi rishingiye ku gusenga ibigirwamana"". Asubiramwo amajambo yo muri Bibiriya, yongerako ati: ""Imihezagiro uyironka mu gihe utaye ivyo bintu vyavumwe"". Avuga ko ibishusho n'ibindi bibumbano vyanyazwe mu gihe c'ubukoloni mu burengero bwa Nigeria ubu bikaba bibarizwa mu mazu ngandamurage yo mu bihugu vy'uburengero, bitirirwa Imana iyo ari yo yose, akaba ashigikiye ko bigarukanwa mu gihugu. Hagati aho, aragabisha reta ya Nigera ko mu gihe yogarukana ibibumbano bishobora kuba vyaragizwe ibigirwamana, agatanga akarorero k'ivyitwa Ikenga biri mu nzu ndangamurage y'Ubwongereza, ko bikwiye guturirwa. Ibi vyiyumviro birarwanywa bikomeye na Patiri Obayi yiyemeje gukingira ibi bibumbano mu nzu yiwe ndangamurabe. Ati: ""Ibi ni ibibumbano abana bacu bazokwigirako kugira ngo batahure neza ingene abakurambere babo bari babayeho""."	https://www.bbc.com/gahuza/amakuru-57577810
health	Coronavirus -Burundi: Bavuze ivyavuye mu gupima abantu benshi	"Ubushikiranganji bw'amagara y'abantu mu Burundi bumenyesha ko mu bantu bashika 670 bafashwe ibipimo ku wa mbere w'iyi ndwi 28 banduye wa mugera ruhonyabantu wa coronavirus. Nibwo bwa mbere mu Burundi hari hafashwe ibipimo vyinshi ku munsi umwe mw'isekeza ryatangujwe ryo kuraba uko iciza Covid-19 gihagaze mu gihugu. Umuvugizi w'ubushikiranganji bw'amagara y'abantu mu Burundi, Dr Jean-Bosco Girukwishaka, abicishije ku rubuga rwa Twitter, amenyesha ko ivyo bipimo vyafashwe mu bigo bitatu vyo gupimiramwo uyo mugera no mu bitaro bitandukanye, mu gisagara ca Bujumbura. Iryo sekeza ryatanguriye i Bujumbura bikaba bitegekanijwe ko kuva mu ndwi iza kizobandaniriza mu zindi ntara zo hagati. Dr Girukwishaka avuga ko ku munsi ugira kabiri w'iryo sekeza, abashika ""593  aribo bafashwe ibipimo"" , bakaba barindiriye inyishu. Avugana na BBC Gahuzamiryango ejo ku wa kabiri, Bwana Girukwishaka yavuze ko iri sekeza rizomara amezi atatu rizofasha leta kumenya ingene ikiza ca coronavirus cifashe mu gihugu cose. U Burundi buzwi ko buri mu bihugu bitafashe ingingo ruhasha mu ntumbero yo kurwanya ikwirakwira ry'umugera wa coronavirus, harimwo ingingo zo kuguma mu rugo, nk'uko vyagenze mu bindi bihugu vyo mu muryango wa Afrika y'Ubuseruko. Hari amashirahamwe amwe amwe yagiriza leta ko igiharuro vyatangwa na leta ku bijanye n'uwo mugera bitari vyo, ibirego vyiyamirijwe. Umukuru w'igihugu mushasha Evariste Ndayishimiye wewe aherutse gutangaza ko agiye kurwanya bikomeye iki kiza gushika gitujijwe. Mw'ijambo yashikirije igihe abagize leta yiwe barahira, ku wa 30 z'ukwa gatandatu guheze, Perezida Ndayishimiye yatangaje icese ko agiye guhagurukira uwo mugera gushika utujijwe. Mu gihe ico gikorwa kibandanya, ubushikiranganji bw'amagara y'abantu busaba abanyagihugu kubandanya bakurikiza ingingo zafashwe mu ntumbero yo kwikingira, izo nazo hakaba harimwo gukaraba igihe cose, kwirinda gukorana mu minwe canke kugwana mu nda, hamwe no kwisiga ya miti yica imicafu. Ubushikiranganji bw'amagara y'abantu kandi busaba ishirahamwe Atrabu ryo kwunguruza abantu kwama bapompa imiduga yabo, abakiriya nabo bagasabwa kwambara udupfukamunwa."	https://www.bbc.com/gahuza/amakuru-53335504
business	Burundi -Kenya: Jules Ndayishimiye yakora ijoro n'umutaga mu kurondera umutahe wiwe	"Umusore Jules Ndayishimiye adandaza amandazi, ibiyoba n'ikawa muri Kenya, umutahe akaba yawukuye mu kazi ko kudandaza ifi ku murango n'ubuzamu mw'ijoro. Yavuye mu Burundi arangije kaminuza mu gisata c'uburunzi. Avuga ko yatahuye kare ko ata kazi reta igifise itanga, afata ingingo hakiri kare kukironderera. Agira ati:""Kuva ndi muri kaminuza, nari namaze gutahura ko akazi ari jewe ntegerezwa kukironderera. ""Narabona abahejeje imbere yanje ko ata kazi baronka."" Jules Ndayishimiye avuga kandi ko kuva aheza amashure yisumbuye yari yaciye atangura kurondera ico akora. Avuga ati:""Nahejeje amashure yisumbuye nca ntangura gukorera abantu. Narabadandariza. ""Mu nyuma naramanutse i Bujumbura nsaba akazi ko gukora ijoro nkaca niga kaminuza ku murango. ""Vyari bigoye, kuko nataha nk'isaha icenda z'ijoro, isaha zibiri nkaba ntonze kw'ishure."" Uwo musore avuga ko yagerageje no kworora inkoko biranga, araonka umutahe wo kudandaza ntivyagenda neza ariko ko atacitse intege. Jules Ndayishimye avuga ko umugenzi wiwe asanzwe aba i Nairobi muri Kenya, ari we yamuriye akara ko ashobora kuronka akazi kotuma aronka umutahe kuko amahera yo muri ico gihugu ari hejuru gusumba amarundi. Avuga ati:""Naraje uwo mugenzi aranyakira. Nca ndonka akazi ko gukora mw'ishirahamwe rihingura amafi. ""Kubera iwacu twakuze batigisha ibintu vy'imyuga, narafasha gusa ababizi bakabikora, ku mugoroba bagaca bampemba. ""Sinaca ntaha, ahubwo naca ntonda ku kandi kazi k'izamu iwacu bita akazi k''ubu city'."" ""Inyuma y'amezi atatu, naciye mfata ingingo yo kwikorera ivyanje ndi kumwe n'uwundi mugenzi wanje. ""Tudandaza ibintu bitandukanye harimwo ikawa, amandazi n'ibiyoba. Kandi bigenda neza turashima."" Jules Ndayishimiye ahanura urundi rwaruka gukura amaboko mu mpuzu bagakora akazi kose kabonetse, kuko kuri we, ngo n'aho wobura, uba warondeye ntuheza ngo witeko umwikomo. Urwaruka rwinshi ruturuka mu Burundi rwaje muri kenya kurondera ubuzi, benshi bakora muvyo kwubaka, abandi mu kudandaza amandazi n'ibiyoba mu mabarabara. Hari n'abakora akazi k'izamu kazwi nk''igi city'. """	https://www.bbc.com/gahuza/amakuru-61222370
politics	Ubwo koko Ukraine irashobora gutsinda iyi ntambara? iki be n’ibindi bibazo bine ku gitero ca Russia	"Abanya Ukraine barabandanya binanata mu guhangana bikomeye n'Uburusiya inyuma y'ukwezi kurenga Perezida Vladimir Putin agomoreye ingabo kuri iki gihugu. Ingabo za Ukraine zatanguye kwisubiza uturere tumwe tumwe twari twigaruriwe n'ingabo z'Uburusiya. Ku ruhande rwabwo, Uburusiya muri ino ndwi bwari bwatangaje ko bugiye kugabanya ibikorwa vyabwo vya gisirikare mu micungararo y'umugwa mukuru Kyiv be no mu gisagara ca Chernigov kiri mu buraruko. Reta ya Volodymyr Zelensky itangaza ko ingabo za Ukraine zirukanye iz'Uburusiya mu micungararo y'umugwa mukuru Kyiv kandi ko zigaruriye akarere kose ka Kyiv. Perezida Zelensky arakeza kandi ingabo za Ukraine zimaze indwi zitari nke zihanganye n'iz'Uburusiya mu gisagara ca Mariupol kibandanya gicucakirwa ibibombe kuva intambara itangura. Muri iki gisagara ingabo za Ukraine zararahiye zirarengwa ko zitarekura. Abantu baharurwa mu miriyoni zine baramaze guhunga Ukraine mu gihe abandi bagera ku ca kane c'abanyagihugu bavugwa ko bahungiye hagati mu gihugu. Ibi nivyo bituma abatari bake mu bumviriza canke basoma amakuru y'iyi ntambara bibaza ibibazo vyinshi ariko ntibaronke inyishu ku bijanye n'ingene ibintu bimeze ku rubuga rw'intambara hamwe n'ingene bishobora kugenda mu gihe gito canke kirekire kiri imbere. Abanyamakuru babiri ba BBC Orla Guerin na Jenny Hill baragerageza kwishura bimwe mu bibazo bikuru bikuru abantu bibaza. Guerin akaba ari i Kyiv, umugwa mukuru wa Ukraine, nayo Hill akaba ari i Moscou, umugwa mukuru w'Uburusiya. Orla Guerin: Mu mvugo ya gisirikare, umuntu yovuga ko ""vyose gushika ubu bigenda neza"" kuri Ukraine. Putin n'amakungu baguye mu gahundwe babonye ingene abanya Ukraine bihagazeko bagahangana n'igisirikare gikomeye kandi gifise ibikoresho vya rutura. Aho nyene, niko kandi n'amakungu atangazwa n'akajagari karangwa mu ngabo z'Uburusiya mbere ziboneka ko ata buhinga bwinshi zifise. Akarorero ni ako mu ndwi iheze aho ingabo za Ukraine zaneshejeje iz'Uburusiya mu micungararo ya Kyiv zikigarurira uturere. Ingabo za Ukraine zatubwiye ko Abarusiya bagerageje kuzomora incuro zine zose mu kwezi guheze, ariko ko buri gihe cose babigerageje zashoboye kubasubiza inyuma. Iki kirerekanwa n'ibifaru n'amamodoka y'intambara vy'Uburusiya vyaturiwe. Iki gitero c'Uburusiya ubu kiri mu ndwi igira gatandatu kandi Abarusiya hari ahatari hake hakomeye bananiwe: barananiwe no gufata umugwa mukuru, bananirwa gusenyura reta, mbere ubu bakaba ata gisagara gikuru na kimwe barashobora kwigarurira kiretse Kherson mu bumanuko. Ikintu conyene kigaragara, ni uko  Uburusiya gushika ubu bumaze kwonona vyinshi gusumba ivyo bumaze kwigarurira, ni igitero gitwara uburyo bwinshi ariko inyungu kimaze gushikako zikaba ata kintu kirimwo. Ariko n'aho biri uko, ubu haracari kare kwibaza iherezo ry'iyi ntambara. Kumbure dushobora kuba turi ku ntango y'intambara igiye kumara igihe kirekire cane. Ubu Uburusiya buvuga ko bugiye gushira inguvu zose ku ntara ya Donbas iri mu buseruko bwa Ukraine. Kumbure bwahisemwo gukora gutyo kubera ahandi vyanse. Ariko muri kazoza bushobora gusubira kugerageza kwigarurira ubundi butaka mu tundi turere. Biboneka ko Putin ahanze amaso cane kuri iki gitero. Birashoboka ko ashobora kubandanya arungika ingabo n'ibirwanisho bikomakomeye mu misi iza. Jenny Hill: Kremlin (ibiro vy'umukuru w'igihugu c'Uburusiya) ntishobora kwemeza ibintu nk'ivyo, ariko n'imiburiburi biragaragara ko bamwe mu ngabo z'Uburusiya ata buhinga bunini bafise kandi ko batari biteguriye iyi ntambara. Mu misi iheze, vyabaye ngombwa ko ubushikiranganji bwo kwivuna abansi bwemeza ko hari abarikiri binjizwa mu gisirikare kw'itegeko barungitswe kurwana muri Ukraine, ibi bikaba bitandukanye n'ivyo Putin avuga. Moscou ivuga ko ifise ""abakorerabushake"" 16.000 bo mu Burasirazuba bwo hagati, abenshi muri bo barwanije wa muhari wiyita Reta ya ki Islam (Etat Islamique) mu myaka cumi iheze, biteguriye kwinjira mu ngabo z'Uburusiya. Aba bashobora kuba bafise uburambe mu ntambara gusumba bamwe muri bagenzi babo b'Abarusiya, mbere bamwe mu bahinga bemeza ko bashobora kuba bafise ubuhinga bwinshi mu ntambara zo mu bisagara, ikintu nkenerwa mu ntambara yo kwigarurira ibisagara. Hari bamwe kandi bavuga ko aba ""bakorerabushake"" bashobora kuba ata kinya bogira mu gutera canke kwica abasivire ba Ukraine (ni mu gihe Abarusiya benshi bafitaniye ubucuti bwa hafi cane na Ukraine, mbere bakabona abanya Ukraine nka ""benewabo""), kandi bazwi ko ari ba ruburakigongwe, ibi bigashobora kugira ingaruka mbi mu mitwe y'ingabo za Ukraine. Kremlin ishobora kuba izi ibi vyose. Nico gituma yamye ivuga ko yipfuza kurondera abarwanyi bo mu Burasirazuba bwo hagati, n'aho gushika ubu itaremanga ku mugaragaro ko ishobora kubarungika muri Ukraine. Orla Guerin: Impande zompi ziri mu ntambara y'amajambo. Mu ntambara iy'ari yo yose, amakuru ava kuri buri ruhande yerekeye abasivire bahasiga ubuzima, uturere twigaruriwe canke abansi bishwe, ni amakuru ategerezwa kwitonderwa. Ibi birasiguritse, cane cane ku Burusiya bukora ibishoboka vyose kugira ngo abanyagihugu bame baronka amakuru atangwa na Kremlin gusa ku bijanye n'iyi ntambara. Gushika ubu, ntiyemera ko yateye Ukraine, ivuga gusa ko ari ""ibikorwa bidasanzwe vya gisirikare"". Dukora ibishoboka vyose kugira ngo dutange amakuru ashikirizwa n'abavyiboneye, ari naco gituma BBC yarungitse abantu mu turere twinshi twa Ukraine, ikegeranya ivyemezo vy'abantu bari ku rubuga, harimwo abasivire, abakora mu buvuzi, abategetsi b'uturere hamwe n'igisirikare ca Ukraine. Ukraine iremeza ko yatakaje, mbere n'abanyamakuru ba BBC mu bisagara bitandukanye barashoboye kwiboneka abasirikare ba Ukraine baguye ku rugamba bariko barahambwa. Gusa ntituzi nimba koko abaguye ku rugamba bose bamenyekana. Jenny Hill: Turazi neza ko Putin ashaka ko amakungu yemeza ko Crimea, intara yigaruriwe mu 2014, ari iy'Uburusiya. Mu biganiro vyabaye mu ntango z'ino ndwi, uruhande rwa Ukraine rwasavye ko kazoza ka Crimea koganirwako mu myaka 15 nka kimwe mu vyotuma haba amasezerano y'amahoro arama, n'aho Putin asa n'uwuterekwa ibi. Ashaka kandi ko amakungu yemeza (nk'uko aherutse kuvyemeza) ko intara za Donetsk na Lugansk ari ibihugu vyigenga (n'aho bigaragara neza ko vyoba ari ""ibigenzurwa"" n'Uburusiya). Kubera ubu Kremlin ifise integuro yo gukora ibishoboka vyose kugira ngo ""ibohoze"" intara yose ya Donbas, turashobora gufata ko Putin ashaka kugerageza gufata no kwigarurira iyo ntara. 5. Abanyagihugu boba bafise ubushobozi bwo gutembagaza Putin canke guhamagaza iyindi myiyerekano mu gihe intambara yobandanya Jenny Hill: Ntawovyizera. Kremlin ntishobora kwihanganira na gato umuntu uw'ari we wese adashigikiye intambara, kandi benshi mu Barusiya bayirwanya barahunze. Ya myiyerekano yahora ari urutavanako ubu isa n'iyagabanutse. Ibiva mu matora ngereranyo (sondages d'opinion/ opinion polls) bikwiye kwitonderwa, ariko bibandanya vyerekana ko benshi (mbere bagenda biyongera) bashigikiye Putin n'""ibikorwa vyiwe bidasanzwe vya gisirikare"". Mu gihe ibinyamakuru vyigenga hafi vyose mu Burusiya vyugawe canke bigategekwa guhagarika ibikorwa, ni hake umuntu ashobora kuronderera ayandi makuru uretse mu binyamakuru vya reta, ibi navyo bikaba bishikiriza ibitanzwe na Kremlin gusa. Bitangaza ko ingabo z'Uburusiya zinjiye muri Ukraine mu ntumbero imwe rudende yo gukingira abanya Ukraine bavuga Ikirusiya kugira ngo ntibaterwe canke ngo bakorerwe ""ihonyabwoko"" n'abanya Ukraine banka abanyamahanga hamwe n'abagendera ku vyiyumviro vy'aba Nazi (neo-Nazi). Umuntu akurikira imboneshakure y'igihugu yonyene, biroroshe kuvuga ko ibi bikorwa bidasanzwe ari ibikorwa vy'iteka kandi nkenerwa mu gukingira abavuga Ikirusiya be n'Uburusiya bwo nyene ubwabwo kugira ntibuhave buterwa na Ukraine iriko irahingura ibirwanisho vy'ubumara ifashijwe na Amerika, mbere ikaba iriko ikora ibishoboka vyose kugira ngo ironke ibirwanisho vya nikleyeri. Ibihano bwafatiwe biratanguye kugira ingaruka mbi ziboneka mu gutuma ibiciro biduga, ariko Kremlin isigura ibi nk'ikindi cemezo c'agasomborotso k'ibihugu vyo mu Burengero. Ibintu bimeze uku, biragoye kwiyumbira ko abanyagihugu bashobora gushavurira reta yabo gushika aho borondera kuyisenyura."	https://www.bbc.com/gahuza/amakuru-60971533
health	Covid: France yategetse ko urucanco rwa AstraZeneca ruhabwa abari musi y'imyaka 65 gusa	"Abajejwe amagara y'abantu mu Bufaransa bavuga ko urucanco rwa Covid-19 rwahinguwe na AstraZeneca rwohabwa abari munsi y'imyaka 65. Iki gihugu co mu muryango w'ibihugu vya Buraya kivuga ko ata vyemezo bikwiye ko uru rucanco rushobora gukora ku bantu bageze mu zabukuru. Ikigo kijejwe kugenzura imiti mu muryango w'Ubumwe bw'ibihugu vya Buraya caremeje urucanco rwa AstraZeneca ku bantu bose bakuze, ariko buri gihugu gifata ingingo y'ingene kizorukoresha. Ubudagi na Autriche/Austria vyaramaze gutegeka ko ruhabwa abari munsi y'imyaka 65. Mu ndwi iheze, umuryango w'Ubumwe bw'igihubu vya Buraya waragiye mu mpari na AstraZeneca, inyuma y'aho iyi kompanyi itangarije ko idashoboye gukora incanco gushika ku rugero rwari rwitezwe mu kiringo categekanijwe. Umukuru w'uyu muryango, Ursula von der Leyen ubwiwe aranegurwa cane akagirizwa ko yafashe minenerwe iri sekeza ryo gucandaga, ariko ejo ku wa kabiri yarireguye. Yabwiye ikinyamakuru co mu Bufaransa Le Monde ati: ""Ndizeye neza ko inzira yafashwe n'Uburaya ku bijanye no gucandaga ari yo nziza"". Eka n'umushikiranganji wa mbere w'Ubudagi Angela Merkel na we nyene yarashigikiye inzira yafashwe n'umuryango wa Buraya, hari mu kiganiro ku mboneshakure. Ikigo kijejwe kugenzura ibijanye n'amagara y'abantu kivuga ko ata vyemezo bikwiye bafise vyerekana ko urucanco rwakozwe n'ikompanyi AstraZeneca rukora ku bantu barenza imyaka 65. Iki kigo kivuga kiti: ""Ibi vyemezo bizoboneka mu ndwi ziri imbere. Mu kurindira, dusavye ko rwohabwa abantu bari munsi y'imyaka 65"". Categetse ko ruhabwa abakozi bo mu gisata kijejwe amagara y'abantu hamwe n'abatishoboye bari hagati y'imyaka 50 na 65. Gushika ubu, abantu barenga umuriyoni n'igice mu Bufaransa ni bo bamaze kuronswa urucanco rwa Covid. Mu Bwongereza hoho, abamaze kuronswa urucanco barenga imiriyoni cumi, mu gihe ibi bihugu bifise ibitigiri vy'abantu vyababana. Mu ndwi iheze, umurwi w'Ubudagi ujejwe gucandaga wavuze ko udashobora kwemera ko uru rucanco ruhabwa abantu barenga imyaka 65. Ejo ku wa kabiri, abajejwe amagara y'abantu muri Suwede na Polonye, nabo nyene barafashe iyo ngingo, mu gihe umushikiranganji w'amagara y'abantu w'Ububirigi nawe avuga ko muri kino gihe, bazoruha abatarenza imyaka 55 gusa. Eka n'Ubutariyano nabwo nyene ku wa gatandatu uheze bwaremeje ko uru rucanco rwokoreshwa, ariko rugahabwa abatarenza 55 bo nyene. Hagati aho, mu cigwa batarashira ahabona, abahinga bo kuri kaminuza ya Oxford, bavuga ko uru rucanco rushobora kugabanya ""bimwe biboneka"" ikwirakwira ry'uwu mugera. Ibihugu vya Buraya birafise uburenganzira bwo kwifatira ingingo ku gatwe kavyo ku bantu bohabwa incanco kanaka mu gihe zimaze kwemezwa ku rwego rw'umugabane. Mu kiganiro yagiranye n'imboneshakure ejo ku wa kabiri, umushikiranganji wa mbere w'Ubudagi yavuze ko ""urucanco urwo ari rwo rwose ruhawe ikaze mu muryango wa Buraya"". Avuga kandi ko hari amakuru ahumuriza cane ku rucanco rw'Uburusiya Sputnik V. Mu mugambi wabwo wo gucandaga umaze indwi zitari nke, Ubwongereza bumaze igihe bukoresha uru rucanco rwakozwe na AstraZeneca, ikompanyi ihingura imiti yegukira Ubwongereza na Suwede. Abajejwe amagara y'abantu mu Bwongereza bavuga ko uru rucanco ata ngorane rutera kandi ko ""rukingira ku rugero runini"" abantu ku myaka itandukanye. Icigwa cerekana ko uru rucanco rukora neza cane. Mu gihe rwariko rurageragezwa, nta n'umwe mu baruhawe yigeze ajanwa mu bitaro canke ngo arembe kubera Covid. Uru rucanco rutangwa mu nshinge zibiri ziterwa ku ncuro zibiri nyene ku kuboko, urwa kabiri rugaterwa inyuma y'indwi hagati ya 4 na 12 kuva umuntu atewe urwa mbere. Igihe ishirahamwe rijejwe imiti mu muryango w'Ubumwe bw'ibihugu vya Buraya ryemeza uru rucanco mu ndwi iheze, ryavuze ko abenshi mu barugeragerejweko bari munsi y'imyaka 55. Ryavuze ko mu gihe ata vyemezo bihagije vyerekana ko uru rucanco rushobora gukora ku bantu bakuze, ""rurakora neza ku bantu bari muri uyu murwi kubera abasoda b'umubiri bakora neza "". AstraZeneca ivuga ko icigwa giherutse gukorwa na Amerika kizotanga ibindi vyemezo kuri uru rucanco ku bantu bageze mu zabukuru."	https://www.bbc.com/gahuza/amakuru-55914367
politics	DRC Vs Rwanda: 'Dushaka abasirikare bacu' - RDF	"Igisirikare c'Urwanda (RDF) gisaba igisirikare ca Repubulika y'Intwaro Rusangi ya Congo (FARDC) kurekura abasirikare baco baherutse gufatwa mpiri, nk'uko biri mw'itangazo rigufi ryaraye risohowe na RDF. Ni nyuma y'aho abakoresha imbuga hwaniro  bahanahaniye amasanamu y'abasirikare babiri b'Urwanda bavugwa ko bafatiwe muri Congo bariko barwana ku ruhande rw'umuhari  w'inyeshamba M23 uhanganye n'igisirikare ca DR Congo. Reta y'Urwanda yoyo ivuga ko  aba basirikare banyurujwe ""inyuma y'agasomborotso"" k'igisirikare ca Congo ku wa mbere w'iyi ndwi, aho ""vya muzinga bitari bike vyatewe ku butaka bw'u Rwanda"". Mw'iri tangazo, RDF ivuga ko aba basirikare bayo bafashwe bari mu bikorwa vyo gucungera umutekano inyuma ya vya muzinga vyarashwe ku butaka bw'u Rwanda ku wa 23 Rusama (5). Rivuga riti: ""FARDC hamwe na FDLR bakoze igitero kuri RDF ku mupaka wacu, kandi abasirikare babiri b'ingabo z'u Rwanda baranyurujwe igihe bari mu bikorwa vyo gucungera umutekano"". Aba basirikare bazwi ku mazina ya Cpl Nkundabagenzi Elysee and Pte Ntwari Gad. Rirangiza rivuga riti: ""Turasavye abategetsi ba Repubulika y'intwaro Rusangi ya Congo bakorana cane n'imirwi y'inyeshamba yakoze jenoside gukora kugira ngo abasirikare ba RDF barekurwe"". Reta ya Congo iherutse kwagiriza Urwanda ko rufasha umuhari M23 watangajwe ko ari uw'iterabwoba, ivyo Urwanda Ruhakana, ahubwo, nk'uko vyasubiriye kugaragarira muri uru rwandiko, rukagiriza Congo ko ikorana n'umuhari FDLR wagirizwa ko wakoze ihonyabwoko ryo mu Rwanda mu 1994. Reta ya congo yoyo ivuga ko ibi yagirizwa n'Urwanda ari ivyitwazo kugira ngo ishigikire M23. Ntaco igisirikare ca Congo kiratangaza ku bisabwa n'igisirikare c'Urwanda kuri aba basirikare babiri bafashwe bakaba bari mu minwe ya FARDC."	https://www.bbc.com/gahuza/amakuru-61622461
health	Tanzania-Covid : Prezida mushasha wa Tanzania asabwa na OMS kurwanya coronavirus	"Umukuru w'ishami rya ONU riraba amagara kw'isi OMS/WHO, umunye Ethiopia Tedros Adhanom Ghebreyesus, yarungitse ubutumwa bwo gukeza umukuru  mushasha wa Tanzania, avuga ko yizeye ko bazokorana mu kurwanya  umugera wa Covid-19. Umukuru wa OMS yanditse kuri Twitter ati: ""Niteze ko tugiye gukorana kugira dukingire abantu indwara ya Covid-19, turangize ikiza hanyuma Tanzania kibe igihugu c'amagara meza gusumba. Dufashanije."" Samia Suluhu Hassan kuri uyu wa gatanu ni ho yarahirira amabanga yo kuba umukuru w'igihugu mushasha wa Tanzania - iminsi ibiri inyuma y'urupfu rwa prezida John Pombe Magufuli. Uwo muhisi yaramenyekanye cane mu makungu muri uyu mwaka uheze ku buryo yitwaye ku kibazo ca coronavirus. Tanzania ntirasubira gutangaza ku mugaragaro amakuru yerekeye ico kiza kuva mu kwezi kwa gatanu mu mwaka uheze, kandi reta yaranse kurondera incanco n'ubwo OMS yagumye isaba ko abanyeTanzania bakingirwa. Ahubwo prezida Magufuli yahamagarira abanyagihugu gusenga no kwiyuka kugira bikingire uwo mugera. Magufuli yarakekeza kandi akamaro k'udufukamunwa, ikintu umwanditsi w'umuganda Charles Onyango-Obbo yavuze kuri Twitter ko kitaciye mu ryahumye Gado mu gicapo ciwe ca politike ca nyuma. Uwo munye Tanzania aba muri Kenya, Godfrey Mwampembwa  azwi cane kw'izina rya  Gado, yandika ibineguro yishimikije ibicapo  (Caricaturiste /cartoonist)   yerekana Magufuli, umukatolika yabigendera, ari ku bw'injiriro bw'ijuru yakiriwe n'umumarayika amubwira ati: ""Nagira ndakumenyeshe ko udashobora kwinjira utambaye agafukamunwa!"" Havuzwe vyinshi ku magara ya Magufuli imbere y'uko apfa ku wa gatatu, urupfu vyavuzwe ko rwatewe n'ukwunyuka kw'ikibazo c'umutima yari asanganywe. Yari amaze indwi zirenga zibiri ataboneka ahagaragara, abatavuga rumwe n'ubutegetsi bakaba bavuze ko yari agwaye Covid-19."	https://www.bbc.com/gahuza/amakuru-56456297
religion	Umupfakazi wa TB Joshua mu rugamba rwo kurongora ishengero yasize muri Nigeria	"Evelyn Joshua yabaye umurongozi w'imwe mu mashengero akomeye y'abarokore muri Afrika, ariko uwo mupfasoni w'imyaka 52 ahanganye n'ikibazo co kubungabunga iragi ry'umugabo wiwe. Urupfu rwa Joshua rwabaye giturumbuka mu kwezi kwa gatandatu afise imyaka 57 rwatumye hatangura intambara yo kumusubirira yamaze amezi n'amezi kugira ironke inyishu. Ariko imiryango y'iryo shengero ryiwe rya Synagogue Church of All Nations (SCOAN), iri mu gisagara kinini cane muri Nigeria, yasubiriye kwugurugwa kugira yakire abayoboke baryo ubwa mbere mu mezi atanu. Yari rurangiranwa kubera imburi ziwe n'inyigisho, vyatumye ahurumbirwa n'ibihumbi n'ibihumbi vy'abayoboke bavuye hirya no hino kw'isi baja Lagos, harimwo n'abanyepolitike bakomeye bo muri Afrika na Amerika y'epfo. Ni gake haba ibiganiro vy'isubirizwa mu mashengero y'abarokore muri Nigeria mbere kenshi uburongozi buca buhabwa umupfakazi w'uwuba yarashinze ishengero. Ariko muri SCOAN, umupfasoni wa Joshua, yari umupasitori yatiwe, ahanganye n'abandi kubera atari mu rwego rukuru rurongoye iryo shengero. Ibi bifatwa n'abo bahanganye ko ari ikimenyetso c'uko umugabo wiwe atigeze amufata nk'uwushobora kumusubirira. Bitandukanye n'abandi bagore b'abapasitori  bo muri Nigeria, ntiyiyerekana cane mu myaka irenga mirongo itatu bari bamaze bubakanye. TB Joshua afatwa n'abayoboke ba SCOAN nk'""intumwa"", yakorana n'umugwi  umwegereye cane yita ""inararibonye"" - umwe muri bo bikaba vyari vyitezwe ko ari we azomusubirira. Ariko inyuma y'urupfu rwiwe, abari begereye umupfasoni wa Joshua barahawe uburenganzira na sentare bwo kumugira umwe mu bagize urwego nshingwantwaro, bica vyorosha kugera ku ntambwe yo gushika kuri ayo mabanga. Iryo shengero ryaciye rimenyesha ko umupfasoni wa Joshua  abaye umurongozi mushasha ""Arongowe n'Imana"", ivyababaje ayandi mashami ari muri iryo shengero ku kungene bitabaye mu muco. Cane cane umugwi uzwi kw'izina rya Global Congress of SCOAN Members (GCSM), vyitwa ko ushigikiwe n'abayoboke bo mu rwego rwo hejuru, warerekanye amakenga kuri iyo ngingo. Ariko nta madidane yabaye ku mukuru yari kurongora amasengesho ubwa mbere ya SCOAN itariki 7 z'ukwezi kwa cumi na rimwe kuva umugabo wiwe apfuye. Bivugwa ko atahemye kugira yerekane ubutegetsi bwiwe muri iryo shengero, mu gukoresha amezi make ya nyuma mu gusukura iryo shengero. Hari ama Video yagiye ahabona y'abayoboke, benshi b'abanyamahanga, bamaze imyaka baba  muri urwo rupangu runini, bariko baravayo bariko barabazomera. Umwe mu bayoboke yakoresheje imvugo ngereranyo ko ""cari icigwa"". Abakuwe muri ico kibanza vyavuzwe ko bari abadashigikiye ubutegetsi bw'umupfasoni wa Joshua. Patrick Iwelunmor, yahoze ajejwe kumenyeshamakuru ku muhisi Joshua, yabwiye BBC ati:""Inyuma y'urupfu rw'intumwa, bamwe mu bamugendanira ntibavugisha Evelyn mu rupfasoni."" Hari n'inkuru kandi yerekeye igiturire, mbere igisata ca Nigeria kijejwe kugwanya igiturire, EFCC, cemereye BBC ko kiriko kiragira amatohoza ku bivuga ko habaye ubusuma muri iryo shengero. Ntibiramenyekana nimba ibi ari vyo biriko biragirwako amatohoza, kuko ikinyamakuru co muri Nigeria The Punch cari canditse ko iki ari co gituma bamwe mu bayoboke b'iryo shingiro boba banyegeye. Ubu ikigiye kugora cane umupfasoni Joshua n'ugukora ku buryo abayoboke ibihumbi n'ibihumbi bakunda umugabo wiwe biyumvamwo ukwemera kwiwe. Baje kubera igihagararo ciwe n'ubwitonzi hakaba ata co biteze ku mutegetsi mushasha. Gbenga Osinaike, arongoye uruganda rw'abamenyeshamakuru mu kinyamakuru Church Times Nigeria, aremeza ko igenwa ryiwe ryaje giturumbuka. Yabwiye BBC ati:""Yahora asengesha rimwe na rimwe arik TB ntiyigeze amuha icizere."" Ariko nk'umuntu atigeze yitabwaho  na benshi, ""harimwo n'umugabo wiwe"", umupfasoni Joshua yarerekanye "" inguvu n'ubushobozi afise mu gutwara iryo shengero."" Yaranse ko ahabwa icubahiro c'umugabo wiwe ca "" uwujejwe gucungera vyose"", avuga ko ari we akibarongoye, ko gusa ""atanguriye urugendo aho data yashikanye inkino"". Kandi TB Joshua aracafise ikibanza gikomeye muri iryo shengero, amafoto yiwe amanitse hose mu nzu, inyigisho ziwe na zo ziguma zica ku mbuga hwaniro ziwe. Bisa kandi n'uko umupfasoni Joshua yasigaranye iragi ry'ingene umugabo wiwe yigisha - aho yaguma acishamwo indirimbo zo guhimbaza Imana - aho n'umudiho usa n'uwo umugabo wiwe aho yariko arahereza inkuka ari wenyene. Ko ari babiri bahuye ubwa mbere mu 1990 aho yamutangaza mu kumubwira ivyerekeye ubuzima bwiwe, yandika n'izina ryiwe ku rupapuro ata jambo na rimwe amubwiye. Bamaranye iminota 45 incuro ya mbere babonana, aho inyuma y'aho yaciye amusaba ko bokwubakana. 'Impano yo kunywanisha' Ni ihasa akaba n'imfura mu muryango w'abana indwi, yakuriye i Okala Okpuno mu ntara ya Delta mu bumanuko bushira ubuseruko bwa Nigeria. N'aho atatanguye ari umupasitori, yaramenyerejwe hanyuma arabuhabwa n'umugabo wiwe. Mu 2009, yavuze ko ari umuntu afise impano zidasanzwe mu kunywanisha - ""imigenderanire y'abavyeyi n'abana, abubakanye n'ibindi bintu nk'ivyo."" Abasitori bakuru muri Nigeria kenshi bavuga ko baronse umuhamagaro uva muri bibiriya - nk'abahanuzi Samuel na Paul - kugira bakorere Imana. Nk'uko bivugwa na Joshua, umuhamagaro wiwe waje igiye yerekwa mu kiringo c'imisi itatu aho yumva ijwi rigira riti:""Ndi Imana yawe. Ndaguhaye ubutumwa bweranda bwo kugenda gukora igikorwa ceranda c'Imana."" Umupfasoni Joshua ntaravuga ko yaronse umuhamagaro nk'uwo, ariko kuri bamwe, kuba bakorana n'umugabo wiwe birakwiye. Iwelunmo agira ati:""TB Joshua yari intumwa kuva avuka, ariko umugore wiwe yamubaye kubera we. Umugabo n'umugore babaye umwe, kubera ubwo bumwe yaciye na we asigwa amavuta."" N'aho bamwe mu bapfakazi b'abakuru b'amashengero muri Nigeria, nka Janet Onaolapo wa Abundant Life Gospel Mission na Margaret Idahosa wa Church of God Mission International , barongoye neza amashengero yabo, s'ibintu bisanzwe. Amashengero y'abapantekoti muri Nigeria yubakiye ku gihagararo c'abayashinze, akaba asambuka bamaze gupfa. Osinaike avuga ko ivyo bishobora gushikira na SCOAN. Avuga ati:""Iyo hageze ku bibazo vy'ishengero, abantu baza kurondera inyishu, kurondera ibitangaro, kuraba uwoba yareretswe ibiberekeye. ""Icuka gitegerezwa kuzosubira hasi."""	https://www.bbc.com/gahuza/amakuru-59374068
health	Coronavirus-Kenya: igipolisi cafashe umudereva agiye guhamba isandugu y’abapfuye igaragara	Igipolisi muri Kenya caraye gihagaritse umudereva yanduye coronavirus n'abandi batatu babesha ko batwaye ikiziga. Abo bantu bahagaritswe bamaze kugenda ibirometero 370 batorotse bavuye ku mugwa mukuru Nairobi, batwaye isandugu y'ikiziga ariko iri gusa, imbere y'uko bahagarikwa bageze mu karere ka Homa Bay. Ivyo vyatangajwe n'umushikiranganji w'amagara y'abantu wa Kenya Mutahi Kagwe, aho yamenyesheje kandi ko ako karwi kigize abapolisi bafise iyo sandugu iri gusa, bikaba vyabatumye bashobora kurengana ibirindiro vy'abapolisi bitari bike. Bageze muri ako karere ka Homa Bay, abajejwe umutekano baragize amakenga biba ngombwa ko bugurura iyo sandugu basanga nta kirimwo. Umushikiranganji Kagwe avuga ko uyo mudereva yaciye ashirwa ukwiwe, maze abo bandi nabo bari kumwe nawe bashirwa mu kibanza categuriwe abikekwa ko banduye kugira ngo bakurikiranwe. Haraciye ukwezi kumwe Kenya itangaje umuntu wa mbere yanduye coronavirus, igitigiri c'abandura kikabandanya congerekana ku minsi ku munsi. Kubera ikiza ca coronavirus kwinjira Nairobi canke gusohoka birabujijwe. Haraciye hafi indwi zibiri leta y'ico gihugu itangaje ingingo zibuza ukwinjira n'ugusohoka umugwa mukuru Nairobi be n'ibindi bisagara bitatu bifatwa ko vyinjiranywe na Covid-19. Umushikiranganji Kagwe avuga ko leta iriko irakora amatohoza ku makuru avuga ko abapolisi bajejwe uruja n'uruza ku mabarabara boba barya ibiturire kugira abantu barengane. Kenya imenyesha ko gushika ubu abashika 262 ari bo bamaze kwandura uwo mugera inyuma y'aho ejo umushikiranganji w'amagara y'abantu atangarije abandi 16 banduye. Uwo mugera watumye hafatwa ingingo yo guhagarika ibikorwa vyose vy'ubudandaji mw'isoko rizwi cane riri muri karitiye ya Eastleigh mu gisagara ca Nairobi. Abarongoye ishirahamwe ry'abadandaza bakorera muri iyo soko bavuga ko abadandaza bananiwe n'ugukurikiza ingingo zafashwe n'ubushikiranganji bw'amagara y'abantu, nko kutegerana, kwambara twa dutambara dupfuka amazuru n'umunwa be no gukaraba. Iryo soko rizwi ko rifise amaduka abayabaye ashika 18.000 hamwe n'ayandi manini cane ashika 60, agurisha ibidandazwa bitandukanye harimwo impuzu ziva mu Bushinwa, mu karere k'ubuseruko bwo hagati hamwe n'i Bulaya. Iryo soko kandi ni ihuriro ry'ingenzi ziva mu bihugu bitandukanye vya Afrika y'Ubuseruko no hagati bakora ibikorwa vy'ubudandaji. Umugera wa coronavirus ubandanya ukwiragira mu bundi burere bwa Kenya, umushikiranganji w'umutekano mu gihugu hagati, Dk Fred Matiang'i , akagabisha ko mu minsi iri imbere hashobora gufatwa n'izindi ngingo ruhasha mu ntumbero yo guhagarika ikwirakwira ry'uwo mugera.	https://www.bbc.com/gahuza/amakuru-52343070
politics	Malawi: Ishavu kubera ikigongwe ku bategetsi bariye ibiturire	Umushikirizamanza mukuru muri Malawi yagirijwe gukingira abanyaporitike bo muri ico gihugu inyuma yo gutangaza  ikigongwe ku bantu bivye reta  canke bariye ibiturire. Thabo Chakaka-Nyirenda  yavuze ko mu mezi abiri ari imbere umuntu wese azokwemera ko yivye canke yariye igiturire/ruswa atazojanwa mu bucamanza mu gihe azoba yasubije amafaranga yagirizwa. Ivyo bishitse um gihe ibiro vya Malawi bigwanya ibiturire biriko biragerageza gufata umushikiranganji ajejwe ubutaka, Kezzie Msukwa, kubera ubusuma buvugwamwo amafaranga aharurwa muri miriyoni z'amadorari  burimwo umugwizatunga w'umwongereza  aba muri Malawi, Zuneth Sattar. Abo bagabo bompi  bavuga ko ata caha bakoze. Umukuru w'ikigo ca Malawi ca Demokrasi n'iterambere ry'ubutunzi, Sylvester Namiwa, yavuze ko gutangaza ico kigongwe vyerekanye ko uwo mushikirizamanza mukuru yitesheje agaciro ka poritike aca amusaba gutanga imihoho. Amaze kubona ko ariko aranegurwa cane, uwo mushikirizamanza mukuru yahaye ikiganiro abamenyeshamakuru avuga ko ico kigongwe kitazoba cerekeye ibintu vyoze bijanye no kwiba canke n'ibiturire.	https://www.bbc.com/gahuza/59958693
religion	Tanzania: Perezida Magufuli yirukanye umukozi wa leta yatabuye Ikorowani	"Perezida John  Magufuli wa Tanzania amenyesha ko yirukanye burundu mu kazi umukozi wa leta yatabuye igitabo ceranda c'Ikorowani, maze akwiragiza isanamu ku mbuga hwaniro ariko arayitabura. Yatangaje iyo ngingo uno munsi mu gihe yari mu birori vyo kwugurura ibiro vy'akarere ka Kigamboni mu gisagara ca Dar es Salaam. Ati: ""Nyakwubahwa Jafo, hirya y'ejo niho numva, ko hari umuntu hariya i Kilosa yatabuye igitabo ceranda"". ""Ndagushimiye cane kubona warafashe ingingo yo kuba uramuhagarika, ariko jeho ndamwirukanye burundu. Mwandikire ikete ko yirukanywe burundu"". ""Atsinda urubanza canke atsindwa, uyo ntakiri umukozi wa leta, ntidushobora kubandanya dukorana n'abakozi b'ibijuju nk'abo muri ino leta"". Mu ndwi iheze, umushikiranganji ajejwe ubutegetsi bw'intara n'amakomine, Selemani Jafo, yategetse ko umukozi w'ibiro vy'akarere ka Kilosa mu ntara ya Morogoro, Daniel Elimringi, ahagarikwa, ku caha co gutabura igitabu c'idini rya Isilamu, Ikorowani. Jafo ati: ""Ni ukuri, iki kintu cakozwe n'umukozi nk'uyu nta ciza kizanira igihugu cacu kubera abanyagihugu bacu mu madini yose basanzwe babanye mu mahoro kandi bubahana mu butandukane"". Iyo ngingo ya Jafo yafashwe inyuma y'aho isanamu yerekana uyo mukozi wa leta mu gisata c'ubudandaji mu biro vy'akarere ka Kilosa ariko aratabagura ico gitabo, ikwiragijwe ku mbuga hwaniro zitandukanye. Ikinyamakuru Mtanzania co muri ico gihugu kimenyesha ko uyo mukozi yamaze kurengutswa muri sentare, kandi ko yankiwe kuburana yidegemvya. Ico kinyamakuru gitangaza ko urwo rubanza ruzosubira kwumvirizwa ku wa 20 z'uku kwa kabiri."	https://www.bbc.com/gahuza/amakuru-51464340
politics	UN / ONU : Inama nkuru ijejwe umutekano isaba ihagarikwa ry’ivyegeranyo vyihariye ku Burundi	"Inama nkuru ijejwe umutekano mw'ishirahamwe mpuzamakungu ONU isaba umunyamabanga mukuru wa ONU gukura Uburundi ku rutonde rw'ibihugu bitegerezwa kwigwako mu buryo bwihariye. Mw'itangazo yasohoye, iyi Nama  irashima intambwe imaze gushikwako na reta y'Uburundi mu bijanye n'umutekano, ukurwanya ukudahana no mu bisata bitandukanye, ariko ikavuga ko hakiri vyinshi bigikenewe mu bijanye no kunywanisha abarundi, ubutungane, intwaro rusangi hamwe no kwubahiriza uburenganzira bwa kiremwa muntu. Irerekana kandi impungenge ifise ku bijanye n'ihohoterwa ry'uburenganzira bwa muntu, igasaba reta y'Uburundi gukorana n'ishirahamwe ONU kugira ngo itorere umuti ibi bibazo. Uburundi bwarinjiye mu ndyane za politike mu 2015 ziturutse ku ngingo ya Nyakwigendera Perezida Petero Nkurunziza yo gusubira kwitoreza ikindi kiringo, abamurwanya bavuga ko cari giteye kubiri n'ibwirizwa shingiro, ariko ubutungane bw'akarere bukaba bwavuze ko itari iteye kubiri n'itegeko na rimwe. Mw'iryo tangazo, umukuru w'inama nkuru ya ONU ijejwe umutekano, arashima intambwe reta irongowe na Perezida Evariste Ndayishimiye imaze gushikako mu bisata bitandukanye, ndetse no mu bijanye n'ibikorwa nyamukuru yashize imbere igihe ahikiriza reta yiwe. Hagati aho, avuga ko hari ibikorwa vy'ihonyangwa ry'agateka ka zina muntu bibandanya guhagarika umutima, agasaba reta kubihagarika kandi igashengeza ababikora. Inama nkuru ya ONU ijejwe umutekano iragaruka ku masezerano y'amahoro ya Arusha yateweko igikumu n'abanyeporitike ku wa 28 z'ukwa munani 2000, igasaba ko yubahiriwa. Mw'iryo tangazo ryayo ivuga iti: ""Inama nkuru ijejwe umutekano kw'isi isaba ishirahamwe ONU, Umuryango w'ubumwe bwa Afrika, Umuryango w'ibihugu vya Afrika y'Ubuseruko, Inama mpuzamakungu ku karere k'ibiyaga binini (CIRGL/ICGLR) hamwe n'abo bose bafise uruhara mu masezerano ya Arusha gushira hamwe inguvu zabo bagafasha impande zose gushira mu ngiro amasezerano ya Arusha, yafashije gutsimbataza amahoro mu Burundi"". Abanyepolitike batavuga rumwe n'ubutegetsi babona ko reta ya CNDD-FDD yahonyanze aya masezerano. Iyi nama irasaba umunyamabanga mukuru wa ONU kwihweza gushasha ingingo yo kwama ishikiriza raporo y'ingene ibintu vyifashe mu Burundi uko amezi atatu aheze, ingingo yari yafashwe mu 2017 inyuma y'aho igihugu cinjiriye mu ndyane za politike mu 2015. Iti: ""Inama isaba umunyamabanga mukuru guhagarika ivyegeranyo vya buri gihe ku kibazo c'Uburundi kandi ikipfuza ko Uburundi bwoza buraza mu vyegeranyo bisanzwe ku karere k'ibiyaga binini no kuri Afrika yo hagati"". Muri Reta y'Uburundi, ni umunezero udasanzwe kuri iri jambo ryashikirijwe n'umukuru w'Inama ya ONU ijejwe umutekano, ku bijanye no gusaba ko Uburundi bwokurwa kuri urwo rutonde. Umukuru w'igihugu Evariste Ndayishimiye yanditse ku rubuga rwiwe rwa Twitter ati: ""Ndashimiye Inama Nkuru ya ONU ijejwe umutekano kubona yakirije yompi akamo nayiteye mu Nama ya bose. Kubwiwe, gukura Uburundi ku rutonde rwa ONU bifasha iki gihugu, incuti n'abagenzi kwitaho iterambere n'imibereho myiza y'abenegihugu. Eka n'umushikiranganji w'imigenderanire y'Uburundi n'ayandi makungu arashima aka kamo katewe n'iyi Nama ya ONU ijejwe umutekano. Albert Shingiro, ari nawe yahoze aserukira Uburundi muri ONU igihe iyi ngingo ifatwa, ashimira ibihugu avuga ko vyaterereye."	https://www.bbc.com/gahuza/amakuru-55198120
politics	North Korea: Kim Jong-un yiyemeje gukomeza guhingura ibirwanisho ruhonyanganda	"Mw'ijoro ry'ejo ku wa mbere, indongozi ya Korea ya Ruguru Kim Jong-un yashikirije ijambo ry'ugusotorana kw'idefire y'igisirikare, aho yiyemeje kwongereza ibirwanisho ruhonyanganda vya nikleyeri. Iyi defire yo guhimbaza isabukuru y'igisirikare yashize kandi ahabona ibisasu vya misire birasa kure (intercontinental ballistic missiles, ICBM), bisanzwe bibujijwe. Mu kwa gatatu, Korea ya Ruguru yagerageje misire ya mbere nini ya ICBM, ubwa mbere kuva mu 2017. Amakungu yariyamirije bikomeye igerageza ry'ico gisasu. Reta Zunze Ubumwe za Amerika kandi zarafatiye ibihano bitari bike ico gihugu inyuma yo kugerageza ico gisasu. ICBM, igisasu kigenewe kwikorera ibirwanisho vya nikleyeri, catumye Koreya ya Ruguru igira ubushobozi bwo kurasa kure cane gushika ku butaka bwa Amerika. Iyi defire kandi yerekanye misire zirasa kure zitererwa mu mazi, hampande ya za misire zinyaruka gusumba ijwi. Hagati aho, Kim ntiyigera ajugumizwa n'abamwiyamiriza gushika ubu. ""Tuzobandanya dufata ingingo zo gukomeza no kwongereza inguvu za nikleyeri z'igihugu cacu"", niko avuga, yongerako y'uko inguvu za nikleyeri ""zitegerezwa kwama ziteguwe"" kugira zikoreshwe umwanya n'umwanya, nk'uko biri mu nkuru y'ikinyamakuru ca reta, Korean Central News Agency (KCNA). Avuga ko ibirwanisho vya nikleyeyi vya Korea ya Ruguru mu bisanzwe ari igikoresho co kuzibira intambara, ariko ko bishobora gukoreshwa mu bundi buryo, aha agashaka gusubiramwo amajambo yahoze avuga, ko igihugu gishobora kwivuna mu gihe coramuka gitewe. Amasanamu y'iyo defire yasohowe n'ibinyamakuru vya reta yerekana igisasu Hwasong-17 kiri mu bindi birwanisho vyerekanywe muri iyo defire. Korea ya Ruguru ivuga ko yagerageje ubwa mbere igisasu ca misire ICBM mu kwa gatatu. Abahinga ba Korea y'Epfo bagumanye amakenga nimba iri gerageza ryagenze neza. Mu bisanzwe, Pyongyang (umugwa mukuru wa Korea ya Ruguru) yama yerekana ibirwanisho vyayo bishasha ku madefire ya gisirikare aho kenshi aba agizwe n'imirongo miremire ya vya bimodoka ntamenwa, vya muzinga n'abasirikare. Idefire ya gisirikare y'ejo ku wa mbere yarakurikiraniwe hagufi kuko uno mwaka Korea ya Ruguru imaze kugerageza ibisasu vya misire bitari bike, ivyatumye icuka kibi ciyongera kuri iki kirwa. Itorwa riheruka rya Yoon Suk-yeol nk'umukuru w'igihugu mushasha wa Korea y'Epfo, na we nyene yiyamiriza bikomeye ibikorwa vya Korea ya Ruguru, na ryo ryaratosekaje imigenderanire. Mu ntango z'uku kwezi, umushikiranganji wo kwivuna abansi wa Korea y'Epfo Suh Wook yavuze ko Korea y'Epfo ifise ubushobozi bwo gutera ibirindiro vya misire vya Korea ya Ruguru - ivyatumye Pyongyang iterwa n'uburakari. Mu 2018 Kim Jong-un yashizeho ingingo ihagarika igeregeza rya misire zirasa kure n'ibirwanisho vya nikleyeri, inyuma y'ibiganiro hagati ya Donald Trump yari arongoye Amerika ico gihe. Ariko mu 2020, Kim yavuze ko atari akigendera ku vyo yiyemeje. Hagati aho, ubutegetsi bwa Biden bubandanya buvuga ko bwipfuza gusubira  gutangura ibiganiro ataco burinze gusaba, ariko gushika ubu nta shaka bwerekana ryo kuvugana na Korea ya Ruguru isaba ko ibihano ruhasha yafatiwe bifutwa. Ahubwo, Perezida Biden ashira imbere imigenderanire na Korea y'Epfo hamwe n'Ubuyapani, mbere akaba ashigikiye utwigoro tw'umukuru w'igihugu wa Korea y'Epfo, Moon Jae-In, two kworosha imigenderanire hagati y'ibi bihugu bibiri. Hampande y'urukurikirane rw'ibikorwa vyo kugerageza za misire mu ntango z'uno mwaka, amasanamu y'ibigendajuru yarerekanye Korea ya Ruguru iri mu bikorwa vy'igerageza ry'ibirwanisho vya nikleyeri ku kigo ca Punggye-ri mu kwa gatatu, ivyatumye haba ubwoba ko ico gihugu gishobora gusubira gutangura kugerageza ibirwanisho vya nikleyeyi hamwe na misire zirasa kure."	https://www.bbc.com/gahuza/amakuru-61226487
entertainment	R. Kelly ‘yarahohoteye Aaliyah afise imyaka 13 canke 14’, vyavugiwe muri sentare	"R. Kelly yarahohoteye mu bijanye n'igitsina umuhisi yari umuririmvyi wa R&B Aaliyah igihe yari afise imyaka 13 canke 14, nk'uko umwe mu bahora ari abatamvyi biwe yabibwiye sentare. Uwo mugore, yasuye (yatanze ubuhamvya) kw'izina rya Angela, yabwiye intahe y'urubanza rwa Kelly ko yabonye uwo muririmvyi yabaye rurangiranwa akora ibijanye n'igitsina kuri Aaliyah bari muri bisi. Ivyo ngo vyoba vyabaye umwaka umwe imbere y'uko Kelly yubakana mu buryo bunyuranye n'amategeko n'uwo muririmvyikazi, igihe yari afise imyaka 15. Kelly, w'imyaka 54, arahakana ivyo yagirizwa vyose. Birimwo icaha kimwe c'imirimo iciye mu nzira z'ubukozi bw'ikibi - kimuvuga nk'uwari kw'isonga ry'ibikorwa vyari bifise intumbero igaragara yo  ""guta mu mutego abagore bakiri bato n'abakobwa b'imiyabaga"" ku mvo z'imibonano mpuzabitsina. Yanagirijwe ivyaha umunani vyo kurenga ku mategeko abuza urudandazwa rushingiye ku gitsina. Uwo muririmvyi, ku mazina yiwe yose ni Robert Kelly, ntiyagirizwa gusambanya ku nguvu canke kuburabuza, ariko abashikirizamanza barafise uburenganzira bwo kwerekana ivyemeza ivyaha bishoboka vy'ukwagirizwa imirimo iciye mu bukozi bw'ikibi, hatarabwe igihe vyabereye. Ivyashikirijwe na Angela bishitse ku munsi ugira 15 w'urubanza ruriko rurabera  Brooklyn i New York. Niwe yari uwagiriza Kelly agira cumi, akaba yavuze ivyari bimaze kuvugwa n'abandi vy'ihohotera rishingiye ku gitsina ku muntu agifise imyaka y'umwana. Yavuze ko yatanguye kugira imibonano mpuzabitsina na Kelly mu 1991, igihe yari akiri kw'i shure. Bahuriye mu giteramo mu nzu iwe igihe yari afise imyaka 15. Hari igihe kimwe, nk'uko yabivuze, yamutumiye kwinjira mu cumba c'uburyamo hanyuma amubwira ""kwurira ngo ndamuje hejuru"". Yaragonanywe, ariko mu nyuma aremera hanyuma bagirana imibonano mpuzabitsina. Kelly mu nyuma yamutumiye ngo aje mu bamuherekeza iyo agiye kuremesha ibiteramo. Yavuze ko uwo muririmvyi hari igihe yashira  igitutu ku bamwegereye kugira ngo bagirane imibonano mpuzabitsinna nawe, kandi agahana abadakurikiza ivyo yababwiye. Ivyashikiye Aaliyah  vyabaye mu 1992 canke mu 1993, igihe Angela n'uwundi mugore akiri muto bafata ingingo yo kuja  gukanga Kelly, nk'uko yabibwiye sentare. Amaze gusunika umwango wiwe w'icumba ukuguruka, yavuze ati: ""Nabonye Robert na Aaliyah bari mu bihe vy'imibonano mpuzabitsina."" Yongerako ati: ''Naciye nugara umwango buno nyene nca nsunika umukobwa yari inyuma yanje ndamwigiza kure y'umwango."" Uwo yahora ari umutamvyi yavuze ko ivyo yabonye atigeze asubira kubivugana na Kelly. Imigenderanire ya Kelly na Aaliyah niyo yabaye ishimikiro ry'urubanza. Abari bamaze gusura bashikirije  ko bahinduye impapuro kugirango abo babiri bagire ubukwe igihe Aaliyah atari bwakwize imyaka. Ariko, Angela, abaye umuntu wa mbere yabwiye  abashashe muri urwo rubanza ko yabonye abo babiri bari mu bikorwa mpuzabitsina. Ivyo yavuze imbere ya sentare bitumye Aaliyah aba ariwe mugore wa mbere akiri muto Kelly yagirizwa kuba yarahohoteye. Uwo rurangiranwa,  yahavuye ava mu kwaha kwa Kelly akaba umuririmvyi akomeye ku giti ciwe, yapfuye mw'isangana ry'indege mu 2001. Ku wa mbere hasuye kandi umugabo agira kabiri mu bagiriza R Kelly. Kw'izina ritari ryo rya Alex, yavuze ingene Kelly yamufashe amajwi ahura n'abagore incuro ""zidaharurwa "", rimwe na rimwe na Kelly arimwo. N'ubwo bahura ubwa mbere yari afise imyaka 16, yavuze ko Kelly yamushizeko igitutu co kugirana imibonano mpuzabitsina afise imyaka 20. Alex yavuze ati: ""Ndibuka amvugisha, hanyuma akansoma ku  nguvu anamfyeta mu maso"". Yavuze ko Kelly yamubwiye ngo ""Ba umuntu yugurutse."" N'uwahoze ari umwunganizi wa Kelly nawe yasuye ku wa mbere avuga ko atigeze abona iyo nyifato yo guhohotera yagirizwa n'ayandi masura. Ariko, Diana Copeland, yakoranye n'ico camamare imyaka 15, yerekanye ishusho yiwe nk'umuntu yari azi kwigumya, navyo bihurirana n'ivyari bimaze kuvugwa. Urubanza rurabandanya."	https://www.bbc.com/gahuza/amakuru-58558870
sports	Ayavugwa mu mupira w'amaguru: Diaz, Ronaldo, Longstaff, Origi, Cantwell, Coutinho, Traore	Liverpool iri hafi yo gushika ku masezerano yo kugura umukinyi wo ku ruhande wa  Porto, umunya Colombia  Luis Diaz, 24, ku miriyoni zirenga 81 z'amadorari y'abanyamerika.  (Sun) Umusatirizi w'umunya-Portugal Cristiano Ronaldo, 36, ashobora kuva muri Manchester United mu ci riza mu gihe atokwishimira umumenyereza uyu murwi uzohitamwo burundu. (Star) Manchester United yemereye umukinyi wayo wo hagati Paul Pogba amasezerano mashasha y'igihe kirekire - ashobora kumuha umushahara w'ibihumbi birenga amajana 540 y'amadorari y'abanyamerika ku ndwi - kugira ngo uyu mufaransa w'imyaka 28 ntazohave agenda kuri gusa mu ci riza mu gihe amasezerano afitaniye na'uyu murwi azoba arangiye.  (Sun) Newcastle yanse ivyo yemerewe na Everton ku mukinyi Sean Longstaff.  Uyu mwongereza w'imyaka 24 akina hagati azorangiza amasezerano afitaniye n'aba Magpies mu mpera z'iri higanwa ry'uno mwaka, bakaba bizeye ko bazokwumvikana ku masezerano mashasha.  (Shields Gazzette) Newcastle n'uwundi murwi wa Premier League nyene iripfuza umukinyi wo hagati wa Norwich Todd Cantwell, 23. (Sky Sports) Newcastle iripfuza kandi umukinyi w'inyuma wa West Ham umufaransa Issa Diop, 24, kandi iriko irategura imiriyoni zababa 13,5 z'amadorari y'abanyamerika kugira ngo batangure urugamba rwo kumugura. (L'Equipe via Hammers News) Umusatiri wa Liverpool umubirigi Divock Origi, 26, hamwe n'umusatirizi wa Bournemouth umwongereza Dominic Solanke, 24, bari mu bakinyi bariko barakurikiranirwa hagufi na  Newcastle mu gihe iriko irondera uwosubirira Callum Wilson yavunitse. (Telegraph - subscription required) Imirwi ibiri yo muri Premier League iriko irarwanira kugura umukinyi wo hagati wa Barcelona umunya Brésil Philippe Coutinho, 29, akaba yiteze gufata ingingo kuri kazoza kiwe kuri uwu wa gatanu.  (Sky Sports) Umumenyereza wa Paris St-Germain Mauricio Pochettino ariteguye kwakira ico bomwemerera cose kugira ngo abe umumenyereza wa Manchester United. (Sun) Tottenham iriteguye gusubira gutangura urugamba rwo kurondera umukinyi wo ku ruhande wa Wolves umunya-Espagne Adama Traore, 25. (Athletic - subscription required) Chelsea nta mugambi ifise wo gutanga amafaranga akenewe kugira ngo igumye burundu umukinyi wo hagati yatijijwe ava muri Atletico Madrid Saul Niguez, 27.  (Express) Manchester United ifise amahirwe make yo kugura umukinyi n'umwe muri kuno kwezi ariko ifise umugambi wo kurondera umukinyi wo hagati mu ci riza, igashobora kuzorondera Declan Rice, 22, wa West Ham.  (Talksport) Arsenal yemeye kuzotanga umukinyi azokwiyongera ku mafaranga yemeye gutanga kugira ngo ironke umusatirizi wa Fiorentina umunya-Serbia Dusan Vlahovic, 21. (Ben Jacobs - CBS) Watford yemeye kugura umukinyi w'inyuma wa Liverpool umwongereza Nathaniel Phillips, 24, yamaze kubwirwa ko afise uburenganzira bwo gusezera uyu murwi muri uku kwezi.  (Football Insider) Aba ba Hornets kandi bamenyesheje umukinyi wabo w'inyuma w'umwongereza Danny Rose, 31, ko atazosubira gukinira uyu murwi kandi ko afise uburenganzira bwo kwigira muri kano kadirisha k'igura n'igurishwa ry'abakinyi. (Sky Sports) Leicester City n'iyindi mirwi itari mike ya Premier League izotegerezwa gutanga imiriyoni zababa 45 z'amadorari y'abanyamerika nimba ishaka kugura umusatirizi wa Club Bruges, Charles de Ketelaere, ariko yipfuza cane kwimukira muri Premier League muri uku kwa mbere. (Voetbal Nieuws - via Leicester Mercury) Barcelona iriko iraraba ko yotira umusatirizi wa Manchester United umufaransa Anthony Martial, 26, harimwo n'umugambi wo kuzoshobora kumugura burundu mu mpera z'iri higanwa.  (Sport - in Spanish) Newcastle nayo nyene iripfuza gutira Martial kugira ngo ashobore gusubirira umusatirizi Callum Wilson yavunitse. (Times - subscription required) Barca kandi iripfuza umukinyi w'inyuma wa Chelsea umunya Danemark Andreas Christensen, 25. (Mundo Deportivo - in Spanish) Everton na Newcastle yahambije Arsenal mu rugamba rwo kurondera umunya Brésil Bruno Guimaraes, 24, asanzwe akina hagati muri Lyon mu Bufaransa.  (Standard) Umunyegori wa Liverpool  Loris Karius, 28, vyanse ko yimukira muri Greuther Furth, inyuma y'aho uyu murwi wa Bundesliga mu Budagi unaniriwe no kuronka amafaranga asabwa kugira ngo imukure i  Anfield. (Fussball Transfers via Daily Star) Umusatirizi wa Jamaica Michail Antonio, 31, yateye igikumu ku masezerano mashasha muri  West Ham azomushikana mu ci rya 2025. (90 Min)	https://www.bbc.com/gahuza/imikino-59905176
health	Omicron - USA: Biden yakajije ingingo z'ingendo kubera abagwayi bashasha	"Prezida Joe Biden yashize ahabona ingingo zikaze zishasha  ku ngendo mu ntumbero yo kugwanya Covid-19 mu gihe Amerika yemeza ko hariho abantu bari ku rushi banduye ubwoko bushasha bwa Omicron mu gihugu cose. Kuva mu ndwi iza, abantu bavuye mu bindi bihugu baja muri Amerika, harimwo n'abanyamerika, bategerezwa kwipimisha Covid umusi umwe imbere yo gufata urugendo, n'aho boba bararonse urucanco. Abaheruka gukira bashobora kwerekana ""icemeza ko bakize"". Kwambara agapfukamunwa mu ndege, mw'igariyamoshi n'imodoka rusangi zunguruza abantu bizobandanya gushika hagati mu kwezi kwa gatatu. Incanco imiliyoni n'imiliyoni  zitangirwa muhira kandi zirihwa n'amazu y'ubwishingizi zizobandanya kuboneka. Abantu cumi banduye  Omicron baragaragaye muri Amerika: California, Colorado, Minnesota, New York, no muri  Hawai aho abategetsi bavuga ko uwo muntu yayitowe ata rugendo yari aherutse kugira. Abajejwe amagara y'abantu muri ico gihugu bamenyesheje ko babonye ibimenyetso bidahambaye cane kuri abo bagwayi. Ubwo bwoko bushasha bwa corona gushika ubu bumaze gutorwa mu bihugu 30 nk'uko vyandikwa mu cegeranyo. Ntibiramenyekana nimba Omicron, ubwoko bwa corona bwihinduye cane, bwoba bwandukira cane canke ko bushobora kuba butumva urucanco. Amerika iriko irahimiriza  abantu bakuze bose kwongera gufata urucanco kugira rwongerereze inguvu umubiri, mu gihe hari imburi ko abazokwandura uwo mugera wa Covid bazokwongerekana muri iki gihe c'ubukonje (winter/hiver). Mu gisata c'amagara y'abantu i Maryland, Biden yavuze ati: ""Tugiye kugwanya ubu bwoko bushasha dukoresheje ubuhinga n'ukwihuta, nta kajagari no guta umutwe."" Yaheruka gusubiramwo kwemeza ko uwo mugambi ""utarimwo gusubira kwugaranwa"". Abanyamerika barenga imiliyoni 40 baramaze kwongerwa urucanco rwongerereza inguvu umubiri, ariko abashika hafi imiliyoni ijana  bandi barashobora kuruhabwa nk'uko bivugwa na prezida. Ibigo vyo gucandagiramwo  imiryango amajana n'amajana bizoshirwaho mu gihugu cose mu kugerageza kwongereza igitigiri c'abicandagisha mu bana n'urwaruka. Abategetsi bavuga ko amazu y'ubwishingizi ashobora gutegekwa gusubiza abakiriya babo bashika imiliyoni 150 incanco baguze baronkeye muhira, kandi ko incanco imiliyoni 50 zishobora gutangwa ku buntu ku bantu batagira ubwishingizi biciye mu mavuriro n'ibitaro vyo hagati mu gihugu. Hagati aho, gusubizwa amahera y'incanco ntibizoba biratangura gushika mu kwezi kwa mbere, inyuma y'ikiringo c'akaruhuko kariko karabamwo ingendo nyinshi. Amerika n'ibindi bihugu vyinshi vyarahagaritse ingendo ziva mu bihugu umunani vyo mu bumanuko bwa Afrika. Abahinga muvyo amagara y'abantu bavuga ko kubuza ingendo bizobatwara umwanya wo kwiga ubwo bwoko bushasha bwa Covid. Ku musi wa kane, umukuru w'igisagara ca New York Kathy Hochul yavuze ko hatowe abantu batanu bafise Omicron mu ntara yiwe. Umugabo  yari yitavye inama i Manhattan mu mpera z'ukwezi kwa cumi na rimwe, bamutoye Omicron. Umwe muri abo banduye  n'umugore w'imyaka 67 yari amaze gucandagwa wo mu karere ka Suffolk yari amaze imisi afise ibimenyetso vyo gukorora no kumeneka umutwe, nk'uko bivugwa na Hochul. Abandi bane bari mu gisagara ca New York. Uwundi vyemejwe ko yanduye ku wa gatatu n'uwo i California, hanyuma i Colorado ku musi wa kane habonetse ingenzi zine zaheruka kuva muri Afrika y'Epfo. Uwasanganywe Omicron i Minnesota yaheruka mu rugendo rw'imisi itatu mu gisagara ca New York ahariko harabera inama. Uwo i Hawai, atari bwacandagwe kandi yigeze kugwara coronavirus mu 2020, nta rugendo yaheruka kugira. Ibi vyerekana ko ukwandukizanya mu mibano bishobora kuba vyaratanguye nk'uko bivugwa n'abategetsi muvyo amagara y'abantu. Uwo i Hawai yari afise ibimenyetso bibayabaye kandi yari yarafashe ingingo yo kutava muhira nk'uko bivugwa n'abategetsi."	https://www.bbc.com/gahuza/amakuru-59518827
health	Russia yasubiye kwemerera North Korea incanco za Covid-19 mu gihe ibintu bimeze nabi	"Uburusiya bwasubiye kwemerera Korea ya Ruguru incanco za Covid, mu gihe bivugwa ko ingingo zikomeye zo kuzibira coronavirus ziriko zituma abanyagihugu baterwa n'inzara ruhebwa. Pyongyang (umugwa mukuru wa Korea ya Ruguru) yaranse incanco hamwe n'imfashanyo yari yemerewe n'ibihugu bitari bike. Ahubwo yahisemwo kwugara imbibe zayo mu ntumbero yo kugerageza kuzibira uwu mugera ariko ibi vyagize ingaruka mbi ku bucuruzi yakorana n'Ubushinwa. Imfungurwa, ifumbire n'ibitoro vyari bisanzwe biva muri iki gihugu. Kim Jong-un yaramaze kwemera ko igihugu ciwe gihanzwe n'ubukene bw'imfungurwa, akavuga ko ibintu ""bimeze nabi"". Yavuze ibi mu kwezi guheze yongera abwira abanyagihugu kwitegurira ""ibihe bibi cane"" vyibutsa ikigoyi cihaye inkumbi mu myaka ya 1990. Ibihano iki gihugu cafatiwe mu vyo ubutunzi na vyo bizwi ko vyunyuye ibintu ku bijanye n'ubukene bw'imfungurwa. Uburusiya bwarabwiye Korea ya Ruguru ko ""atari bose bashobora kwihanganira izi ngingo nk'izi zitari bwigere zibaho kandi zikomeye gutya "", hanyuma ejo ku wa gatatu umushikiranganji w'imigenderanire, Sergey Lavrov, akaba yavuze ko Moscou yemereye incuro zitari nke Pyongyang incanco. Yasubiye kandi kwemera guha izo ncanco ico gihugu mu gihe cozikenera. Korea ya Ruguru ivuga ko ata muntu n'umwe mu gihugu arandura Covid, ariko abahinga bafise amakenga. Mu ndwi iheze, umutegetsi wo ku rwego rwo hejuru yarabogojwe yagirizwa ""ikosa rikomeye"" ariko ritamenyeshejwe, bikikekwa ko ryoba rifitaniye isano n'ivy'uwu mugera. Ibimenyeshamakuru vyo muri Korea ya Ruguru vyagiye kumenyesha mu nyuma ko uyo mutegetsi yari Ri Pyong Chol, umwe mu bategetsi bakuru ba gisirikare. Kim Jong-un yaridogeye kandi abategetsi bakuru ku tunenge tujanye na Covid-19, nk'uko ikinyamakuru ca reta ya Korea ya Ruguru cabitangaje mu kwezi guheze. Cari ikintu kidakunze kuboneka cerekana ko iki kiza giteye isibe muri Korea ya Ruguru. Ubushinwa na Korea y'Epfo biri mu bihugu bitari bike biherutse kwemerera Pyongyang incanco."	https://www.bbc.com/gahuza/amakuru-57760401
religion	DR Congo: Ekleziya Gatorika isaba abapatiri bavyaye kuva mu mabanga	"Urwandiko rw'Inama y'Abepiskopi ba Repubulika y'Intwaro Rusangi ya Congo, CENCO, rwanyereye rugashika mu minwe y'ibinyamakuru rusaba abapatiri bo muri Congo bavyaye abana gutanga imihoho mu mabanga yabo y'ubusaserdoti, nk'uko vyandikwa n'ikinyamakuru RFI. Inama y'abepiskopi CENCO, itegeka ko kizira y'uko abapatiri barangura amabanga y'abubatse. Urwo rwandiko rusohotse mu gihe Papa Francis yimirije kugendera Repubulika y'Intwaro Rusangi ya Congo muri Mukakaro (7) uyu mwaka. Muri uru rwandiko rw'impapuro 19 rwiswe ""A l'école de Jésus-Christ. Pour une vie sacerdotale authentique"" (ni ukuvuga: Kw'ishure rya Yezu/Yesu Kristu/Kristo. Ubuzima nyabwo bw'ukwihebera Imana), abasenyeri bavuga ko ubuzima bw'igipatiri budashobora kubangikanwa n'ubuzima bw'ukuba serugo. CENCO isaba uwihebeye Imana uwo ari we wese afise umwana ""gusaba uruhusha Papa rwo kuva muri ayo mabanga"", nk'uko bisubirwamwo na RFI. Uru rwandiko ruvuga ko mu gihe hogira abihebeye Imana bovyanka, musenyeri ashobora kwitura Vaticano kugira ngo ifate ibihano vyo ku rwego rwa nyuma, ibi bigasigura kwirukanwa burundi muri Ekleziya. Hari igice kimwe muri uru rwandiko rwa CENCO kivuga ibijanye n'abana b'aba bapatiri hamwe na ba nyina babo. Inama nkuru y'Abepiskopi ivuga ko ishaka ""gushira ibintu ahabona"" ku bijanye n'ingene ibintu bimeze kuri bo, ikibutsa ko muri rusangi usanga ""banenwa mu kibano"". Ico gice kigira kiti: ""Ni ngombwa kuri twebwe ko twemeza ko abo bantu bariho kandi ko bababarira ku mutima"".i: ""Ni ngombwa kuri twebwe ko twemeza ko abo bantu bariho kandi ko bababarira ku mutima"". Ikibazo c'abihebeye Imana bavyara abana muri Ekleziya Gatorika ni ikibazo giteje impari no mu bindi bihugu vy'akarere no kw'isi. Mu mpera z'umwaka uheze uwari Musenyeri mukuru wa Paris, Musenyeri Michel Aupetit, yasavye imbabazi aca atanga n'imihoho mu mabanga yiwe kubera ""umubano udasanzwe n'umugore"". Ico gihe kandi, Patiri Wenceslas Munyeshyaka w'umunyarwanda, yahagaritswe ku kuba padiri wa paruwasi ya Brionne mu Bufaransa inyuma y'uko bimenyekanye ko yemeye mu nzego z'ubutegetsi ko ari se w'umuhungu yavutse mu kw'indwi 2010."	https://www.bbc.com/gahuza/amakuru-61022033
entertainment	New York: Urubanza rwa R Kelly kw'ihohotera rifatiye ku gitsina rwatanguye	"Urubanza rw'uyu muririmvyi wo muri Amerika aririmba umudiho wa R&B rwatanguriye muri sentare yi Brooklyn i New York. Iki camamare cagirizwa amagendu, guhohotera bifatiye ku gitsina hamwe no gutanga igiturire; ivyaha amaze guhakana inshuro nyinshi. Bimwe mu vyaha bishinjwa uyu muririmvyi - asanzwe yitwa Robert Sylvester Kelly - ni ivyo kuva mu myaka 20 iheze. Niyahamwa n'ivyaha vyose yagirizwa arashobora gupfungwa imyaka mirongo. Amajambo atanguza urubanza yasomewe amugwi w'abanyagihugu baca urubanza (jury) ugizwe n'abagabo indwi hamwe n'abagore batanu, bakazofata icemezo ku coshikira uyu muririmvyi w'imyaka 54. Kelly yagirizwa kuba yari kizigenza mu gikorwa camaze imyaka mirongo ibiri aho haronderwa abagore hamwe n'abakobwa badakwije imyaka bagashorwa mu busambanyi. Icegera c'umushinjacaha Maria Melendez mw'ijambo ritanguza urubanza yavuze yuko ""uru rubanza rwerekeye ""inyamaswa y'impigi"". Yavuze ko R Kelly ""ari umuntu yakoresheje ibinyoma, kuryosharyosha, gutera ubwoba hamwe no gukoresha inguvu mu kuganza abo yahohotera kandi abikora yidegemvya mu kiringo c'imyaka myinshi"". Kelly yagirizwa kuba yarabwiriza abo yahohotera kwerekana ko ""bamwihaye rwose"" kandi bakubaha ataguharira amategeko yiwe yose, harimwo yuko bafungura canke bakaja mu bwiherero ari uko abahaye uruhusha, ntibarabe abandi bagabo, kandi bakamwita ""Daddy"" (Papa). R Kelly yavuze ko ari umwere kuri ivyo vyose yagirizwa kandi ahakana yivuye inyuma ko ata kibi na kimwe yakoze. Uru rubanza, rwasibijwe kenshi kubera ikiza ca covid kandi rukaba rwitezwe kumara nk'ukwezi kumwe, vyitezwe ko ruvugirwamwo ivyagiriji vy'ihohotera ryakozwe na Kelly, harimwo ubuhamya bwa bamwe mu bagore hamwe n'umugabo ashika kuri umwe bamwagiriza. Naho yogirwa umwere, Kelly arindiriwe n'ibidi vyagiriji bifatiye ku gitsina muri Illinois na Minnesota, aho naho akaba yarahakanye ivyo ahagirizwa. Kelly amaze imyaka ibiri mw'ibohero. Yimuriwe i Brooklyn mu kwezi kwa gatandatu akuwe i Chacago ku bw'uru rubanza. Uyu mugabo w'imyaka 54 azwi cane ku ndirimbo ziwe zakunzwe zirimwo Ignition (Remix), I Believe I can Fly, Bump n'Grind na If I Could Turn Back the Hands of Time. Ari mu nzira yerekeza aho urubanza rubera, umuhinguzi w'ibiganiro wa BBC, Monica Miller yagize ati; ""Ni umunsi wa gatatu udasanzwe i Brooklyn. Abashigikiye R. Kelly bariko bararengana bavugira hejuru bati ""Rekura R Kelly"". Kelly hamwe n'abakorana nawe bagirizwa kurondera abagore n'abakobwa batarakwiza imyaka bakabashora mu busambanyi budakurikije amategeko hamwe n'uwo muririmvyi. Ivyo vyagiriji ni ivyo kuva mu myaka y'1990, vyinshi bikibanda ku bifatwa nk'uruhigi rwarondera abakobwa b'imiyabaga. Kuri ubu R Kelly akurikiranywe mu maleta menshi agize Leta Zunze Ubumwe za Amerika, ivyagiriji bikaba birimwo guhohotera bifatiye ku gitsina, guhohotera uwutarakwiza imyaka, gufata amasanamu y'urukozasoni y'abatarakwiza imyaka, igiturire hamwe no kunaniza ubutungane. Ubushinjacaha bwashingiye urubanza ku bagore batandatu batavuzwe amazina. Ivyagiriji icenda vyashizwe imbere bivuga ku kugirira nabi abantu bo mu ciswe Jane Doe, batatu muri bo bikavugwa ko bari batarakwiza imyaka y'ubukuru igihe bahohoterwa. Abashingwamanza ba Kelly vyitezwe ko bavuga yuko bimwe muri ivyo vyagiriji ari ivy'abagore bari baramukunze ariko ntibaronke ico bashaka, mu gihe mu ntango bari bemeye guhuza ibitsina nawe."	https://www.bbc.com/gahuza/amakuru-58261054
sports	Igikombe c’isi Qatar 2022: Twigire kuri kahise ibishobora gushika	Na  Rob Haywood U﻿munyamakuru w'inkino wa BBC Ni iki ibikombe vy'isi vy'imbere y'aha bishobora kutwigisha ku vyo twokwitega muri  Qatar? Igikombe c'uno mwaka coba kigoye? Ibihugu vyaronse itike yo kuja muri iri higanwa bibanje gukina urukino rwa play-off vyohebuzwa ubu nyene? Ubwo gukinira muri Asia vyoba bizokworohera ibihugu bimwe bimwe? Turaraba ibi vyose - hamwe n'ibindi vyinshi - kugira turabe ibihugu bishobora guhabwa amahirwe muri kino gikombe c'isi yose c'uno mwaka. Hamaze kuba amahiganwa atandatu ahuriyemwo igitigiri nk'iki c'ibihugu 32 bigabuwe mu mirwi umunani umwe umwe ufise ibihugu bine bine , akaba ari ayo mahiganwa atandatu aduha inkino 384 tugiye kwihweza kugira turabe niba hari ibija biragaruka. Mu mwihwezo ukurikira, tugiye kurabiha hamwe aya mahiganwa atandatu - kuva mu 1998 gushika 2018 - - kiretse bibaye ngombwa ko tuja hanze y’aho. Mu mahiganwa atatu aheruka kubera i Bulaya, mu bibanza 16 vyo muri ca gice co gukuranamwo (canke igice c’umunani gishira ica nyuma), imigwi y'i Buraya yafashemwo 10. Iyo ihiganwa ribereye hanze y'Ubulaya, iki gitigiri caramanuka nko gushika ku ndwi. Imirwi yo muri Amerika y'Ubumanuko niyo ica ihatomborera, mu gihe igitigiri c'imigwi ya Asia ishike muri ico gice yigwiza na kabiri  iyo ihiganwa ribereye hanze y'Ubulaya. Ibikombe bitanu  ku mahiganwa atandaatu aheruka vyatwahanywe n'ibihugu vy'i Buraya -  kandi uretse Ubufaransa bwatsinze iri higanwa mu 1998 buronse itike kubera ari bwo bwari bwaryakiriye, ibindi vyose vyari vyitwaye neza mu mahiganwa yo kurondera itike. Ibindi bihugu bine vyatahukanye iki gikombe - Ubutaliyano mu 2006, Espagne mu 2010, Ubudagi mu 2014 be n'Ubufaransa mu 2018 - wasanga birangije bidatsinzwe na rimwe canke ugasanga bitsinzwe nka rimwe gusa mu nkino cumi zo kurondera itike. Urugero rw'izi nstinzi (mu gihe iyo banganije biharurwa nk'inusu y'intsinzi) rwari ku 80% no kurenga. Mu nkino zo kurondera itike mw'ihiganwa ry'uno mwaka, ibihugu vyinshi vya Bulaya vyarashitse kuri uru rugero: Danemark (95%), Ubwongereza n'Ubudagi (90%), Serbia n'Ububirigi (87.5%), Espagne, Ubuswisi n'Ubufaransa ( 81.3%) hanyuma Croatia n'Ubuholande ( 80%). Twisunze urutonde rwa FIFA rw'ingene ibihugu bikurikirana kw'isi, turashobora kubona ingene iri higanwa rishobora kuzoba rikomeye.  Raba ubutandukane bw'ingene ibi bihugu 32 bihagaze kuri buri higanwa: Kubera amategeko ya FIFA agena igitigiri c'imirwi iva kuri buri mugabane, hari ibihugu bitari muri iri higanwa kandi ku rutonde rwa FIFA biri imbere ya bimwe mu vyaronse itike. Ibihugu bikomeye bitazokwitabira iri higanwa ry'uno mwaka ni Ubutaliyano - buza mu kibanza ca gatandatu - ariko  Colombia (17), Peru (23), Suède (25), Ukraine (27), Chili (29) na Nigeria (32) vyari kuba vyararonse itike iyaba urutonde rw'isi ari rwo rwakurikizwa mu kugena abaryitabira hatarabwe aho igihugu giherereye. Mu gihe ibihugu indwi vyo ku rugero rwo hasi biri muri rino higanwa bishobora kuboneka ko ari vyinshi, uravye ahubwo ni igitigiri gito kuva iri higanwa ritanguye guhuriramwo ibihugu 32. Hari amahiganwa yagiye yitabirwa n'ibihugu bishika 11 biri inyuma ya 32 vya mbere. Rero iki gihe ni ihiganwa rizoba rikomeye cane. Hanyuma turavye ingene ibihugu bihagaze, biboneka ko Ubwongereza na Pays de Galles (Wales) biri mu murwi utoroshe na gato muri  Qatar - ni wo murwi wonyene uhuriyemwo imirwi iri muri 20 ya mbere dufatiye kuri uru rutonde rwo ku wa 30 z'ukwa cumi. Imirwi yo mu gikombe c'isi yose ca 2022  n'ingene ibihugu bihagaze kw'isi (Gushika   ku wa 30 z'ukwa cumi. ) Pays de Galles mu mahiganwa ya mbere yitabiriye mu myaka 64, yamye ironka itike ibanje gukina play-offs  kumwe na Pologne hamwe na Portugal. Ukibibona ubwa mbere, womenga vyaciye mu canzo - ariko akahise ka vuba kerekana ko ibihugu bironka itike muri iyo nzira bikora ibintu bikomeye. Tugereranije imirwi ya Bulaya, 67% y'ibihugu bironka itike biciye muri play-offs  birashika mu gice co gukuranamwo, ugereranije na 57% gusa biba vyaronse itike mu buryo bworoshe. Inkino zibiri za nyuma (finales)  z'amahiganwa atandatu aheruka zahuje ibihugu vya Bulaya vyaronse itike mu ma play-offs - ibi bikaba ari Ubudagi mu 2002 hamwe na Croatia mu 2018. Vyongeye, Croatia (1998) na Turukiya (2002) vyashitse mu  gice ca kabiri gishira ica nyuma (demi-finales) , mu gihe ibindi bihugu bitatu navyo vyashitse mu gice ca kane gishira ica nyuma (quart de finales). Kuva mu myaka ya 1990, mu bihugu biba bifise igikombe, ikimaze gutsinda muri  gice c'inkino zo gukuranamwo (knockout) ni kimwe gusa, iki naco ni Ubudagi igihe butsinda Ghana mu 2006. Mu vy'ukuri, kuva mu 1962, nta gihugu kirashobora kugumana igikombe, mu gihe mu mahiganwa 14  kuva ico gihe, ibihugu bibiri ari vyo  vyonyene bimaze kugera mu gice ca kane gishira ica nyuma. Ibihugu biba bifise igikombe kenshi bitangura kugira ingorane ku rukino rwa mbere. Mu mahiganwa 12 kuva Ubwongereza butsinze urukino rwa mbere aho bwahura na Roumanie mu 1970, ibihugu bitatu vyonyene biba bifise igikombe ni vyo bimaze gutsinda urukino rwa mbere. Mbere bine muri bitanu biba bifise igikombe nta n'uko vyavuye mu nkino zo mu mirwi (phase des groupes). Kubera iki? Imyaka ine ni igihe kirekire mu mupira w'amaguru. Uravye, usanga 50% vy'abakinyi batsindiye ico gikombe ari bo batangura urukino rwa mbere rwo mu mirwi mw'ihiganrwa rikurikira. Igihe Ubutaliyano bukina urukino rwa mbere bukanganya na Paraguay mu 2010, bwakinishije batatu gusa mu bari batsindiye igikombe ca 2006. Nimba witeze ko imirwi ibiri ya mbere ari iyizoba ihagaze neza ku rutonde mpuzamakungu muri buri murwi, uzotangara. Ni ibisanzwe ko bitandatu muri 16 bikina inkino zo gukuranamwo usanga bigira gatatu na kane mu mirwi yavyo. Ni urugero rutangaje rwa 32%. Muri ano mahiganwa atandatu nyene, imirwi yo hasi yatsinze inkino zo gukuranamwo ku rugero rwa 34%. Inkino zitatu muri zine zababaje ni izatsinzwe n’ibihugu vyakiriye amahiganwa - ku ncuro zibiri biciye ku ma penalties, incuro imwe nayo biciye ku gitsindo c'inzahabu. Uko bizogenda kwose mu ndwi zitanu ziri imbere, hashobora kuba ibintu bizobabaza abantu, bitangaza, eka ibintu bizoteza impari.	https://www.bbc.com/gahuza/articles/c4n7j10z8xqo
religion	Kardinari w'i Vatican Becciu mu rubanza rwo kunyonyeza miriyoni 412 z'ama dorari	"Umukardinari  w'ishengero Katorika yigeze kuba akorana hafi cane na Papa François agiye gucirirwa urubanza i Vaticano, yagirizwa gukoresha nabi amafaranga y'ishengero mu kamaramaza kahombesheje amafaranga menshi mu mugambi wo kugura inyubakwa i Londres/London. Kardinari Angelo Becciu, w'imyaka 73, niwe mwubahwa  akomeye cane mu barongoye Ekereziya Katorika  mu bihe vya none agiye imbere y'ubucamanza  kubera gukekwako ivyaha bijanye n'amafaranga. Yagirizwa gusohora amafaranga y'amanyaburaya, Euro, angana na miriyoni 350 (arenga miriyaridi 800 mu mafaranga y'Uburundi) y'ishengero mu mugambi utagenze neza  wo kugura inyubakwa  muri Chelsea watumye hatakara amafaranga menshi cane. Arahakana kuba hari icaha yakoze. Abandi bantu icenda bakurukiranwa muri urwo rubanza nabo bagirizwa ivvyaha birimwo kuronka amafaranga ku nguvu canke kw'iterabwoba, kunyuruza no gukoresha nabi ububasha bw'akazi. Kardinari Becciu yirukanywe mu kazi na Papa François mu kwezi kw'icenda igihe amakuru y'ugukoresha nabi amafaranga yaja ahabona. Amatohoza yamaze imyaka ibiri yerekanye ingene Vaticano yatakaje miriyoni z'ama euro, arimwo amashikanwa, inyuma yo kugura inyubakwa  yahora ari ububiko bwa Harrods kuri Sloane Square  Avenue muri Chelsea, mu 2014. Uwo mukardinari yahora  araba amashikanwa mu biro bijejwe amafaranga ya  Vaticano. Ivyaha akurikiranwako birimwo kurungika amafaranga mu rudandazwa rwari rurongowe n'abavukanyi biwe mu ntara y'amavukiro yabo muri Sardaigne. Urwo rubanza rwitezwe kumara amezi menshi. Intahe zibiri zizosasa muri iyi ndwi - ku bibazo  vy'ubuhinga - zishobora kwungururizwa mu kwezi kw'icumi. Abandi icenda bagirizwa barimwo: Abagirizwa bose barahakana kuba barakoze icaha. Hamwe bokwagirwa n'ivyaha, bashobora guhanishwa umunyororo canke ihadabu, canke vyompi. Abashikirizamanza bavuga ko umuranzi  akorera Londres, Gianluigi Torzi,  yanyonyeje Vaticano mu gukoresha amafaranga yayo mu kugura imitahe yo muri iyo nyubakwa yo muri Chelsea yari guca isubirwawo ngo ivemwo amazu y'agaciro yo kubamwo. Torzi avuga ko ibivugwa bishingiye ku kwumva ibintu ukutariko. Ubutariyano buriko buragerageza ngo burabe ko  Ubwongereza bumubarungikira. Mu kwezi kwa kane Papa yafashe ingingo ko aba kardinari n'abepiskopi bagirijwe ivyaha bashobora gukurikiranwa n'abacamanza basanzwe - aho gucirirwa imanza n'aba kardinari nk'uko vyahora. Umukuru mushasha ajejwe amafaranga muri Vaticano, Juan Antonio Guerrero, avuga ko Vaticano iriko irashiramwo inguvu zitari bwigere ziboneka kugira ikorere ku mugaragaro mu bijanye n'amafaranga. Ku wa 24 ukwezi kw'indwi, ku ncuro ya mbere Vaticano yashize ahabona ido n'ido ry'imitahe yayo: amazu 4.051 mu Butariyano n'izishika 1.120 i Londres, Paris, Geneve  na Lausane. Furera Guerreo yagize ati: ''Twamenyereye gukorera mw'ibanga, ariko twamenye ko mu vyerekeye ubutunzi, gukorera ku mugaragaro bidukingira kurusha gukorera nw'ibanga."""	https://www.bbc.com/gahuza/amakuru-57983780
health	Africa: Aho abantu biyahura cane kurusha ahandi kw’isi	Ishami rya ONU riraba amagara y’abantu kw’isi OMS/WHO  rivuga ko Afrika ifise urugero rwa mbere runini rw’abantu bicwa no kwiyahura kw’isi. Mw’itangazo, OMS yavuze ko Africa irimwo ibihugu bitandatu kuri 10 biza kw’isonga ry’aho abantu biyahura cane kw’isi. Umugabane wa Afrika bivugwa ko ufise umuganga umwe w’indwara zo mu mutwe ku bantu 500.000 – incuro 100 munsi y’urugero rusabwa na OMS. Hafi abantu 11 ku bantu 100.000 barapfa biyahuye buri mwaka muri Afrika, urugero ruri hejuru y’urw’isi aho bigereranywa ko abantu icenda ku 100.000  ari bo bapfa biyahuye buri mwaka, nk’uko OMS ivuga. Indwara zo mu mutwe zifise uruhara rungana na 11%  mu bishobora gutuma umuntu kwiyahura, ku bw’iryo shami. OMS ivuga ko n’abaganga b’indwara zo mu mutwe bake bahari ubasanga mu bisagara. Uwumuyobozi wa OMS muri Afrika  Matshidiso Moeti, avuga ko kwiyahura ari ikibazo gikomeye c’amagara y’abantu n’ubwo ari gake usanga cahawe ikibanza c’imbere mu migambi y’amagara y’abantu. Iryo shami ubu ryataguje isekeza ryo ku mbuga hwaniro ryo gukinga kwiyahura muri Afrika  kugira abantu bakangurirwe kumenya ico kibazo no kucirinda. Iryo sekeza ryo kumbuga hwaniro ryatangujwe mu mwiteguro wo guhimbaza umunsi  mpuzamakungu wahariwe amagara yo mu mutwe, uba buri tariki ya 10 Gitugutu (10).	https://www.bbc.com/gahuza/articles/c4n8l8167j2o
business	Ndayishimiye: ‘Karashize ingani, abakozi ba Reta bitwe abatishoboye?’	"Umukuru w'igihugu c'Uburundi Evariste Ndayishimiye avuga ko ibibazo Uburundi bwagiye buracamwo vyatumye igihugu gisigara inyuma mu bisata bitandukanye. Akebura  abakozi gukura amaboko mu mpuzu kugira bagwize umwimbu. Mw'ijambo yaraye ashikirije Abarundi buca bahimbaza umusi mpuzamakungu wahariwe abakozi, Perezida Ndayishimiye ahamagarira Abarundi kwemanga ko basamaye hanyuma bafate ingingo yo gukura amaboko mu mpuzu. Mu gihe abakozi ba reta bari biteze ko umusi nk'uwu ari akaryo keza ko kwongerwa imishahara, Perezida Ndayishimiye avuga ko batokwitega ko bahava bongerwa agashirukabute mu gihe ""n'umwenda Reta yafashe mu myaka iheze kugira ihembe abakozi utararihwa"". Perezida Ndayishimiye avuga ko gushika ubu hari abakozi bironderera kwongerezwa impembo mu gihe ataco bariko bafasha reta kugira ironke uburyo bukwiye, bakagomba ko reta isaba imfashanyo kugira ngo ibahembe. Ati: ""Uno musi urasanga umukozi wa Reta ashaka agashirukabute gakirurutse ariko we nyene abona abanyonora ikigega ca reta akihorera canke akabakingira ikibaba. Mbere hari naho usanga ari we nyene ariko aranyonora agaca asaba impembo irengeye. ""Hari abandi bareka ibidandazwa vyari gutanga amakori bigaca ku ruhande ariko ukwezi kwahera agasaba impembo. None yibaza ko iyo mpembo ica iva hehe, ko hari aho nyene?"" Perezida Ndayishimiye ntiyumva ivyo gusaba imfashanyo, kuko kubw'iwe, abakeneye imfashanyo ni abatishoboye. Ahamagarira  abarundi gutahura ko ivyo bagiye baracamwo  vyatumye basamara. Ati: ""None ko umuntu wo gufashwa ari uwutishoboye, koko karashize ingani, abakozi ba Reta bitwe abatishoboye?  Jewe si uko ndavyumva; sindanavyemera; ni co gituma bintera isoni gusega"". Perezida Ndayishimiye abona ko uwutakoze atari akwiye guhembwa ukwezi guheze kuko ku bw'iwe, ""ni we ngumba y'ukuri kuko imana yamuhaye ubwenge n'inkomezi hanyuma abipfisha ubusa"". Avuga ko muri kino gihe igihugu kirangwamwo amahoro, agasaba Abarundi guhaguruka bakiyishura ivyo bataye, bakarangura imigambi yo kwiteza imbere. Ati: ""Twarabuze vyinshi, twarataye umwanya mwinshi kubera ububegito bwa benshi muri twebwe bwatumye tubura amahoro. ""Muri uwo mwanya twataye, ibikorwa bitakozwe ni vyinshi kandi biraturindiriye. ""Kurima, tukworora kijambere ntavyo twitaho; twarira ikija mu nda gusa, umusesekara ntiwotubajije, tukitwaza imyibutsa yataye igihe ngo ivy'ejo biraba ab'ejo. ""Guhingura itunga kama uwo wari umugani kuko biteba kwimbuka ... gutunganya aho abamukerarugendo ... vyari umugani."" ""Ivyo vyose vyari akazi koduha itunga dukeneye kandi n'ubu karacaturindiriye"".Atera akamo abarundi ko bova hasi bagakora kugira ngo bahamvye ibindi bihugu kuko vyovyo vyamaze kugera kure. Ati: ""Abandi barakamaze. Barubatse amabarabara, barubaka amashure, barubaka ingomero z'umuyagankuba, barubaka ivyo ba mukerarugendo bakenera, barubaka ibikoresho vy'ubuhinga ngurukanabumenyi, barubatse amahinguriro, ubu ntaco basigaje. ""Twebwe, ivyo vyose biracaturindiriye, dukure amaboko mu mpuzu dukore""."	https://www.bbc.com/gahuza/amakuru-56958068
entertainment	Burundi - AMB: Umukuru mushasha Bright Ndayishimiye avuga ko guterana amajambo bigiye guhagarara	"Bright Olivier Ndayishimiye yatorewe kurongora ishirahamwe ry'abaririmvyi mu Burundi, Amical des Musiciens du Burundi, AMB, mu kiringo c'imyaka itanu,  avuga ko bagiye gukorera hamwe mu guteza imbere umuziki. Umuhinyanyuzi w'umuziki Bright Olivier Ndayishimiye agiye kurongora iryo shirahamwe mu kiringo c'imyaka itanu, icegera ciwe akaba ari umupfasoni Kimana Edith, umupfasoni w'umuririmvyi Mugani Desire azwi kw'izina ry'ubuhizi rya Big Furious. Uwo mukuru mushasha wa AMB avuga ko azi ingorane zihanze umuziki w'i Burundi kandi bigiye gutorerwa inyishu. Agira ati: ""Kugira ibintu bigende neza, dukeneye gusa kumenya ico [dushaka], aho tukironderera n'ingene tukirondera. ""Tugiye guhanahana ivyiyumviro n'abo dukorana mu mwuga nk'abahinyanyuzi b'umuziki, abamenyeshamakuru eka mbere n'abawumviriza kugira dusenyere ku mugozi umwe. Bright Olivier Ndayishimiye avuga ko ivyadindije umuziki w'i Burundi ari umwumvikano muke urangwa mu baririmvyi no guterana amajambo ku mbuga hwaniro. Avuga ko bigiye gutora inyishu. Ati: ""Tugiye guhimiriza abaririmvyi kuza baraganirira muri AMB ivyo batumvikanako batarinze kwararazanya ku mbuga hwaniro. ""Ingorane zirabaho ariko si vyiza ko zandagara mw'ibarabara."" Ikibazo gikomeye gihanze umuziki w'i Burundi, n'uko utungisha abandi abawukora ataco bawukuramwo. Haraciye imyaka itari mike hari ikigo kijejwe gukingira ivyahinguwe n'abantu, OBDEA (Office Burundaise des Droits d'Auteurs), ariko ntikibuze ko abantu baguma bavuza banashiramwo indirimbo z'abandi. Uwo aramutswa AMB mushasha avuga ko ivyo biri muri bimwe bagiye gutorera inyishu. Ati: ""Vyari bigoye kugira dukingire ivyacu twese kandi na twebwe ubwacu tutumvikana. Habura aho tuganirira neza ico kibazo kitwega twese. Ubu ko habonetse abarongozi bashasha ba AMB, bemewe na bose, ico kibazo kizova mu nzira. Bright Olivier Ndayishimiye avuga kandi ko bagiye gushira inguvu mu kwunga ubucuti n'abandi baririmvyi bo mu bindi bihugu, kugira umuziki ndundi umenyekane mu makungu. Agira ati: ""Tuzogendera amashirahamwe y'abaririmvyi yo mu bindi bihugu, tugiriranire amasezerano azotuma bavuza imiziki yacu ku buryo hari uwugiye kugirisha igiteramo muri ico gihugu, azosanga izo ndirimbo bazizi. Kuva ishirahamwe AMB rishingwa mu 1986, n'ubwa mbere abaririmvyi bo mu Burundi bategura amatora ya bose, inyuma y'imyaka myinshi batwarwa mu biringo mfata kibanza. Bright Olivier Ndayishimiye asanzwe azi ivyerekeye umuziki kuko yatanguye ari umutamvyi, imbere y'uko aba DJ. umumenyeshamakuru hanyuma umuhinyanyuzi (Producteur). Yize ivyo gufata amajwi muri Cinema, ubu akaba ari mu batunganya agakino 'Agashi' gaca ku maradiyo amwe amwe yo mu Burundi gatanga inyigisho ku nyifato ijanye n'amagara meza."	https://www.bbc.com/gahuza/amakuru-60292507
politics	Sentare ntahinyuzwa mu Burundi yanse ibisabwa n'abaregwa kwica Ndadaye, ariko ngo bazunguruza	Abunganira abaregwa kugandagura Ndadaye avuga ko bazunguruza	https://www.bbc.com/gahuza/amakuru-50576154
politics	Intambara ya Russia na Ukraine: Umukuru w'umutumba n'umuryango wiwe wose barishwe n'Abarusiya	"Abategetsi ba Ukraine bavuga ko ingabo z'Uburusiya zagandaguye umukuru w'umutumba, umugabo wiwe n'umuhungu wabo. Ibi - hamwe n'ibindi biziga vyatowe vy'abagabo batanu bari bambaye impuzu zisanzwe - vyiyongereye ku bimenyetso vy'ivyaha vy'agahomerabunwa bibandanya vyibonekeza muri Ukraine. Umunyamakuru wa BBC Yogita Limaye  yarishikiye muri ivyo bibanza bibiri vyabereyemwo ubu bwicanyi. Mu gisagara ca Bucha, hanze gato ya Kyiv, amahano yabaye mu gihe Uburusiya bwari bwigaruriye iki gisagara aratanguye kuja ahabona. Mu nzu yo mu kuzimu y'inyubakwa yahoze ari ikigo c'irerero ry'abana, ibiziga vy'abantu batanu birambaraye hasi - abagabo batanu bambaye impuzu zisanzwe, amaboko aboheye mu mugongo. Bamwe bari barashwe mu mutwe, abandi nabo mu gikiriza. Ntibari bwamenyekane, ariko abategetsi ba Ukraine bavuga ko aba bagabo bari bafashwe bugwati n'ingabo z'Uburusiya zica zirabica. Vlad, umwe mu baduganye ibi biziga babivana muri iyo nzu yo mu kuzimu, avuga ati: ""Twarumvise baraswa. Twarumvise ama mines aturika muri ako karere. Aha mu micungararo yacu huzuye ama mines. Ni igihamana kubona tukiri bazima"". Vlad avuga ko yumvise umugabo ahamagara umugore wiwe yari yasohotse hanze kurondera amazi, hanyuma yumva amasasu menshi. Mu nyuma yasanze uyo mugabo n'umugore bapfuye. Ati: ""Ni ibintu vyinshi nshobora kukubwira ariko reka ndabireke. Ndipfuza kuvyibagira"". Hafi yaho gato, ku mutumba wa Motoyzhyn, ibiziga bine bihambwe mu mva ntoya mw'ishamba. Bitatu vyaramenyekanye - Olha Sukhenko w'imyaka 51, umugabo wiwe Igor n'umuhungu wabo Oleksander yari afise imyaka 25. Olha yari umukuru w'umutumba. Bizwi ko we n'umuryango wiwe bishwe bagirizwa ko bafasha abasirikare ba Ukraine, baca batabwa ku nkengera y'ishamba, bahambwe igice, ukuboko kwa Ohla no mu maso h'umuhungu wiwe biboneka mw'ivu. Umukuru w'igihugu ca Ukraine Volodymyr Zelensky  yaragendeye Bucha ejo ku wa mbere. Yagize ati: ""Dushaka kwereka amakungu ivyabereye hano, ivyo igisirikare c'Uburusiya cakoze, ivyo Uburusiya bwakoreye Ukraine yari yibereye mu mahoro. Vyari ngombwa ko mubona ko aba bantu bari abasivire"". Avuga ko Ukraine yiteguriye kuganira n'Uburusiya. Yabwiye BBC ati:  ""Ukraine ikeneye amahoro. Ntidushobora kuba mu ntambara. Imisi yose igisirikare cacu cama kiriko kirarwana, ariko ntidushaka ko ubuzima bw'amamiriyoni y'abantu buzimangana. Nico gituma dutegerezwa kuganira n'Uburusiya"". Mu tundi turere twa Bucha, hari amakuru y'ibinogo rusangi vyimbwe kugira bihambwemwo ibiziga vyarengeye ivyumba vy'uburuhukiro. Amasanamu n'amareresi yerekana abasivire bishwe babohewe amaboko mu mugongo. Ibimenyetso vy'ivyaha vy'agahomerabunwa muri kino gisagara cigeze kuba kirangwamwo ituze vyabandanije vyiyongera ejo kuwa mbere. Umukuru w'igisagara, Anatoliy Fedoruk, avuga ko abasivire n'imiburiburi 300 bagandaguwe. Nta bitigiri ntabanduka biramenyekana. Uburusiya burahakana ko ata ruhara bubifisemwo, bukavuga ko ibi bimenyetso vyose vyerekanywe ari irementanya, ariko aya majambo yiyamirijwe n'uburakari bwinshi. Ibimodoka vy'intambara vyabwo vyaturiwe vyuzuye ibarabara rimwe rya Bucha. Ubu turazi bimwe mu vyabereye hano, mu burengero gato bwa Kyiv. Ariko hari ibisagara bitari bike muri Ukraine bikiri mu minwe y'Uburusiya. Hari ubwoba ko ivyabonetse hano bishobora no kuboneka n'ahandi, ko hashobora kwibonekeza ibindi biziga mu vyumba vyo mu kuzimu no mu mva ntoya."	https://www.bbc.com/gahuza/amakuru-60992984
sports	Ingene Caf yahagaritse pansiyo ya Hayatou hanyuma ikaza kumutera iteka	Niyo yashikirizwa iryo teka ryo  kuba umukuru w'iteka w'urwego rujejwe umupira w'amaguru muri Africa (Caf) kuri uyu wa gatanu, bishobora kuba intango nshasha y'ingene iryo shirahamwe rifata Cameroun kuva akuwe mu kwezi kwa gatatu mu 2017. Iryo teka aja kuritererwa mu gihugu ciwe c'amavukiro Cameroun mu birori vyihariye buca ico gihugu cakira inkino z'ihiganwa ry'imigwi y'ibihugu-Championnat d'Afrique des Nations. Hayatou w'imyaka 74 yatwaye Caf kuva mu 1988 gushika mu 2017, imyaka yamaze yubaka ishirahamwe atako ryari ryifashe akarishikiriza umusubirizi wiwe Ahmad rifise amahera angana  na miliyoni 130 z'ama dollar  kuri konte n'igitigiri c'amahiganwa kiguma ciyongera. MU kwezi guheze Caf yanditse iti: ''iyo ndongozi yakoze bigashimwa yatwaye Caf imyaka 30.Iri teka niryo kwemera uruhara yagize mw'iterambere ry'umupira w'amaguru muri Africa''. N'ubwo biri uko, hahesze amezi ane gusa akuwe, umugwi nshingwabikorwa (ExCo) w'ubutegetsi  bushasha bwa  Caf bwahisemwo guhagarika guhemba pansiyo ''indongozi yakoze bigashimwa''. ''Ku bwanje, kwari ukwihora,'' n'uko Suketu Patel, yabaye icegera ca mbere ca Hayatou imyaka myinshi  yabwiye BBC Sport Africa. ''Bashaka guhana abatwaye kera ku mvo ntazi''. Mu nama yabereye muri Maroc mu kwezi kw'indwi mu 2017, ExCo yemeje ingingo ko abayigize bose, bafata ikiruhuko c'izabukuru canke bagikora-badashobora kuronka pansiyo kuko batigeze bayiziganiriza. Mu kanya gato, impembo y'imyaka hafi 30 y'akazi ka Hayatou, yari yaranse umushashara ufadika wa Caf gushika atange imihoho, yaciye igwizwa n'ubusa. Ariko iyo ngingo ntiyakoze kuri Hayatou gusa, yakoze no ku bandi basezeye amabanga muri ExCo bari basanzwe kuba boronse pansiyo  mu kuba bararangeje imyaka 8 bakora, muri abo harimwo  Patel, yahoze ari umukuru w'ishirahamwe ry'umupita w'amaguru muri Seychelles. Hayatoyu na Patel-yari yinjiye muri ExCo mu 2004,  bompi bavuye muri Caf mu 2017 mu kwezi umunye Madagascar Ahmad yatangaza abakurikirana ivy'umupira w'amaguru muri Africa mu kwegura uwari amaze imyaka myisnhi ariwe aramutswa iryo shirahamwe. Amatora amaze kuba muri Ethiopia, abarongoye Caf n'urwego rw'umupira kw'isi Fifa ntibavyakiriye kumwe, Mu 2017, Fifa yahaye  Hayatou igiti c'iteka c'icegera c'umukuru wayo -igiti yari  amaranye imyaka myinshi kuko umukuru wa Caf asanzwe aca afata ico kibanza-mu nama yayo yabereye Bahrain. Haheze amezi abiri, ubwo bemeza uturusho ku bagize komite gushika ku $60.000 ku bagize ExCo, $70.000 ku vyegera vy'umukuru wa Caf, na $80.000 ku mukuru wa Caf , komite nshingwabikorwa ya Caf yaciye ihagarika pansiyo ya Hayatou. Patel  avuga ko bimaramaje kubona badaha ikibanza uruhara umuntu yagize muri kjahise k'ishirahamwe. ''Iyo aba jewe  iryo teka ryabo sinari kuryemera'' ''Ni ibara kuri Caf. Kuki bemeye ko Fifa imutera iteka  amaezi atatu inyuma yo kuva mu mabanga? Kuri Caf nico kintu categerezwa guca kigirwa amatora aheze,'' ''None ubu ko bagiye muri Cameroun, baramuhaye iryo teka. Mbabarira ariko baracerewe''. Ahmad ntaco yashimye kuvuga igihe BBC Sport Africa yamubaza igituma Caf yahisemwo guhagarika pansiyo ya Hayatou amaze gufata ubutegetsi. Ariko yari yabwiye BBC mu kwezi jwa gatandatu  ko yibaza ko uwo munye Cameroun akwiye kuba umukuru w'iteka-''ivyo ni ngombwa''-ariko ko ingingo y'urwego nshingwabikorwa itegerezwa kubanza kuboneka. Bompi Hayatou na Patel barashingishije urubanza kuri iyo ngingo yo kubima agahembo ko mu kiruhuko c'izabukuru. Ariko izo mpari uyu munsi zirashirwa ku ruhande.	https://www.bbc.com/gahuza/amakuru-55676062
politics	AC-Génocide ivuga ko icegeranyo ca CVR ari 'ikinyoma'	"Emmanuel Nkurunziza arongoye ishirahamwe ryishinze kurwanya ihonyabwoko, AC-Génocide, ariyamiriza icegeranyo c’umurwi CVR, akavuga ko ari ""ikinyoma""."	https://www.bbc.com/gahuza/amakuru-59738228
politics	DR Congo: Umukuru w'umugwi ujejwe amatora atanguye akazi mu mpari	"Umukuru w'umugwi ujejwe amatora muri Repuburika y'Intwaro ya Demokrasi ya Congo (RDC) yarahiriye amabanga mu mpari nyinshi kw'igenwa ryiwe. Denis Kadima, agiye kuyobora umugwi ujejwe amatora CENI,  afise igikorwa gikomeye co gutunganya amatora yimirije kuba mu 2023. Igenwa ryiwe ntiryahurijweko na bose, imigwi y'amadini - ariyo yitwa ko igena abagize CENI - ntiyumvikanye. Itandatu muri iyo migwi umunani  yaratoye Kadima - ariko ishengero katorika hamwe n'ishengero ry'abaporoti rinini rya ECC (Église du Christ au Congo), aravyanka avuga ko igenrwa ridaciye mu nzira yo. Ibihugu bifashanya na RD Congo birimwo ahanini ibigize ishirahamwe rya Buraya, n'iryo shirahamwe nyene hamwe kandi na Reta Zunze Ubumwe za Amerika, Ubuyapani, Ubwongereza na Korea y'Epfo, birababazwa no kubona igenwa ry'abagize CENI ritumvikanyweko n'abo biraba kandi ari ''ikintu gikomeye mu gutanga icizere ku matora yimirije"". Ivyo ayo mashengero avuga bishigikiwe n'abashingamateka batavuga rumwe n'ubutegetsi nabo batemeje Kadima mu nama nshingamateka. Inama nshingamateka ya RDC yemeje igenwa rya Kadima ku wa 16 ukwezi kw'icumi n'ubwo imigwi y'amadini itari yamwumvikanyeko. Mu mpera z'indwi iheze, prezida Félix Tshisekedi yaciye yemeza igenwa rya Kadima n'abandi bantu 12 bagize uwo mugwi n'ubwo hakiri izo mpari. Batatu bategerezwa guserukira uruhande rutavuga rumwe n'ubutegetsi ntibaragenwa ariko umukuru w'igihugu Tshisekedi yavuze ko yizeye ko bazosanga abandi. Abagize umugwi CENI bategerezwa kuva mu migambwe iri mu nama nshingamateka, nk'uko amategeko abitegekanya. Mw'itangazo vyasohoreye hamwe, Amerika, ibihugu vyinshi bigize ishirahamwe rya Buraya, Ishirahamwe rya Buraya nyene, Ubuyapani, Korea y'Epfo n'Ubwongereza, bisaba abategetsi babijejwe kurondera ko urwo rwego rw'amatora rwitabwa n'abo biraba bose cane cane imigambwe ya poritike n'amashirahamwe adaharanira inyungu za poritike (société civile) no gukomeza ko barugirira icizere. Ivyo bihugu vyibutsa ko biha agaciro cane ugukorera  mu muco, ubwigenge, ukudakumira, ukudahengama n'ugutanga icizere ku matora yimirije. Amatora aheruka muri Congo yabaye mu 2018. Ay'umukuru w'igihugu yatsinzwe na Félix Tshisekedi mu mpari zatumye uwatangajwe ko yatsinzwe, Martin Fayulu, atemera ivyayavuyemwo."	https://www.bbc.com/gahuza/59059836
business	Inama ya G7 yemeje integuro yo gusohora amafaranga kugira ihangane na China	"Abategetsi b'ibihugu bitunze kurusha ibindi kw'isi bihurikiye mu citwa G7 bemeje integuro yo gufasha ibihugu bikenye n'ibiri mu nzira y'amajambere mu bikorwa vy'iterambere, ni mu ntumbero yo guhangana n'Ubushinwa. Perezida Joe Biden wa Reta Zunze Ubumwe za Amerika avuga ko ashaka ko umugambi wo gufasha ibihugu bikenye ushigikiwe na Amerika, wiswe Build Back Better World (B3W), uba uwo ku rwego rwo hejuru ugasubirira umugambi nk'uwo w'Ubushinwa. Umugambi w'Ubushinwa uzwi nka Belt and Road Initiative (BRI), uramaze gufasha ibihugu bitari bike mu kubironsa amagari ya moshi, kwubaka amabarabara n'ibivuko. Ariko ni umugambi unegurwa cane, uvugwa ko winjije ibihugu mu madeni y'umurengera. Mw'itangazo basohoye inyuma y'inama yariko ibera mu karere ka Cornwall mu Bwongereza, abategetsi ba G7 bavuga ko bazoshira imbere ubucuti bushingiye ku ""kwubahiriza indangagaciro, bwo ku rwego rwo hejuru hamwe no gukorera mu muco"". Hagati aho, ntibatomora iyo amafaranga azova mu gushira mu ngiro uwu mugambi. Umushikiranganji wa mbere w'Ubudagi Angela Merkel avuga ko batari bwagere ku gihe co gusohora amafaranga. Amerika iranegura cane Ubushinwa ku nteguro yabwo y'ugukomeza igifatwa nk'imigenderanire ""ishingiye ku madeni"". Abategetsi ba G7, umurwi w'ibihugu indwi bitunze kurusha ibindi kw'isi bivuga ko bishira imbere intwaro rusangi, bavuga kandi ko biyemeje gushiraho iyindi nteguro y'ingingo zo kurwanya ibindi biza bishobora kwiyadukiza muri kazoza. Muri izi ngingo harimwo kugabanya ikiringo co gukora no kwemeza incanco n'imiti yo kurwanya Covid-19 kikaja musi y'imisi ijana. Kuri uyu wa Mungu niho bategekanya gutangaza iyi nteguro, hampande y'itangazo rirangiza iyi nama barimwo. Umushikiranganji wa mbere w'Ubwongereza Boris Johnson niwe arongoye iyi nama y'imisi itatu iriko ibera mu karere ka Carbis Bay. Ni ibiki ibihugu vy'uburengero bw'isi vyoba bimaze gukorera Ubushinwa gushika ubu ? Mu ntango z'uno mwaka, Amerika, Ishirahamwe ry'Ubumwe bwa Bulaya, Ubwongereza hamwe na Canada vyafatiye ibihano Ubushinwa. Ibi bihano vyafatiwe abategetsi bo hejuru mu ntara ya Xinjiang bagirizwa ihonyanga ry'agateka ka zina muntu bakorera aba Islam  bo mu bwoko bw'aba Uyghur, muri vyo hakaba harimwo ukubuza ingendo muri ivyo bihugu hamwe no gufata amatungo yabo. Abantu barenga umuriyoni bo  mu bwoko bw'aba Uyghur z'izindi nkehwa nibo bazwi ko bapfungiwe mu makambi ari muyi iyo ntara yo mu buraruko bushira uburengero bw'Ubushinwa. Reta y'Ubushinwa yagirizwa gutera ubugumba abagore b'aba Uyghur no gusambura imiryango, mu gutandukanya abana n'abavyeyi babo. Itohoza ryakozwe na BBC ryashizwe ahabona mu kwa kabiri ririmwo amakuru yemeza ivyaha vyo gufata ku nguvu, ihohotera rishingiye ku gitsina hamwe n'iyicarubozo bikorerwa abapfungiwe muri ayo makambi. Ubushinwa bwaciye bwihora mu gufatira ibihano abategetsi b'aba nya Burayi."	https://www.bbc.com/gahuza/amakuru-57458451
sports	Ihiganwa rya mbere rya Basketball Africa League ryasibijwe muri Senegal kubera coronavirus	"Intango y'ihiganwa ku nshuro ya mbere rya Basketball Africa League (BAL) yasibijwe kubera ubwoba bw'ikiza ca coronavirus. Ihiganwa rya mbere rya BAL ryagomba gutangura ku murwa mukuru wa Senegal, Dakar, itariki 13 z'ukwa gatatu, kandi nta tariki nshasha yatanzwe. Iri higanwa rishasha ry'ababigize umwuga, ryavutse ku gufashanya hagati y'ishirahamwe mpuzamakungu rya basketball, International Basketball Federation, na NBA ryagomba kwitabirwa n'amakipe 12 yo muri Afrika. Umukuru wa BAL, Amadou Gallo Fall yagize ati: ""Twisunze impanuro za leta ya Senegal mu bijanye n'umwitwarariko utewe n'ugukwiragira kw'ikiza ca coronavirus, inkino zitanguza ihiganwa BAL zigijwe inyuma. ""Birambabaje kuba tudashoboye gutanguza iri higanwa ry'amateka nk'uko twari twabiteguye ariko turindiranye igishika ko BAL itangura ku tariki izoza hanyuma."" Abateguye ihiganwa bavuga ko umutekano w'abafana, abakinyi, amakipe hamwe n'abakozi ari kirumara cane kandi ko bazovyihweza neza imbere y'uko batangaza iyindi tariki mu minsi iri imbere. Gushika isaha 08:00 ku masaha mpuzamakungu ya GMT, hari hamaze kwemezwa abantu babiri banduye coronavirus muri Senegal. Inkino hirya no hino kw'isi zarahuye n'ibibazo kubera coronavirus, ariko BAL ibaye ihiganwa rya mbere rikomeye muri Afrika ryigijwe inyuma kubera iki kiza. Ahandi, ishirahamwe ry'umupira w'amaguru muri Tanzania, TFF, ryabujije abakinyi guhana amaboko imbere y'uko inkino zitangura. TFF ivuga ko iriko irakurikiza impanuro z'ubushikiranganji bujejwe amagara zo kwirinda guhana amaboko mu ntumbero yo kubuza iki kiza gukwiragira mu gihugu. Kuwa kabiri, haragaragaye amafoto yerekana umukuru w'igihugu ca Tanzania John Magufuli akozanyako ibirenge mu kuramukanya n'uwundi munyepolisi hako bohanye ibiganza. Ntawanduye coronavirus araboneka muri Tanzania gushika ubu, mu gihe abakekwa bose basanze atayo bafise nyuma yo gupimwa."	https://www.bbc.com/gahuza/imikino-51742734
politics	Burundi: CNDD-FDD yemejwe burundu ko yatsinze amatora yo ku wa 20/05/2020	Kuri uyu wa kane igenekerezo rya 04/06/2020, sentare ijejwe kwibahiriza ibwirizwashingiro mu Burundi ihejeje kwemeza ko umugambwe uri ku butegetsi mu Burundi CNDD-FDD ari wo watahukanye intsinzi mu matora yabaye ku wa 20 z'ukwezi kwa gatanu guheze. Iyo sentare yari ifise iminsi itarenga icenda kugira ngo yemeze ivyavuye muri ayo matora nk'uko yabishikirijwe n'umurwi ujejwe gutegura amatora muri ico gihugu. Iyo sentare yatangaje ko ibirego vyatanzwe n'umukuru w'umugambwe CNL utavuga rumwe n'ubutegetsi Agathon Rwasa ari nawe yari yawuserukiye mu matora y'umukuru w'igihugu bidafise ishingiro. Uyo mugambwe wariyamirije ibiharuro vyatangajwe na CENI ukaba waritwaye uvuga ko ivyo biharuro, kuva ku rwego rwa komine gushika ku rwego rw'igihugu, ari ivy'ubusuma, ukavuga ko ari wo watsinze amatora yose. Ibiheje gutangazwa n'iyo sentare rero bihejeje kwemeza icese ko Evariste Ndayishimiye, yitoje ku giti c'umukuru w'igihugu kw'izina rya CNDD-FDD ari we agiye kurongora igihugu mu myaka indwi iri imbere. Uyu mukuru w'igihugu ahejeje kwemezwa akaba agiye kurongora igihugu yisunze bwirizwashingiro rishasha ryemejwe mu 2018, ritandukanye n'iryo mu 2005 ryakomotse ku masezerano y'amahoro ya Arusha yo mu 2000, ryategekanya ikiringo c'imyaka itanu. Ku munsi wa mbere w'indwi iheze, umurwi CENI umaze gutangaza ibiharuro vy'imfatakibanza vyerekana ko uwo mugambwe uza ubwa kabiri, umushingamateka Agathon Rwasa yabwiye BBC ko mu gihe iyo sentare itotunganiriza umugambwe wiwe ko bazoca bitura sentare y'umuryango wa Afrika y'Ubuseruko. BBC yashatse kumubaza igihe azokwiturira iyo sentare ariko ntiyashoboye kumuronka.	https://www.bbc.com/gahuza/52928793
politics	Centrafrique: UN yisubije igisagara cari cafashwe n'abagwanyi	Ishirahamwe mpuzamakungu ONU rivuga ko ryisubije igisagara ca Bambari co muri Republika ya Centrafrique (CAR) cari casubiye kwigarurirwa n'abagwanyi ku musi wa kabiri. Umuvugizi wa ONU yavuze ko ingabo zagiye kugarukana amahoro hamwe n'abajejwe umutekano b'ico gihugu ari bo bahagenzura, abitwaje ibigwanisho bakaba bahungiye mw'ishamba. Yavuze ko abasivire bari bahunze intambara batanguye kugaruka. Bitegekanijwe ko haba amatora rusangi muri ico gihugu ca Centrafrique ku musi w'Imana. Reta yagirije uwahoze arongoye ico gihugu, Francois Bozize, ko yishize hamwe n'imigwi yitwaje ibigwanisho mu ntumbero yo gutembagaza ubutegetsi - ivyo we ahakana. Uburusiya n'Urwanda vyararungitse abandi basirikare baharurwa mu majana mu gufata mu mugongo reta, mu gihe abitwaje ibigwanisho bariko baragerageza gushika ku mugwa mukuru Bangui.	https://www.bbc.com/gahuza/amakuru-55423150
sports	Ibintu bitanu bisigura Messi avavanura na Barcelona	"Ivya Messi muri FC Barcelona birarangiye. Inyuma y'imyaka 21 muri uno murwi wo mu ntara ya Catalan, uyu musatirizi nta yandi masezerano agiye kuronka, n'aho impande zompi zari zamaze gushika ku masezerano y'intangamarara, hasigaye akanyuma gusa. Ariko hari akantu kabaye mu minota ya nyuma. Ico Barcelona yakoze conyene, kwabaye ukumenyesha ko ata masezerano mashasha ""ashobora kuba kubera inzitizi zishingiye ku mafaranga n'inzego"". Ivuga iti: ""Impande zompi zirababajwe n'uko ivyipfuzo vy'uyu mukinyi be n'umurwi bidashobora kuja mu ngiro"". ""Barça irakengurukiye n'umutima wayo wose uruhara rw'uyu mukinyi mu gukomeza uwu murwi, ikaba imwipfurije kuroranirwa mu buzima bwiwe bwite, ndetse no mu mwuga wiwe"". Messi ntaco yashimye gushoka atangaza. Nk'uko amakuru aca mu kinyamakuru ca Catalan,  Mundo Deportivo, abivuga, ""uyu musatirizi wa Argentina arababaye cane"", ku buryo ata mugambi afise wo kugira ico abivuzeko. Ariko none, ni ibiki vyoba vyatumye iyi migenderanire, imwe mu yikomeye cane mu gisata c'umupira w'amaguru kw'isi muri kino gihe, itabandanya? Nta kintu Messi atatsindiye mu gihe cose amaze muri Barca: ibikombe cumi vyose vya La Liga, ibikombe bine vyose vya Champions League/Ligue des Champions (Ihiganwa rihuza imirwi yabaye iya mbere ku mugabane wa Buraya), ibikombe indwi vy'ihiganwa ryitiriwe umwami (Copa del Rey), ibikombe bitatu vya European Super Cup/ Supercoupe d'Europe (urukino ruhuza imirwi yatsindiye Champions League na Europa League), hamwe na bitatu vya Club World Cup (ihiganwa rihuza imirwi yabaye iya mbere ku migabane). Ku gatwe kiwe, avuye muri uwu murwi awutsindiye ibitsindo 672 vyose, bikiyongera ku mupira w'inzahabu (Ballon d'Or ) yatahukanye incuro zitandatu zose. Messi, ubu afise imyaka 34, yaboneka ko yorangirije umwuga wiwe muri uwu murwi yinjiyemwo afise imyaka 13. Ariko rero, Messi nta munezero yari agifise muri Barcelona. Mu mwaka uheze, yariyamirije uburongozi bw'uwu murwi, anamenyesha ko yipfuza kuwusezerera, mu kuvuga ati: ""Haciye igihe ata nteguro ihari kandi nta kintu, babandanya bafyinata bapfukapfuka gusa"". Ico gihe, mu kiganiro n'ikinyamakuru ngurukanabumenyi, Goal, yavuze ati: ""Umukuru w'umurwi [Josep María Bartomeu] yahora avuga ko ihiganwa rirangiye nshobora guhitamwo niba nshaka kugenda canke niba nshaka kubandanya, amaherezo yiwe ni uko ivyo yiyemeje ata na kimwe yakurikije"". Kugira ngo yirinde impari mu butungane, uyu munya Argentina yahisemwo kwihangana mu bubabare hamwe no kwinumira kugira ngo ntahangane n'umurwi wamukujije. Igenda rya Josep María Bartomeu n'umuzo wa Joan Laporta ku burongozi bw'uwu murwi wa Catalan, vyahinduye imigambi ya Messi. Uyu mukinyi yari yishimiye imigambi ya Laporta yo kunagura uyu murwi. Mw'ihiganwa rirangiye, uwu murwi ntiwashoboye gushika ku ntego zawo zose: waratsindiye Copa del Rey, ariko warangije ihiganwa rya La Liga ari uwa gatatu, unatsindwa mu rukino rwa nyuma rwa Spanish Super Cup (ruhuza umurwi watahukanye ihiganwa La Liga rya Espagne n'umurwi watsindiye igikombe ca Espagne), unatsindirwa mu gice ca kabiri ca Champions League. Ariko n'aho vyagenze uko, Messi na Laporta barumvikanye ko bogiriranira amasezerano agira 11 n'uyu mukinyi. Ariko ibibazo vy'amafaranga uwu murwi ufise vyaje kwica vyose. Nk'uko bimeze no mu yindi mirwi, FC Barcelona iri mu bibazo vy'amafaranga vyatewe n'ikiza karanda ca coronavirus, bituma ubutunzi bugabanuka. Messi yari yemeye kugabanirizwa umushahara yari asanzwe ahembwa gushika ku bice 50% - akaba yari asanzwe ahembwa hafi imiriyoni 165 z'amadorari y'abanyamerika nk'uko ibinyamakuru vyandika amakuru y'inkino bibivuga - akabandanya akinira FC Barcelona gushika mu 2026. Haciye imisi yicandagishije, Messi yasubiye i Barcelona, aho ku wa kane yari yiteze gutera igikumu kuri aya masezerano mashasha. Ariko si ko vyagenze. Guha amasezerano mashasha Messi vyasigura ko Barça yategerezwa kwongereza amafaranga yo kuriha imishahara y'abakinyi, ivyari gutuma yisanga yarengeje urugero rw'amafaranga imirwi yemerewe gukoresha mw'igihangwa rya Espagne. Ibi navyo biva ku mafaranga yinjizwa, aya nayo akaba ari make kubera iki kiza karanda ca corona. Mu gihe mu mwaka w'inkino wa 2020-2021 yari yemerewe gukoresha amafaranga agera ku miriyoni 600 z'amadorari y'abanyamerika, mu mwaka uza yemerewe kutarenza imiriyoni zababa 410. Hanyuma kandi, kugira ngo Messi ashobore gutera igikumu ku masezerano mashasha, vyari ngombwa ko haba abakinyi bagurishwa kugira ngo uwu murwi ushobore kuriha imishahara y'uyu kizigenza wa Argentina. Aha rero, mw'itangazo ryo ku wa kane, uwu murwi watangaje ko hari ""inzitizi zishingiye ku butunzi n'inzego"", wisunze ""amategeko ngenderwako ya La Liga"", aya nayo akaba ajanye n'urugero ntarengwa rw'imishahara. Aha, La Liga ntaco yashotse itangaza. Mu gihe bari bakiri mu biganiro, ku wa gatatu hatangajwe amasezerano hagati ya La Liga n'ikompanyi iguriha imitahe, CVC Capital Partners. Aya masezerano, ataremezwa n'inama nkuru y'uwu murwi gushika mu misi iri imbere, ashobora gushiramwo imiriyoni 3000 z'amadorari y'abanyamerika mu mupira w'amaguru muri Espagne, muri yo ibice 90% bikagabanganwa hagati y'imirwi. N'aho igice gito cane (15%) ari co gishobora gukoreshwa mu kuriha imishahara, uwu mutahe ushobora gufasha kwongereza urugero rw'umushahara. N'aho uwu mutahe utarangije ibibazo vy'imishahara uwu murwi ufise, abihweza ibintu n'ibindi babona ko bwari uburwo bwo gutorera inyishu ikibazo c'amasezerano ya Messi. Kuri FC Barcelona, iyo ntiyariyo nyishu, kuko ku wa kane yamenyesheje - haciye amasaha ivya Messi bishikirijwe - ko itemera aya masezerano. Barça yavuze ko idakwiye gutera igikumu kuri aya masezerano kubera impungenge zibonekeza mu gisata c'umupira w'amaguru muri kino gihe. N'aho Messi yari yemeye umushahara yari guhabwa kugira ngo abandanye akinira FC Barcelona, hari ibindi bintu uwu murwi udashobora kumuha. Ibinyamakuru vyo muri Espagne vyemeza ko uyu munya Argentina yasavye ko bagura mugenziwe Cristian Romero, ariko uwu murwi ntiwashoboye gushika ku masezerano n'uyu mukinyi w'inyuma. Mu ndwi ziheze, warashoboye kugura  Sergio Kun Agüero na Memphis Depay, ariko Messi yabandanije avuga ko batari bahagije kugira ngo uwu murwi ushobore guhangana n'iyindi mirwi ikomeye. Laporta yari yatangaje ko ejo ku wa gatanu yari kubonana n'abanyamakuru kugira ngo asigure vyinshi ku bijanye n'itangazo yasohoye ryateje nyamugigima mu gisata c'umupira w'amaguru. N'aho vyagenze uko vyagenze, umuhinga Andy West  abona ko ibi bishobora kuba bidasigura ko imigenderanire hagati ya Messi na FC Barcelona irangiriye aha. Uyu muhinga mu bijanye n'umupira w'amaguru muri Espagne yabwiye igisata ca BBC kijejwe inkino, BBC Sport, ati: ""Mu vy'ukuri, n'aho ari ingingo ya nyuma, ishobora gutuma umurwi utakaza igihagararo mw'ihiganwa rya La Liga"". ""Impera n'imperuka turashobora gusubira kubona Lionel Messi mu mwambaro wa Barcelona"". Kuva mu mwaka uheze igihe atangaza ko yipfuza gusezera uwu murwi, Manchester City na Paris Saint Germain, yompi ni yo mirwi yaboneka ko uyu musatirizi wa Argentina ashobora kwimukiramwo. N'aho imiryango yasubiye kwugururwa kuva iri tangazo rishizwe ahabona ku wa kane, Manchester City, ihejeje kwerekana uwundi musatirizi, Jack Grealish,  azoba yambaye inomero 10 mw'ihiganwa buca ritangura. Messi  avuga kandi ko yamye afise icipfuzo co kuba muri Reta Zunze Ubumwe za Amerika kugira ngo akine mw'ihiganwa ryo muri ico gihugu MLS Uko vyogenda kwose kuri kazoza kiwe, ikizwi ni uko ubu Messi ari umukinyi yedegemvya, inyuma y'aho amasezerano yari afitaniye na FC Barcelona arangiriye, hari ku wa 30 z'ukwa gatandatu, 2021."	https://www.bbc.com/gahuza/amakuru-58126360
health	Ibibazo vyanyu kuri Coronavirus: Inkingo batanga zikingira ubwoko bwose bwayo?	Muri rwa rukurikirane rw'inyishu ku bibazo vyanyu ku kiza ca Coronavirus, muganga Leonard Nduwayo akorera mu Bufaransa atangura yishura ku kibazo ca Bigirimana Aloys abaza ati: Incanco batanga zikingira ubwoko bwa Coronavirus bwose?	https://www.bbc.com/gahuza/amakuru-58105475
politics	DR Congo: abantu 33 bishwe mu gitero c’inyeshama mu karere ka Beni	"Abantu mirongo itatu na batatu abagore n'abana nibo bimaze kumenyekana ko bishwe mu gitero c'inyeshama ku kigo kivura indwara ya Ebola mu karere ka Beni, nk'uko bivugwa n'ababibonye hamwe n'abategetsi. Abategetsi bamenyesheje ko hariho abandi bantu 11 babonetse bishwe bituma igitigiri kigera ku bantu 33 bishwe mu masaha 24 kuva mu gitero co kuwa gatanu. Ico gitero gishasha cabaye ku munsi wa gatanu mw'ijoro mu gihe igisirikare ca Congo congereje ibitero ku mirwi y'inyeshamba iri mu buseruko bwa DR Congo, harimwo n'umuhari Allied Democratic Forces. Abajejwe amagara y'abantu muri DR Congo bavuga ko ibitero vy'imirwi yitwaje ibirwanisho muri ako karere k'intara ya Kivu y'Uburaruko vyatumye ico kiza gikwiragira cane, mu mezi 16 aheze cadutse. Nk'uko vyandikwa n'ikinyamakuru Associated Press, abarwanyi ba ADF nibo bagirizwa ico gitero muri ako karere gasanzwe gasinzikajwe n'ikiza ca Ebola. Omar Kavota arongoye ishirahamwe riharanira agateka ka muntu muri ako karere rizwi nka CEPADHO, avuga ko catanguye hafi isaha zibiri n'igice zo mw'ijoro ryo ku wa gatanu. Ni inyuma y'aho kuri uwo munsi Perezida Felix Tshisekedi atangarije ko bagiye gukora ibishoboka vyose kugira ngo bahagarike ibitero vy'uyo muhari be n'iyindi mihari imaze imyaka itari mike irwanira mu buseruko bwa Congo. Mw'ijambo yashikirije abanyagihugu yavuze ati: ""Turafise ishaka rikomeye kandi ntituzodohoka tutayihanaguye yose"". Ivyo bitero vy'inyeshamba vyiyongereye mu ntara ya Beni vyatumye abanyagihugu biha amabarabara kubera ishavu ry'uko badakingirwa. Mu kwezi guheze, abanyagihugu baturiye ibiro vya komine ya Beni be n'ibiro vy'ingabo za MONUSCO biri ahitwa Boikene. Ivyo bitero vyaratumye kandi utwigoro tw'ukurwanya ikiza ca Ebola imaze guhitana abantu barenga 2200 ataco dushikako. Abajejwe gutanga urucanco rw'ico kiza barananiwe n'ugushika mu turere turangwamwo uruhagarara kubw'umutekano wabo."	https://www.bbc.com/gahuza/50798839
health	Gutwaririza: Mbe ni kubera iki abagore bibungenze bifuza cane ivyo kurya bimwe bimwe?	"Twese turamaze kwumva inkuru y'umugore iyo yibungenze usanga hari indya imwe gusa canke zibiri ashaka kuguma afungura, akavyura umugabo hagati mw'ijoro ngo azimuronderere. Canke na twebwe ubwacu turamaze gushikirwa no gushaka cane ikintu kinaka co kurya. Kenshi biravugwa ko gutwaririza indya iyi canke iriya ari uburyo bwo kwironsa ingaburo umugore n'umwana yibungenze bakeneye, kandi hari n'ikiganisha ku ciyumviro c'uko vyoba biterwa n'ingene umubiri uremye. Ivyo ari vyo vyose, ni igice kigoye gutegera c'ikintu rimwe na rimwe kitoroha. Kwirema kw'umuntu mu nda y'uwundi bisanzwe bitwara igihe, bikarusha, bikagora umubiri, kandi iyo hari impamvu yo gushaka cane kurya tacos (indya zo muri Mexique zikundwa cane), ntibikunda kwiyima. Ariko, iyo wihweje ico ubushakashatsi mu bumenyi bubivugako, uhasanga inkuru itangaje kandi isa n'iyisiga ubwenge. Gutwaririza nk'ikintu kiri aho ntibishikira bose mu mico itandukanye, nk'uko abashakashatsi babibonye. Kandi mu bihugu vy'imico y'abatavuga icongereza aho bivugwa ko abagore batwaririza, usanga ivyo batwaririza bitandukanye cane n'ivy'abagore bo muri Amerika canke mu Bwongereza, nk'akarorero. Nko mu Bayapani, iyo bavuze ivyo gutwaririza, usanga umuceri ari co gifungurwa kivugwa cane. Twegeye imbere, ivyigwa vyo kumenya nimba ivyo kurya bitwaririzwa cane hari ingaburo zihariye bitanga zifasha imbanyi, vyasanze ivyo vyo kurya ata ngaburo nk'izo bifise. Mu bisanzwe, abagore batwaririza usanga bagira umuvyibuho kurusha uko biba vyitezwe ku mbanyi y'umugore afise amagara meza, ivyo navyo bigashobora guteza ibibazo. Ariko ntibisigura yuko abagore batwaririza ari ivyo bigira, gusa ni uko ukwo gutwaririza gushobora kuba guterwa n'ikindi kintu ataho gihuriye n'ibibera mu mubiri. Kurabira hamwe muri rusangi igituma abantu bashaka cane ibifungurwa bimwe bishobora gutanga icerekezo, nk'uko bivugwa na Julia Hormes, umwigisha w'inyifato kuri kaminuza ya State University of New York, Albany, yize ibijanye no gushaka cane ivyo kurya mu buryo butandukanye. Nk'akarorero, Hormes avuga ko hafi ya 50% vy'abagore muri Amerika bavuga ko bashaka cane shokola mu ndwi ibanziriza kuja mu butinyanka. Abahinga barihweje niba ukwo gushaka cane shokola gufitaniye isano n'ingaburo ngirakamaro ziyirimwo, canke niba bijanye n'uko haba hari uguhindagurika kw'imisemburo mu mubiri. Mu cigwa kimwe, umuhinga mu nyifato yasavye umugore kwugurura agasaho bahawe agafungura ibirimwo niyasubira kwumva ashaka cane ico arya. Tumwe mu dusaho twarimwo shokola ikoranye amata (ifise ingaburo zose usanga muri shokola hamwe n'uburyo ishongera mu kanwa). Utundi twarimwo shokola yera, itarimwo igiterwa ca cocoa kigumye gisanzwe giha shokola ikoranye amata ibara ryayo ry'umugina, ariko ikagira imfato nziza. Hanyuma, udusaho dusigaye twarimwo ibinini vya cocoa, birimwo ibigize cocoa bigumye ariko bidateye nka shokola isanzwe iribwa. Shokola yera niyo yashoboye cane guhaza abifuza kuyirya, bigasigura rero ko atari ingaburo ngirakamaro canke ibindi birungo vya cocoa igumye bitera ukwo kuyishaka cane. Ibindi vyigwa vyibanze ku kwifuza cane shokola vyasanze ata sano ririho n'urugero rw'imisemburo mu mubiri. Mu bisanzwe, abagore baciye imvyaro babandanya kuvuga ko bakigira ukwifuza kwa cane kwa shokola, nk'uko Hormes abisigura. Ico ibi vyose vyerekana ni uko ukwo kwifuza kwa cane igifungurwa guterwa n'imico hamwe n'ibiri mu mutwe. Kwifuza cane igisuguti c'amavuta menshi canke akamanyu ka shokola, amafiriti, bishobora kuza nk'iciyumviro gisanzwe, kigacikamwo buke buke ukwifuza kwa cane kugoye kwiyumanganya. Muri ico gihe nyene, muri Leta Zunze Ubumwe za Amerika, hamwe n'ahandi hatandukanye, kwiyumvira ivyo kurya bikwega ijisho - amajambo akoreshwa n'abashakashatsi mu kuvuga ivyo kurya birimwo kuva kuri ice cream gushika ku makaroni atekanya foromaji - bizanana no kwicuza. Hormes agira ati ""haraba kwijijanya imitima. ""Biraryohera umubiri, ariko kandi nkaba mba ahari umuco umbwira ko ntategerezwa kurya iyi shokola."" Yongerako ati ""Ndayishaka cane, ariko sinarinkwiye kuyirya - twibaza ko urwo ari rwo ruhande rw'umuco rutuma haba ico gikorwa."" Ku buryo bwihariye, iyo wari umaze igihe wiyima - waramaze gushira mu mutwe ko utazosubira kwiha igifungurwa kinaka - birakugora cane kwihangana iyo ufise ico gifungurwa. Rero nyuma yo kwihereza ikimanyu ca keke, aho kwumva unyuzwe ubuzima bukabandanya, uca urya ibindi bimanyu bitatu. Vyongeye, abagore barashobora kwiyima ibifungurwa bimwe iyo bibungenze, nkumbure barondera amagara meza kubera impanuro za muganga ku bijanye n'indya nka sushi, inyama za deli hamwe n'ibindi bifungurwa. Ibi vyose bituma, n'imiburiburi mu bice bimwe vyo kw'isi, gushaka ibifungurwa cane bishika kandi bikagorana kuvyirinda, bigashobora no gutuma haba kwongera ibiro kwa cane. Kwibungenga navyo birashobora gufatwa nk'igihe kwifuza cane ibifungurwa binaka bishobora kwihanganirwa. Hormes agira ati ""Uyu muco kandi uratuma tumenya ibihe hamwe n'inyendamuvano aho usanga vyihanganirwa ko abagore barya ibintu mu bisanzwe babwirizwa kwigira kure"". ""Guca imvyaro no kwibungenga ni ibihe ikibano gisa n'icemerera abagore kwirekura."" Hormes ahanura yuko mu gihe ushaka cane shokola, wari ukwiye gufata iyo ku rwego rwo hejuru, ukarya utumanyu nka tubiri ku munsi, ubuzima bukabandanya - ivyo birashobora gutuma ingaruka zavyo zivaho. Uburyo bumwe ni ubwo gukoresha kwisamaza - hari ivyigwa vyakozwe hakoreshejwe ibisamaza vyo kuraba canke kwimotereza. Ubundi buryo ni kwita ku bibera mu mutwe hamwe no kubaza umutima nama, ukemera ko ukwo kwifuza ugufise ukakureka kukakuvamwo. Iyo ari ibijanye no gutwaririza, harashobora kuba hari ikindi kijanye n'umuco: kwibungenga biragora, kandi birashobora kunanirana iyo ata bufasha buhari. Icigwa cibanze ku bagore bo mu caro muri Tanzaniya bavuze ko batwaririza inyama, ifi, intete, ivyamwa, imboga, casanze kubaronsa ivyo vyo kurya bashaka ari ikimenyetso co gushigikirwa n'umugabo hamwe n'umuryango. Kandi koko, gusaba inkoko yokeje saa saba z'ijoro bisaba ukwitanga gukomeye ku wutumwe kuyirondera, rero bitanga icizere ko uwo muntu koko ahari kugira afashe. Mu gihe amababa y'inkoho asanzwe aryoha ubwayo, kuba hari umuntu ukunda ayakuzaniye biyongera agaciro karengeye ingaburo afise."	https://www.bbc.com/gahuza/amakuru-53487801
politics	Jérémie Ngendakumana yahoze arongoye CNDD-FDD yashinze umugambwe mushasha PDG-Girubuntu	Jérémie Ngendakumana yahoze arongoye umugambwe uri ku butegetsi mu Burundi amenyesha ko yatanguje umugambwe mushasha, ni inyuma y'imyaka hafi itanu avuye muri CNDD-FDD. Bwana Ngendakumana yavuye muri CNDD-FDD mu kwa kane 2015 biyuye ku kutumvikana kwibonekeje muri uwo mugambwe, kwaturutse ku ngingo ya Perezida Petero Nkurunziza yo gusubira kwitoza mu kibanza c'umukuru w'igihugu ico gihe. Umugambwe PDG-Girubuntu ugize kabiri ushinzwe n'abahoze ari abategetsi CNDD-FDD, inyuma ya PPD-Giriteka washinzwe na Léonidas Hatungimana, yahoze ari mu bavugizi ba Perezida Nkurunziza. Avugana na BBC, Ngendakumana avuga ko kuva avuye muri CNDD-FDD, yahoze anarongoye, ata wundi mugambwe yigeze ajamwo. Mu gihe u Burundi bwimirije amatora mu kwezi kwa gatanu uyu mwaka, Ngendakumana ntiyemeza nimba azotaha kugira ngo yitabe amatora. Jérémie Ngendakumana, ni umwe mu bahoze ari abanywanyi bakomeye ba CNDD-FDD bahunze kubera batari bashigikiye ko Perezida Petero Nkurunza asubira kwitoza mu matora ya 2015. Abatavuga rumwe n'ubutegetsi, amwe mu mashirahamwe adaharanira ivyicaro vya politike, hamwe rero na bamwe mu banywanyi ba CNDD-FDD, bavuga ko iyo ngingo ya Perezida Nkurunziza yari iteye kubiri n'ibwirizwashingiro, hamwe n'amasezerano y'amahoro y'i Arusha. Abo banyepolitike bashitse hanze baciye batanguza urunani bise CNARED, rwagiye rurahura n'ibibazo bivuye ku kutumvikana kw'abarugize. Abanyepolitike bamwe, n'imigambwe yariyonkoye kur'urwo runani. Ni nk'imigambwe FRODEBU, RDB, CNDD wa Léonard Nyangoma, Kaze-FDD wa Jean-Bosco Ndayikengurukiye, na UPD-Zigamibanga. Umunyamabanga nshingwabikorwa w'ihuriro CNARED, Anicet Niyonkuru, aherutse gushika i Bujumbura mu ntumbero yo kwitegurira amatora mu mugambwe wiwe  CDP.	https://www.bbc.com/gahuza/amakuru-51047664
health	Covid: Biden avuga igitigiri ca 500.000 bamaze gupfa ari ''intambwe ivuna umutima''	"Prezida Joe Biden yashikirije ijambo igihugu ubwo Amerika yarenganye igitigiri c'abantu ibihumbi amajana 500 bamaze guhitanwa n'impfu zifatiye kuri Covid, igitigiri ca mbere kinini mu bihugu vyose vyo kw'isi. Biden yavuze ati: ''Nk'igihugu, ntidutegezwa kwemera akaga kariko karadushikira.Dutegerezwa kwanka gutimbishwa n'intuntu.'' Umukuru w'igihugu n'icegera ciwe, n'abo bubakanye,baciye bamara akanya mu gacerere hanze ya Maison Blanche(White House) mu birori vyo kwatsa buji. Ubu abantu banduye umugera wa corona muri Amerika  ni miriyoni 28,1. Naco nyene nico gitgiri ca mbere kinini kw'isi. . Biden yavuze ati: ""Uyu munsi nsavye Abanyamerika bose kwibuka. Kwibuka abo twabuze no kwibuka abo twasize inyuma"", anasaba abanyamerika kugwaniriza Covid hamwe. Biden yavyifashemwo gute kuri uwo munsi? Prezida yategetse amabendera yose yo mu bibanza mpuzantara kuduzwa gushika hagati muri iyi minsi itanu iri imbere. Ku ngoro y'umukuru w'igihugu, yuguruye ijambo ryiwe yerekana ko igitigiri c'Abanyamerika bamaze kwicwa na Covid kiruta abishwe mu ntambara ya mbere y'isi , intabara ya kabiri y'isi n'intambara yo muri Vietnam ubafatiye hamwe. Yavuze ati : ''Uyu munsi vy'ukuri n'umunsi mubi, umunsi w'intambwe ivuna umutima-abantu 500.071 bamaze gupfa.'' Yabandanije ati: ''Hari aho twumva abantu bavugwa ngo Abanyamerika basanzwe. Ikintu nk'ico ntikibaho. Nta kintu cari gisanzwe kuri bo. Abantu  twabuze ntibari basanzwe. Bari mu myaka myinshi y'urunganwe. Bavukiye muri Amerika, bimukiye muri Amerika. None benshi muri bo bahemye irya nyuma bonyene muri Amerika'' Yafatiye ku vyamushikiye mu buzima bwiwe mu kwerekana akababaro-umugore wiwe n'umukobwa wiwe baguye mw'isanganya ry'imodoka mu 1972 hanyuma umwe mu bahungu biwe yicwa na cancer yo mu bwonko mu 2015. At: ""Ndazi ico arico kuba utari hafi iyo bishitse. Ndazi icari co iyo uhari ukabafata ibiganza; urabona ingene bakuravye hanyuma bakigira.'' ""Kuri jewe, inzira yo kurwanya intuntu n'ugutora ico tugamije"". Intumbero ya Biden itandukanye n'iyo uwo yasubiriye, Donald Trump yari afise kwijijanya ingaruka z'uwo mugera kandi yabonwa nk'uwagize ikibazo ca poritike ukwambara agafukamunwa n'izindi ngingo zo kwirinda gukwirakwiza uwo mugera. Ku wa 19 ukwezi kwa mbere, buca Biden atangura amabanga, yarakoze umugirwa wo kwibuka abanyamerika 400.000 bari bamaze guhitanwa n'iyo ndwara. Umunsi wo kuri uyu wa mbere washitse haheze hafi ukwezi. Ahandi mu gisagara ca Washington, amakengeri kuri National Cathedral yavuze incuro amajana atanu, rimwe rimwe ryose ku bantu 1.000 bamaze gupfa muri iki kiza. Dr Ashish Jha, umukuru w'igisata c'magara y'abanyagihugu kuri kaminuza ya Brown yabwiye BBC News  ati  : ""Haraheze umwaka ntibaza ko  inusu y'umuriyoni w'abantu bashobora gutakaza ubuzima kubera iyo ndwara. Dufise ubushobozi bwinshi, dufise uburyo bwinshi…ibi vyose twari kuvyirinda,ntivyari gushika. Ariko none raba aho tugeze.'' Igihe co  kubaho muri Amerika ubu cagabanutseko umwaka wuzuye kubera Covid-19,nk'uko vyavuzwe ku ndwi iheze n'ikigo ca Amerika kijejwe kurwanya no gukinga indwara. Ico gihe cagabanutse cane mu bo mu bwoko bwa banyamuke ari nabo uwo mugera wasinzikaje cane ugereranije n'abandi. Ibirabure bataje imyaka itatu ku gihe cabo co kubaho hagati y'ukwezi kwa mbere n'ukwa gatantatu mu 2020. Abagabo bakomoka muri Amerika y'Epfo (Hispanic) nabo batakaje imyaka 2,4 muri ico kiringo."	https://www.bbc.com/gahuza/amakuru-56167905
politics	Burundi: Umukandida Dieudonné Nahimana asaba CENI kwemera ko amatora yabayemwo utunenge	"Uwitoje nk'uwigenga mu kibanza c'umukuru w'igihugu mu matora aheruka mu Burundi, Dieudonné Nahimana, asaba umurwi ujejwe gutegura no guhagarikira amatora kwemera ko ayo matora yabayemwo utunenge. Ivyo yabivuze mu kiganiro yahaye abamenyeshamakuru kuri uyu wa gatanu aho yari aramutse ashikiriza ingene abona ku kungene amatora yagenze. Dieudonné Nahimana yaronse amajwi adashika 1%, ariko akamenyesha ko n'aho hari ibitagenze neza, abona ko atavyinshi afise vyotuma yitura sentare ijejwe kwubahirizwa ibwirizwashingiro. Umurwi CENI wowo uvuga ko amatora yagenze neza. Muri ico kiganiro, Bwana Nahimana, avuga ko bashoboye kurungika ababahagararira muri ayo matora barenga ibihumbi bitandatu, akaba yari afise babiri babiri muri buri komine. Mu tunenge avuga twibonekeje, hariho ko bamwe mu babaserukira bankirwa abandi bakabatevya kwinjira mu biro vy'amatora kandi bari bafise amakete abemerera kumuserukira yatanzwe n'umurwi CENI. Avuga ko we nyene ubwiwe yihahamagariye abajejwe amatora, bakamwishura ko batari bazi ko abigenga bafise uburenganzira bwo kurungika abaserukira ku biro vy'amatora. Ati: ""Vyari bitangaje kuko mu bintu CENI yamye yigisha, baramenyesha y'uko uwitoza wese afise uburenganzira bwo kuronka uwumuserukira kandi yaba afise urupapuro ruvyerekana rwatanzwe na CENI"". Avuga kandi ko hari ahandi wasanga bamwe mu ntwaro biha ububasha nk'ubwo abakozi ba CENI mu gihe amatora yariko araba, akavuga ko wasanga harimwo cane cane abacamanza, abasitanteri, eka mbere na ba buramatari. Akandi kanenge Bwana Nahimana yerekana avuga ko hariho abandi wasanga bagenda batera ubwoba abantu bagiye gutora bakabategeka gutora uyu canke uwundi. Abandi nabo banaherekeza abagiye gutora mu bwiherero kugira ngo babategeke gutora uwo bobo bashaka babeshe ko bagiye kubereka ingene bazinga ikarata y'amatora. Hari kandi ibice bimwe bimwe mu gihugu aho abajejwe intwaro batoye mu kibanza c'abanyeshure nk'uko abivuga. Aravuga kandi ko hari abantu wasanga hari abatoreye abandi ariko ugasanga ni benshi canke ugasanga batwaye amakarata yo gutora menshi arengeye ayo bafitiye impapuro zibaya uburenganzira. Mu gihe avuga ko utunenge twababayeko tudashobora kumutuma yitura sentare yubahiriza ibwirizwashingiro, Dieudonné Nahimana asaba ko twozokosorwa muri kazoza kugira ngo ntihazohave haba abahakana ibizoba vyavuyemwo bisunze utwo tunenge. Ati: ""Twashaka gusaba CENI ko yokwemera ko hariho bimwe bitagenze neza mu matora aheruka kandi bakagerageza kubikosora"". Asaba abatangajwe na CENI ko batsinze amatora abandi nabo ko batsinzwe, ko botahura ko ikintu nyamukuru ku gihugu ari umutekano hagati y'Abarundi, rero ko ata murundi yopfa canke yogirirwa nabi azira ico ari canke azira ico yiyumvira. Evariste Ndayishimiye yaserukiye umugambwe uri ku butegetsi CNDD-FDD niwe yatangajwe n'umurwi CENI ko yatahukanye intsinzi muri ayo matora ku bice 68%, akurikirwa na Agathon Rwasa wo mu mugambwe CNL utavuga rumwe n'ubutegetsi wabonye 22%. Umugambwe CNL umenyesha ko ayo matora yabayemwo utunenge twinshi n'ubusuma, mbere ukemeza ko ari wo watahukanye intsinzi ku bice birenga 58%. Ejo ku wa kane Agathon Rwasa yashikiriza ibirego muri sentare ijejwe kwubahiriza ibwirizwashingiro, iyi nayo ikaba itegerezwa gushikiriza ibiharuro ntabanduka ku wa 04 z'ukwezi kwa gatandatu, ni ukuvuga ku wa kane w'indwi iza."	https://www.bbc.com/gahuza/amakuru-52847075
sports	Qatar 2022: Messi, Ronaldo, Mbappé, Neymar n’ibindi bihangange vyiteguriye inkino za 1/4	"Na Shamoon Hafez BBC Sport i Doha Imirwi umunani gusa niyo isigaye mw’ihiganwa ry’igikombe c’isi yose ca 2022 muri Qatar, yose ifise indoto imwe yo guterura igikombe ku wa 18 z’uku kwa cumi na kabiri. Inyuma y’ihiganwa ryo mu matsinda ryabereyemwo ibitangaza, ubu turi mu nzira y’igikorwa nyaco, igice ca kane gishira ica nyuma kikaba cuzuye abakinyi b’ibihangange. Itandatu mu mirwi isigaye ni iyigeze gutsindira iri higanwa canke yashitse muri finale – kandi hagati yayo imaze gutsindira iki gikombe incuro cumi. Ariko gusa ibitangaza vyovyo bishobora gushika, aho Maroc ubu irondera kuba igihugu ca mbere ca Afrika coba gishitse mu gice ca kabiri gishira ica nyuma, inyuma yo gushika mu gice ca kane gishira ica nyuma ku ncuro ya mbere muri kahise k’umupira w’amaguru muri ico gihugu. BBC Sport, igisata ca BBC gikurikirana inkino, irihweza bimwe mu vyitezwe, mu gihe abakinyi barondera kwerekana ubuhinga bwabo muri uru rubuga rw’umupira w’amaguru. Ku wa gatanu: Croatia v Brezili (17:00 mu masaha y’Uburundi n’Urwanda), Ubuholande v Argentina (21:00 mu masaha y’Uburundi n’Urwanda). Ku wa gatandatu: Maroc v Portugal (17:00 mu masaha y’Uburundi n’Urwanda), Ubwongereza v Ubufaransa (21:00 mu masaha y’Uburundi n’Urwanda). Kubona ibihugu nk’Ubudagi n’Ububirigi bisezererwa mu nkino z’amatsinda mu buryo butangaje  - hamwe n’ugutsindwa kwa Espagne mu gice c’umunani gishira ica nyuma – ni ibintu bizoguma mu mitima y’abantu igihe kirekire kubona ibihugu nk’ibi binanirwa no gushika muri iki gice ca kane gishira ica nyuma. Lionel Messi na Cristiano Ronaldo ni amazina agaruka cane mu binyamakuru, ariko ibihangange nka Neymar, Harry Kane, Kylian Mbappe na Luka Modric baracahagaze. Ubwongereza n’Uburafansa – igihugu gisanzwe gifise iki gikombe – bigiye guhurira mw’ihiganwa rikomeye ku ncuro ya mbere mu myaka cumi, ikaba ari n’incuro ya mbere mu gice co gukuranamwo. Iyi mirwi yaheruka guhura muri Euro 2012 mu nkino zo gukuranamwo aho yanganije 1-1, ariko ubwa nyuma iheruka guhura mu gikombe c’isi yose hakaba hari mu 1982. Bryan Robson yateye ibitsindo bibiri mu rukino Ubwongereza bwatsinze 3-1, ico gihe kizigenza w’Ubufaransa akaba yari igihangange Michel Platini. Umurwi nserukiragihugu w’Ubwongereza, uzwi nka, Three Lions, ntiwashoboye kubandanya ngo utsindire ihiganwa ry’igikombe c’isi yose uwo mwaka muri Espagne, ariko igihe conyene baherukira kugitwara – ni ukuvuga mu 1966 – umwe mu mirwi batsinze mu rugendo rwabo, kumbure ushobora kuba uwikeka, ni Ubufaransa. Si ikimenyetso kibi. Hagati aho, bafise igikorwa kitoroshe co guhura n’umusatirizi rutura Mbappé, ari na we ari imbere mu bitsindo muri rino higanwa, aho amaze kwinjiza bitanu, akaba akinana n’umukinyi mugenziwe ari na we amaze kwinjiriza Ubufaransa ibitsindo vyinshi gusumba abandi muri kahise k’umupira w’amaguru muri ico gihugu, Olivier Giroud. Kizigenza w’Ubwongereza, Kane, ati: ""Ku wa gatandatu ntibizoba vyoroshe. Ubufaransa ni umurwi ukomeye, ari na wo ufise igikombe, rero turazi ko uzoba ari umugoroba utoroshe na gato. ""Nibaza ko nimba ushaka gutsindira igikombe c’isi yose, utegerezwa guhura n’imirwi y’ibihangange kw’isi, Ubufaransa rero buri imbere”. Ku wa Mungu, igenekerezo rya 18 Kigarama. Urugamba rutoroshe ku kibuga ca Lusail i Doha. Ibihangange bibiri kw’isi mu gihe cabo bararwanira ubugabo, akaryo kabo ka nyuma  ko kurwanira iri teka ry’igikombe c’isi yose. Ubutigu bwageze. Messi wa Argentina hamwe na Ronaldo wa Portugal bamaze imyaka baterana inkokora umwe wese arondera kwandika amateka. Muri rino higanwa ryonyene, Messi yinjije igitsindo ku rukino rwiwe rwari rugize 1000 igihe bahura na Australia mu gice c’umunani gishira ica nyuma, mu gihe Ronaldo nawe yabaye umukinyi wa mbere yinjije ibitsindo mu mahinganwa atanu yose y’igikombe c’isi yose. Bompi baramaze gutsindira igikombe c’amahiganwa ku migabane yabo – Messi yatsindiye Copa America mu mwaka uheze, mu gihe Ronaldo yari yatsindiye ihiganwa rya Bulaya mu 2016 – ariko iki gikombe ca mbere nyamukuru kw’isi kiracari umugani kuri bo. Ku myaka 35 Messi aboneka ko ari ryo higanwa rya nyuma ry’igikombe c’isi yose kuri we, mu gihe Ronaldo wewe azoba afise imyaka 41 mw’ihiganwa ry’igikombe c’isi yose kizokurikira. Aha ata nkeka biraboneka ko ari yo mahirwe ya nyuma kuri bo yo gushobora guterura iki gikombe c’iteka. Hagati aho, vyabaye ngombwa ko Ronaldo yemera ko yari afise uruhara ruto mu rukino rwa Portugal rw’igice c’umunani gishira ica nyuma - aho yashizwe ku rutonde rw’abagombora, mu gihe uwamutwaye ikibanza Goncalo Ramos w’imyaka 21 yakoze ibintu bidasanzwe mu gutera bitatu wenyene mu rukino rwabo n’Ubuswisi. Nko mu gihe vyoshika ibi bihangange bigahurira muri finale, ivy’ari vyo vyose n’abatagira aho begamire bogira amero. None twizere ko impari kuri ‘GOAT’ (impfunyapfunyo ya Greatest Of All Time, twogereranya na ‘Igihangange c’ibihe vyose) zishobora kuba zigiye guhera? Imbere y’aho, birashoboka ko turorera urukino ruryoheye ijisho rwo mu gice ca kabiri gishira ica nyuma. Mu gihe yompi yorengana Croatia n’Ubuholande uko ikurikirana, urugamba rw’agakura muri Amerika y’Ubumanuko ni rwo rwokurikira hagati ya Brezili na Argentina ku kibuga ca Lusail. Brezili, igihugu kimaze gutahukana iri higanwa incuro zitanu kandi kikaba ari co gihabwa amahirwe menshi, yarerekanye ubuhinga bwayo mu kwirahira bikomeye Korea y’Epfo, mu gihe Argentina yari ikeneye ubuhinga bwa kizigenza wayo Messi kugira ngo ishire Australia ku ruhande. Iyi mirwi imaze guhura incuro zine mw’ihiganwa ry’igikombe c’isi yose, ariko ubwa nyuma iheruka guhura hakaba hari mu 1990, igihe igitsindo ca Claudio Caniggia mu minota ya nyuma y’urukino cahaye akaryo Argentina ko kwinjira mu gice ca kane gishira ica nyuma. Amahirwe yo kuvana iki gikombe i Bulaya ari cane cane mu minwe y’ino mirwi ibiri, Brezili ikaba ari co gihugu ca nyuma kitari ico ku mugabane wa Bulaya giheruka gutsindira iki gikombe, hari mu 2002. Igihangange Neymar yarakize imvune yo mw’ivi yari yanduye mu rukino rwabo rwa mbere, yongera araninjiza igitsindo mu gice c’umunani gishira ica nyuma na Korea y’Epfo, ubu akaba akeneye igitsindo kimwe gusa kugira ngo anganye n’igihangange Pele ku bitsindo 77 mu murwi nserukiragihugu wa Brezili, uzwi nka Selecao. Ariko Croatia ya Luka Modric hamwe n’Ubuholande bwa Virgil van Dijk navyo bifise ijambo rikomeye mu kwemeza nimba iki kirori kizoshoboka canke kitazoshoboka. Tugiye ku Buholande, uyu murwi wa Louis van Gaal hamwe na Argentina ni abakeba bamenyeranye cane muri rino higanwa, biteze guhura ku ncuro ya gatandatu barwanira itike yo mu gice ca kabiri gishira ica nyuma. Ni isubiramwo rya finale yo mu 1978, aho uyu murwi wo muri Amerika y’Ubumanuko ari wo watahukanye intsinzi, mu gihe urukino rwa nyuma iyi mirwi yaheruka guhuriramwo ari urwabaye mu myaka umunani iheze, Argentina ikaba ari yo yatsinze ku ma penalties. Ariko kimwe mu bihe ntibagiranwa - atari gusa hagati y’ibi bihugu ariko muri kahise k’igikombe c’isi yose – ni icabaye mu 1998 igihe Dennis Bergkamp yinjiza igitsindo ciza cane cahaye akaryo Ubuholande kubandanya mu gice ca kabiri gishira ica nyuma. ""Dennis Bergkamp, Dennis Bergkamp, Dennis Bergkamp,"" niko umunyamakuru w’Ubuholande yiha karuru avuga igihe uyu mukinyi yakinira Arsenal yakubita icenga n’ubuhinga bwinshi ku mupira yari ahawe na Frank de Boer, aca aroba Roberto Ayala maze yinjiza igitsindo ciza cane. None Cody Gakpo arashobora gukora nk’ibi muri kino gihe...? Penalty ya Achraf Hakimi muri wa mwanya w’ama penalties ari nayo yahaye intsinzi Maroc kuri Espagne yatewe neza cane, umupira uca neza neza hagati mw’igori aho umunyegori yari avuye, uva mw’igitsindo casarishije abarorerezi mu kibuga ca Education City. Itsinzi yabo yatumye bashika mu gice ca kane gishira ica nyuma mw’ihiganwa ry’igikombe c’isi yashimagijwe n’ubwami bw’ico gihugu, aho umumenyereza Walid Regragui yahamagawe kuri terefone n’umwami  wa Maroc Mohammed VI urukino ruheze. Umurwi upanze neza kandi ugoye gutsinda, Maroc ni urutare,  ntirigera itsindwa na rimwe muri rino higanwa ry’iki gikombe c’isi yose, ikaba imaze kwinjizwa igitsindo kimwe gusa mu nkino zabo indwi ziheruka. Maroc kibaye igihugu ca kane c’umugabane wa Afrika gishitse mu gice ca kane gishira ica nyuma, kikaba kiriko kirondera itike yo gushika mu gice ca kabiri gishira ica nyuma. Hagati aho, ni ikindi gipimo gikomeye kiyirindiriye imbere y’uyu murwi w’i Bulaya – na rirya Portugal nayo iriko irondera kwandikisha amateka mu kurondera gushika mu gice ca nyuma ku ncuro ya mbere."	https://www.bbc.com/gahuza/articles/cq5797w2xy4o
politics	Vladimir Putin yiyumvira iki agategura iki?	"N﻿a Steve Rosenberg Umwanditsi mukuru mu gisata c'Ikirusiya, i Moscow Iki ni ikibazo tumaze igihe kitari gito tubaza, n’imbere y’uko Uburusiya butera Ukraine. Vladimir Putin yoba yiyumvira iki agategura iki? Ariko reka mbe ndabibamenyesha. Nta sindagura. Kandi sinavuganye na Putin. Uwahoze ari umukuru w’igihugu ca Reta Zunze Ubumwe za Amerika George W Bush igihe kimwe niho yigeze kuvuga ko yaravye Vladimir Putin mu maso aca abona akari ku mutima wiwe. Raba ingene vyarangiye neza mu migenderanire hagati y’Uburusiya n’Uburengero. Rero, kwinjira mu mutwe w’uyu mutegetsi wa Kremlin si igikorwa coroshe. Ariko ni vyiza kugerageza. Kumbure iki gihe nico gikomeye co kugerageza gusumba ibindi vyose, dufatiye kw’ikangisha riheruka kugirwa na Moscou ku bigwanisho nikleyeri. Nta gukekeranya cane ko umukuru w’igihugu c’Uburusiya ubu atorohewe. Ico yita “igikorwa ca gisirikare kidasanzwe” muri Ukraine ntikiriko kimugendera neza. Cari citezwe kumara imisi mike. Ariko ubu turi mu mezi hafi umunani kandi nta kimenyetso ko kigiye kurangira. Kremlin iremera ko yatakaje “bikomeye”; mu ndwi nkeya za vuba, igisirikare c’Uburusiya cagiye gitakaza ubutaka cari carigaruriye muri Ukraine. Mu ntumbero yo kwongereza igitigiri c’ingabo, mu kwezi guheze Perezida Putin yateye akamo ko guhamagaza ingabo, ico yahora avuga ashimitse ko atari gukora. Ni mu gihe ibihano bibandanya bigira ingaruka mbi ku butunzi bw’Uburusiya. Reka tugaruke ku coba kiri mu mutwe wa Putin. Ubwo yoba yibaza ko yihenze cane? Ko ingingo yo gutera Ukraine ryabaye ikosa rikomeye? Ntuhave uvyemeza gutyo. Konstantin Remchukov, umwanditsi mukuru akongera akaba nyene ikinyamakuru co mu Burusiya Nezavisimaya Gazeta, avuga ati: ""Ivyo Putin yiyumvira ni vyo vyerekana ingene ibintu bimeze muri ino ntambara”. ""Ni umutegetsi atwaza umukazo igihugu rutura ca nikleyeri. Ni umutegetsi atavuguruzwa muri kino gihugu. Arafise ivyiyumviro n’ibintu bikomeye yemera bimusarisha. Yatanguye kwemeza ko ari ku nyungu zo kubaho. Atari kuri we gusa. Ariko kuri kazoza k’Uburusiya”. Mu gihe ino ntambara yoba ari iyo kurwanira ukubaho kw’igihugu, Putin yoba yiteguye gute kuyitsinda? Mu mezi ya vuba, abategetsi b’Uburusiya (na Putin we nyene ubwiwe arimwo) bagiye bumvikana mu buryo budatomoye berekana ko uyu mukuru wa Kremlin ashobora kuba yiteguriye gukoresha ibirwanisho vya nikleyeri muri ino ntambara. Perezida Joe Biden wa Amerika abwira CNN ati: ""Sinibaza ko azohava abikoresha. Ariko nibaza ko kubona avuga ibintu nk’ibi ko ata mutima agira”. Amabombe y’urutavanako yacucagiwe mu gihugu cose mu ndwi iheze yerekana ko nibura Kremlin yiteguye kwunyura ibintu hagati y'Ubususiya na Ukraine. N'uburengero nyene? Grigory Yavlinsky, inararibonye muri poritike nk’uwigenga, avuga ati: ""Ariko aragerageza kwirinda ko hatoba ugutana mu mitwe amaso mu yandi n’Uburengero, ariko akaba anavyiteguriye”. ""Mfise ubwoba ko hohava haduka intambara ya nikleyeri. Hanyuma ubwa kabiri, ntinya intambara itagira iherezo”. Ariko ""intambara itagira iherezo"" isaba uburyo butagira iherezo. Iki ni ikintu Uburusiya busa n’ubudafise. Igihuhusi c’ibisasu vya misire vyacucagiwe ku bisagara vya Ukrane ni ukwerekana inguvu zidasanzwe, ariko none Moscou yobibandanya mu gihe kingana iki? Remchukov ati: ""None woshobora kubandanya utera izi misire mu kiringo c’imisi, c’amayinga, c’amezi? Abahinga benshi bafise amakenga ko tutoba dufise misire zikwiye. ""Hanyuma kandi, turavye ku ruhande rwa gisirikare, nta n’umwe gushika ubu arerekana icoba ikimenyetso kirengeye vyose c’intsinzi [y’Uburusiya]? Ni ikihe kimenyetso c’intsinzi? Mu 1945 cabaye ibendera hejuru ya Berlin. None ubu icokwerekana intsinzi ni igiki? [Ibendera] hejuru ya Kyiv? Hejuru ya Kherson? Hejuru ya Kharkiv? Si nzi. Nta n’umwe abizi”. Nta n’uwuzi nimba na Vladimir Putin we nyene ubwiwe abizi. Mu kwa kabiri, intumbero ya Kremlin  yasa n’ugutsinda Ukraine vuba bwango, hanyuma uyu mubanyi w’Uburusiya agasubira mu muryango w’ibihugu bicuditse na Moscou ata ntambara ndende ihabaye. Aha yaharuye nabi. Uretse ko atiyumviriye ko igisirikare ca Ukrane n’abanyagihugu bayo bari biyemeje kurwanira igihugu cabo gushika ku ka nyuma, ntiyibaza ko igisirikare cayo cari gifise uburyo bwo guhangana n’Uburusiya. None ubu yoba yiyumvira iki? Ubwo ubu Vladimir Putin yoba  afise integuro yo gutsimbataza igenzura ry’ubutaka bwa Ukraine avuga ko aherutse kwihagira hanyuma agahagarika intambara? Canke ubwo yoba yariyemeje kubandanya asatira gushika Ukraine yose ayigarukanye mu ruhongore rw’ibihugu bigenzurwa na Kremlin? Mu ndwi iheze, Dmitry Medvedev  yahoze arongoye Uburusiya yanditse ati: ""Igihugu ca Ukraine, uravye ukungene cubatse  ubu...kizokwama ari intambamyi ikomeye ku Burusiya. Mbona ko intego y’ibikorwa vyacu vya kazoza yoba ugusenyura burundu ubutegetsi bwa poritike bwa Ukraine”. Mu gihe amajambo ya Medvedev ari yo yoba ari mu mutwe wa Putin, aha rero mwitege intambara ndende cane kandi izosesekamwo amaraso menshi. Ariko, vyanka bikunda, ivyo Putin akora hanze biriko bigira ingaruka mu gihugu.  Kuva mu myaka itari mike, Kremlin yarubatse ishusho ya Putin nka ""Mr Stability"" (ni ukuvuga “Umugabo-buragamo""), ihimiriza Abarusiya kwizera ko igihe cose azoba arongoye igihugu ko bazoba bari mu mutekano utagira agahonzi. Ubu biragoye kwumvisha abantu ko ari vyo. Remchukov ati: ""Amasezerano yari hagati ya Putin n’abanyagihugu yari ‘Ndagukingira’. ""Mu kiringo c’imyaka itari mike, icivugo nyamukuru cari ‘ukubona kure’. None ukwo kubona kure muri kino gihe ni ukuhe? Ico carataye igihe. Nta kintu na kimwe co kwizera muri kazoza. Uno musi abanyamakuru banje ntibazi nimba badashika muhira basanga urwandiko rubahamagarira kwinjira mu gisirikare”. Ingingo ya Vladimir Putin yo gutera Ukraine yatangaje benshi. Ariko Yavlinsky ntarimwo. Yavlinsky  ati: ""Nibaza ko [Putin] yamaze igihe yitegurira iyo nzira – umwaka ku mwaka yariko yubaka ivyo turimwo ubu”. ""Akarorero, gusambura ibinyamakuru vyingenga. Ivyo yabitanguye mu 2001. Gusambura igisata c’abikorera utwabo. Yabitanguye mu 2003. Hanyuma mu 2014 ivyabaye muri Crimea na Donbas. Umuntu atabibona ni uko yari impumyi. ""Ingorane z’Uburusiya ni intwaro yacu. Intwaro yashinzwe hano ikarema uyu muntu  [nka Putin]. Ikibazo c’uruhara rw’Uburengero mu gushinga iyi ntwaro ni ikibazo gikomeye cane. ""Ikibazo ni uko iyi ntwaro itaremye abantu. Hari abantu benshi cane b’intungane mu Burusiya. Ariko mu bantu nta gatima ko guharanira uburenganzira  kahari. Nico gituma Uburusiya bunanirwa kwihagararako”."	https://www.bbc.com/gahuza/articles/c3g7x0el901o
health	India: Amashusho asobanura ikibazo ca coronavirus	Kuva mu misi iheze, Ubuhindi buhanganye bikomeye n'iyongerekana ry'abandura Covid-19 ku rugero ruteye ubwoba, aho ibitaro bitandukanye vyo ku mugwa mukuru no mu bundi burere bw'igihugu cose bisubiza inyuma abarwayi kubera ubukene bw'impwemu ya oxygène n'ibitanda. Za rusehabaniha zifise oxygène zirakenye mu gihe biriko bigorana ubwayo  imiryango ingene ishikana abarwayi bayo ku bitaro n'aho hoboneka igitanda. Ibintu bimeze nabi cane ku mugwa mukuru Delhi, aho abantu babandanya bapfa kubera ukubura oxygène. Abandi basubizwa inyuma kubera ibitaro vyuzuye, mbere n'abaganga bakaba barengewe. Ibi biraboneka cane mu mashusho ava mu bibanza vyategekanirijwe iki gikorwa mu gihugu cose - aho imiryango ibabaye irindira amasaha n'amasaha kugira ngo ishobore kurangura uwu mugirwa wo gusezera ubwa nyuma ababo, mu bindi bisagara navyo ugasanga ibiziga bishirwa mu kibanza kimwe kugira bituririrwe hamwe kubera ibibanza vyabuze. Abanyamakuru mu bisagara bitandukanye barabeshuza ibitigiri bitangwa n'ubutegetsi, akenshi bakamara imisi itari mike ku bibanza vyo gutuririramwo ibiziga biharurira bonyene abapfuye. Ibiharuro bitangwa vyerekana ko abapfa mu bisagara bimwe bimwe basumba incuro cumi ibitangwa n'ubutegetsi. Aya mashusho yose yatangiwe uburenganzira.	https://www.bbc.com/gahuza/amakuru-56911848
health	"Coronavirus: Dr Tedros wa OMS ati: ""reka kugira Covid-19 ikibazo ca politike"""	"Umukuru w'umuryango ujejwe amagara y'abantu kw'isi OMS/WHO asaba ko abantu bagira ubumwe mu kurwanya ikiza ca coronavirus, ni mu gihe uwo muryango waneguwe n'umukuru wa Leta Zunze Ubumwe za Amerika, Donald Trump. Mw'ijambo yaraye ashikirije, umukuru wa OMS Tedros Ghebreyesus, yarashimagije igikorwa kiriko gikorwa n'uwo muryango, anasaba ko abantu boreka kugira covid-19 ikibazo ca politike. Bwana Trump avuga ko agiye kwihweza ingene yohagarika imfashanyo itangwa na Amerika muri uwo muryango. Trump yagiriza OMS ko ""yegamiye cane ku ruhande rw'u Bushinwa"". Dr. Tedros ariyamiriza ayo majambo, agashimangira ati ""Turi kumwe n'ibihugu vyose, kandi nta vangura rituranga"". Inyuma y'aho yifatiye mu gahanga OMS ku wakabiri, Bwana Trump yarasubiye aranegura kandi ejo ku wa gatatu uwo muryango mu kiganiro n'abanyamakuru, avuga ko uwo muryango ""utegerezwa kwerekana neza ibikorwa ushira imbere"". Avuga ko Amerika igiye gukora umwihwezo kugira ngo ifate ingingo nimba ishobora kubandanya itanga intererano yayo muri OMS. Ati: ""Babanje kuvuga ko ari ibinyoma. Tugiye guhagarika amahera dutanga muri OMS"". Eka n'umunyamabanga ajejwe imigenderanire w'ico gihugu Mike Pompeo na we ejo ku wa gatatu yabwiye abanyamakuru ko ubutegetsi bwariko ""bwihweza intererano yacu duha OMS"". Pompeo ati: ""Amashirahamwe ategereza gukora. Ategerezwa kwerekana ko ariko akora ivyo yiyemeje"". Coronavirus yatanguye kwibonekeza mu kwa 12 kw'umwaka uheze mu gihasagara ca Wuhan mu Bushinwa, ababa muri ico gisagara ubu basubiye kwemererwa gusohoka inyuma y'ivyumweru 11 bugaranywe. Umwe mu bahanuzi b'umukuru wa OMS yari yavuze ko kubona  barakoranye cane n'u Bushinwa ""vyabaye ngirakamaro cane"" mu gushobora gutahura ivy'iyo ndwara kuva icaduka. Ayo majambo anegura OMS yashikirijwe na Perezida Trump aje mu gihe ubutegetsi bwiwe bunegurwa cane ko bwavyifashemwo nabi mu guhangana n'ico kiza. Tedros ntafise ubwoba ko Amerika yohagarika intererano yayo Ejo ku wagatatu, Dr Tedros yavuze ati: ""Ndabasavye, mugire ubumwe mu gihugu cose, reka kugira Covid-19 ikibazo ca politike"". ""Ubwa kabiri, isi yose ifatane mu nda. Hanyuma n'ubutegetsi bwa Amerika n'u Bushinwa bube ubutegetsi bwizigiwe"". Yishura ku majambo yavuzwe na Trump, Dr. Tedros yateye akamo ati: ""Ibihugu bikomeye vyategerezwa gufata iya mbere, kandi ndabasavye mureke gukorera politike kuri Covid-19"". Amerika ni kimwe mu bihugu bitanga intererano nini muri uwo muryango, ibiharuro vya OMS bikerekana ko itanga ibice 15% vy'amahera yose akoreshwa. Dr. Tedros ejo ku wagatatu yavuze ko ata bwoba afise kuri ayo majambo yo guhagarika intererano, akavuga ko yizeye ko Amerika izobandanya iyitanga. Imbere y'aho, umunyamabanga w'ishirahamwe mpuzamakungu ONU, António Guterres, yari yashikirije ijambo ashigikira uwo muryango. Yavuze ko coronavirus ari ikiza ""kitari bwaboneke"", amenyesha ko ivyo kwihweza ingene isi yahanganye naco vyoba ivyo muri kazoza. Ati : ""Ubu ni umwanya wo kuja hamwe, aho isi yose itegerezwa gukorera hamwe, dufatane mu nda kugira ngo duhagarike uwu mugera n'inkurikizi zawo"". Abategetsi b'ibihugu vya Afrika nka Paul Kagame w'u Rwanda, Cyril Ramaphosa wa Afurika y'Epfo na Hage Geingob wa Namibia batangaje ko bashigikiye OMS mu rugamba irongoye rwo kurwanya Covid-19."	https://www.bbc.com/gahuza/amakuru-52226958
business	Burundi: OLUCOME iriyamiriza ingingo yo kwugara ibiryo vy'abavunjayi (bureau de change)	"Umukuru w'ishirahamwe ryishinze kurwanya igiturire n'isesagurwa ry'itunga ry'igihugu, OLUCOME, aranegura ingingo y'Ibanki Nkuru y'u Burundi yo kwugara amazu adandaza amafaranga  mvamakungu. Mw'itangazo yasohoye kuri uyu wa kabiri, Gabriel Rufyiri arongoye Olucome avuga ko iyo ngingo itazotorera umuti ikibazo c'ikena ry'amafaranga mvamakungu cibonekeza mu gihugu. Ku wa 07 z'uku kwa kabiri, Ibanki Nkuru y'Uburundi, BRB, yarafashe ingingo yo kwaka impusha amashirahamwe yose acuruza amafaranga mvamakungu mu Burundi. Iyagiriza ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyagize ingaruka mbi ku butunzi bw'igihugu, nk'uko BRB ibivuga. Mw'iryo tangazo, Bwana Rufyiri avuga ati: ""Iyo ata mafaranga y'agaciro ahari, ingingo nk'iyo siyo iza gukemura ikibazo kuko ibiciro vy'amafaranga y'agaciro bivana n'ingene aboneka kw'isoko ryayo"". Yibutsa ko iryo kena ry'amafaranga y'agaciro rituma ibidandazwa bimwe bimwe mu gihugu bikena kubera hakenerwa ayo mafaranga kugira ngo hagurwe ibikoresho nkenerwa mu guhingura ivyo bidandazwa. Atanga akarorero k'isima, amafanta, ibiyeri n'ibindi, avuga ko ""iyo bibonetse usanga bigurishwa ku biciro vy'umurengera"". Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyarahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena. Leta y'u Burundi yagiye ifata ingingo mu ntumbero yo kugenzura ko urudandazwa rw'amafaranga mvamakungu, ariko cagumye ari ikibazo ngorabahizi, arico catumyeIbanki Nkuru y'igihugu yugara amashirahamwe yose adandaza ayo mafaranga. Olucome isaba leta kuvyura imigenderanire n'ibihugu bitanga imfashanyo, kwongereza ibidandazwa bishorwa hanze, guhimiriza abarwizatunga b'banyamahanga kuzana imitahe yabo mu gihugu, kunagura igisata c'ingenzi, ivyo vyose kugira ngo amafaranga mvamakungu yinjire mu Burundi."	https://www.bbc.com/gahuza/51460922
politics	Abashingamateka ba Bulaya basaba irekurwa ry'abamenyeshamakuru b'ikinyamakuru Iwacu	"Hari abashingamateka ba Bulaya bandikiye umushikiranganji w'ubutungane w'u Burundi bamusaba kurekura abamenyeshamakuru b'ikinyamakuru Iwacu bapfunzwe. Térence Mpozenzi, Agnès Ndirubusa, Egide Harerimana, Christine Kamikazi barapfunzwe kuva ku wa 26 z'ukwezi kw'icumi bagirizwa ""kugira uruhara mw'ihungabanywa ry'umutekano w'igihugu"". Bafashwe mu gihe bariko bakurikirana igitero c'abitwaje ibirwanisho mu ntara ya Bubanza cabaye ku wa 22 z'ukwezi kw'icumi. Ku wa 20/11 Sentare isubiramwo imanza ya Ntahangwa mu gisagara ca Bujumbura yafashe ingingo yo kubandanya ipfunze abo bamenyeshamakuru. Mu kwezi guheze, Umushikirizamanza mukuru wa Repubulika y'u Burundi yatangaje ko abo bamenyeshamakuru badapfunzwe kubera umwuga wabo ahubwo kubera ivyaha bagirizwa. Abo bashingamateka ba Bulaya bamenyesha ko abamenyeshamakuru badategerezwa gufatwa nk'inkozi z'ikibi kubera bashitse ahariko habera imidugararo mu ntumbero y'ukumenya ukuri. Muri iryo kete ryanditswe n'abashingamateka 38 bari mu nama nshingamateka ya Bulaya, bamenyesha umushikiranganji Aimée Laurentine Kanyana ko batewe impungenge n'uko abo bamenyeshamakuru babandanya bapfunzwe, bahorwa igikorwa cabo co kurondera amakuru. Ibiro vy'umwe mu bariteyeko igikumu vyemereye BBC ko iryo kete ari iry'aba bashingamateka. BBC ntirashobora kuvugana n'ubushikiranganji bw'ubutungane w'u Burundi kuri iri kete. Aba bashingamateka bibutsa ko ari uburenganzira bw'abamenyeshamakuru kurondera n'ukumenyesha abanyagihugu ibijanye n'ubuzima bw'igihugu. Bavuga ko ipfungwa ryabo rishobora gutuma abamenyeshamakuru badashobora gushikiriza amakuru ajanye n'ibibazo nkoramutima. Muri ivyo bavuga ivyerekeye imirwi yitwaje ibirwanisho, ihonyangwa ry'agateka ka zina muntu canke ihotorerwa rishingiye ku vyiyumviro vya politike. Bibutsa ko ibwirizwashingiro ry'u Burundi riha Abarundi uburenganzira bw'ugushikiriza ivyiyumviro vyabo, harimwo n'uburenganzira bw'ukumenyesha amakuru. ""Kuri ivyo, ipfungwa ryabo rirateye amakenga kandi riteye kubiri n'ivyo u Burundi bwiyemeje mw'ibwirizwashingiro n'amasezerano mpuzamakungu"". Basaba ko ikibazo cabo cosubirwamwo, bakarekurwa ata kirinze gusabwa, kandi bakareka abamenyeshamakuru bagakora umwuga wabo badatinya gufatwa canke gukubagurwa."	https://www.bbc.com/gahuza/amakuru-50742775
politics	Ethiopia: Gukoresha gusambanya ku nguvu nk'ikigwanisho mu ntambara ya Tigray - Amnesty	"Igisirikare ca  Ethiopia n'izindi ngabo zigishigikiye zirakorera abagore  amabi ashingiye ku gitsina harimwo kubasambanya ku nguvu nk'umukenyuro w'intambara, nk'uko bivugwa na Amnesty International. Intera y'amabi mu kiringo c'amezi icenda intambara imaze mu buraruko bw'igihugu iri ku rugero rw'ivyaha vyo mu ntambara, nk'uko iryo shirahamwe mpuzamakungu ribivuga. Umugore umwe yavuze ingene yasambanijwe n'umugwi w'abantu benshi imbere y'abana biwe. Abategetsi ba Ethiopia ntaco baravuga kuri ivyo birego. Amnesty ivuga ko ""ivyemezo bikomeye"" vyerekana ko ubukozi bw'ikibi bufatiye ku gitsina bwakozwe kuva mu minsi ya mbere y'intambara. Yatanguye mu kwezi kwa 11 igihe umugambwe Tigray People's Liberation Front  watera ikambi ya gisirikare ubwo wari umaze kutumvikana n'umushikiranganji wa mbere ku vyerekeye impinduka za poritike. Muragaba: abantu bamwe bashobora gusanga ibiri muri iyi nkuru bibabaza cane Iryo shirahamwe ryavuganye n'abagore n'abana 63  bo muri Tigray bavuga ko basambanijwe ku nguvu n'ingabo za Ethiopia canke iza Eritrea canke abagwanyi bo ku ruhande rwa reta bo mu migwi n'ingabo zo  mu ntara bihana urubibe ya Amhara. Uwanditse icegeranyo yabwiye BBC ko  ivyo yabwiwe n'abo bavuganye biri mu vya mbere bibi cane yumvise mu kazi kiwe. Madame Donatella Rovera yagize ati: ""Urugero rw'ukuryoherwa no gukora ikibi no guhutaza abantu ataco bahorwa hongeyeko gusambanya ku nguvu vyavuna umutima."" Umugore w'imyaka 39 yavuze ingene yafashwe n'abasirikare b'abanya Eritrea ari mu rugendo ari kumwe n'abana biwe babiri. Yabwiye Amnesty ati: ""Batanu muri bo baciye bansambanya ku nguvu imbere y'abana banje"". ""Bakoresheje ikigegene c'icuma, basanzwe bakoresha mu kwoza inkoho, mu kunturira. Barungika ibigegene vy'ivyuma mu gitereko canje; ivyo nivyo vyambaje cane. Hanyuma baca banta ngaho kw'i barabara."" Bamwe mu bagore Amnesty yabajije bavuze ko babagumije ikiringo c'indwi nyinshi basambanywa mu buryo bwisubiriza, rimwe na rimwe n'abagabo benshi. Abarenga 50 kw'ijana muri abo bagore bagirije ingabo za Eritrea gukora ayo mahano, babamenyera ku buryo bavuga ururimi rw'igi-Tigrinya hamwe n'imyambaro yabo ya gisirikare. Amnesty isaba ONU kurungika vyihuta umugwi w'abahinga muri Tigray gukora amatohoza asumba ngaho ku bishobora kuba ivyaha bikorewe zina muntu. Abategetsi ba Ethiopia BBC yarondeye ntibishuye kugira  hagire ico bavuze. N'akamo ka Amnesty  ku bategetsi ba Ethiopia na Eritrea nako karirengagijwe. Uburyo ubwo bubisha bwakozwe henshi bisigura ko abategetsi ba gisirikare bashobotra kuba bari bazi ibiriko biraba kandi ko abategetsi bo hejuru muri Ethiopia na Eritrea birabira hirya. Icegerenyo kivuga kiti: ""Uburyo amabi yakorwa ufatiye ku bishikirizwa n'abayakorewe bwerekana ko ayo mabi yabaye kimwe mu mikenyuro yo gutera ubwoba, gutesha agaciro no kumaramaza baba abayakorerwa waba n'umugwi w'ubwoko bwabo."" Madame Robera avuga ko abakorewe ayo mabi bataronse ingene bashikira ububasha bakeneye kugira bakire kandi benshi ubu babaye mu bukene mu makambi y'impunzi muri Sudan canke muri Tigray. Ku wa kabiri, igihe umushikiranganji wa mbere wa Ethiopia yahamagarira abanyagihugu basanzwe (aba Civil)  kuja mu ngabo kugwana muri Tigray, yagirije ingabo za Tigray, zigizwe n'iza TPLF n'abafatanya nazo, kwinjiza abana mu ngabo, gusambanya abagore ku nguvu no kuzibira imfashanyo. Amnesty ivuga ko ata mugore n'umwe baravugana yagiriza ingabo za Tigray gusambanya ku nguvu, ariko ivuga ko igiye kubikurikiranira hafi mu gihe ubu intambara yarenze imbimbibe z'iyo ntara. Uwo mugambwe, ubu wiswe umugwi w'iterabwoba na reta, ariko wo ukabandanya uvuga ko ariwo reta yemewe ya Tigray, wagiriza reta gukoresha ""amajambo y'uburozi"" ku banya-Tigray hamwe no kuzibira imfashanyo."	https://www.bbc.com/gahuza/amakuru-58173953
entertainment	Amafoto meza ya Afrika muri iyi ndwi:12-18 Munyonyo 2021	Amafoto meza yatoranijwe ku mugabane wa Afrika no mu yindi mihingo. Amafoto yose afise uburenganzira bwo gukoreshwa.	https://www.bbc.com/gahuza/amakuru-59348281
health	Amakenga ajanye n'ubuhinga bwo kwigiza inyuma guca imvyaro (menopause)	Abahinga bakomeje kwerekana amakenga, ajanye n'ubuhinga bushasha  bwo kuvura, bwemeza ko bishoboka kwigiza inyuma guca imvyaro ku bakenyezi canke menopause, gushika ku myaka irenga 10. Abakenyezi bamwe baramaze kuriha amafranga angana hafi ibihumbi 6 vy'amapoundi yo kwivuza muri ubwo buryo. Umwigisha wo muri Kaminuza Simon Fishel, arongoye umugwi w'abaganga ujejwe ubuhinga bwo guhuza intanga y'umugabo n'igi ry'umugore bibereye hanze y'igitereko bita IVF, avuga ko uyo mugambi utuma amahirwe yo kuronka ikibondo mu buzima bw'abakenyezi, yiyongera. Utuma kandi ibibazo bishikira amagara bivuye ku guca imvyaro - nk'indwara ziva ku mero y'umutima n'amagufa adakomeye - zigwanywa. Ubuhinga Ubwo buhinga burimwo kubaga agace gatoyi k'akagi kamwe kari mu gitereko - kagizwe n'agace gatoyi cane, kandi gakanyishwa ahakanye cane. Dushobora gukanyishwa cane,  mu nyuma tugaterwa mu mubiri. Inkuru zitangwa n'abaganga bigenga bakora ubwo buvuzi  zivuga ko iyo umukenyezi akeneye ko bamubaga kugira ako kagi gasubire mu mubiri, ashobore kuronka ikibondo, gashobora gusubizwa mu karingoti kajamwo igi mu gitereko, igihe kigeze. Iyo intumbero yiwe ari  ukwigiza inyuma guca imvyaro, kugira bishoboke ngo gashobora gushirwa mu kibanza kirimwo amaraso akwiye gashobora gukenera - akenshi  ni mu kwaha. Uko ukurayo ako kagi hakiri kare, biciye ku bikorwa vyo kwa muganga,  nk'uko Fishel abivuga, niko gashobora kugira akamaro cane - kandi niko haba n'imisemburo myinshi. Ariko gushika ubu abakenyezi 11 gusa nibo bamaze kuvugwa biciye muri ubu buryo. Muganga Fishel aremera ko ubu buhinga bukiriko burageragezwa uko buri bwose, ariko  ko  ibice bimwe bimwe vyabwo bitariko birigwa. Ubundi buhinga bwo kuvura bwashoboye gukoreshwa n'abaganga mu gufasha abakanyezi ngo amagi yo mu gitereko yabo ntareke gukora kubera kuvurwa ingwara ya kanseri. Ubu rero hariho amakuru akwiye yerekana ko  uburyo bwo kuvura nk'ubu budafise ingaruka mbi. Ariko Muganga Melanie Davies ajejwe kubungabunga  umugambi wo kurondoka mu Bwongereza,  aragabisha abakenyezi bafise amagara meza, ko kugenda kwibagisha mugihe bidakenewe,  mu ntumbero yo kwizera kugumana ubushobozi bwo kurondoka muri kazoza,  no gusubiriza imisemburo. Avuga ati: ''Turazi ko gusubizaho ubushobozi bwo kurondoka bishoboka, mu rugero rw'abakenyezi bagwaye indwara ya kanseri''. ''Ariko, nta mukenyezi n'umwe arahura n'iki kibazo gushika ubu, kandi nta vyemezo ko aho hantu babaze hazoguma hameze neza gushika ku myaka irenga 10. Rero bizofasha gakeyi cane  gusubiriza imisemburo. ''Ugusubiriza imisemburo bisanzwe biriho kwa muganga,  birakorerwa ubushakashatsi cane,  kandi biri henshi kugira abakenyezi bemere gutora gufata iyo misemburo''. Muganga Davies, umukuru w'umugwi w'ubuhanuzi  bujejwe imiti ijanye no guca imvyaro mu Bwongereza, avuga ko ingaruka zijanye no gushobora gukura akagi, n'ivyo kabitswemwo mu kibanza cako, mu ntumbero yo kudukoresha haheze igihe kinini, harimwo ukurondoka, bisaba ukundi gusuzumwa Si abakenyezi bose bakeneye imiti igabanya ibimenyetso vyo guca imvyaro, ariko hari inzira zitandukanye zishoboka. Ukuvyivuza neza ni ugusubiriza imisemburo, bigabanya ibimenyetso vyinshi bifitaniye isano, na cane cane ubushuhe mw'ijoro, n'ukugira utuvyimbe mu maso - naho bitohanurwa kuri bamwe. Izindi ntambwe zishobora gukoreshwa ni izi:	https://www.bbc.com/gahuza/amakuru-51288447
sports	Ayavugwa mu mupira w'amaguru: Ramos, Bale, Camavinga, Patricio, Belotti, Gilmour, Greenwood	Umukinyi w'inyuma wa Espagne Sergio Ramos w'imyaka 35 ariko arihweza ivyo yemerewe na Manchester City, Paris St-Germain na Bayern Munich imbere y'uko afata ingingo kuri kazoza kiwe. (ESPN) Tottenham Hotspur nta buryo ifise yo kwongereza amasezerano y'intizo ifise ku mukinyi Gareth Bale wo muri Pays de Galles/Wales kugira ngo irabe ko yokwongera ikamugumana mu kindi kiringo c'umwaka ugira kabiri mu gihe uyu mukinyi w'imyaka 31 yiteze gusubira mu murwi wiwe wa  Real Madrid, aho asanzwe afise amasezerano asigaje amezi 12. (Evening Standard) Rennes ivuga ko itarigera ibona umurwi urondera umukinyi wo hagati, umufaransa Eduardo Camavinga w'imyaka 18, n'aho hari amakuru avuga ko arongerwa na Manchester United hamwe na Paris St-Germain. (Metro) Roma iri hafi yo gushika ku masezerano n'umunyegori w'umunya Portugal Rui Patricio w'imyaka 33 asanzwe akina muri Wolves. (Sky Sports) Chelsea iriko irihweza ko yogura umukinyi wo hagati wa Barcelona Miralem Pjanic w'imyaka 31 akomoka muri osnia and Herzegovina, ariko ishobora kumurwanira na Juventus hamwe na Paris Saint-Germain. (Sun) Arsenal iripfuza umukinyi w'inyuma ku ruhande rw'ibubamfu, umunya  Portugal Nuno Tavares w'imyaka 21 asanzwe akina muri Benfica. (Sky Sports) AC Milan yahawe amahirwe yo kugura umusatirizi  w'umunya Colombia James Rodriguez w'imyaka 29 akina muri Everton, hamwe n'umukinyi wo hagati wa Barcelona, umunya Brésil Philippe Coutinho w'imyaka 29. (Tuttosport - in Italian) Newcastle igiye guhiganwa n'umurwi uherutse gutahukana ihiganwa ry'Ubufaransa Lille mu rugamba rwo kurondera umukinyi w'inyuma w'umufaransa William Saliba w'imyaka 20 asanzwe yaratijijwe na Arsenal. (Mail) Chelsea ntirota irekura umunya Espagne akina inyuma Marcos Alonso w'imyaka 30 muri rino ci n'aho Barcelona na Inter Milan yompi imwipfuza. (Mundo Deportivo - in Spanish) Arsenal irarondera cane umusatirizi wa  Torino umutariyano Andrea Belotti w'imyaka 27, ariko AC Milan, Fiorentina, Napoli na Roma nayo nyene iriko iramukurikirana.  (Tuttosport, via 90Min) Umusatirizi wa Inter Milan umunya Uruguay Martin Satriano w'imyaka  20 aripfuzwa n'imirwi ya Arsenal, Everton, Tottenham. (Mail) Leicester City ni umwe mu mirwi irondera muri rino ci umusatirizi w'umutariyano Domenico Berardi w'imyaka 26 asanzwe akina muri Sassuolo. (Gazzetta Dello Sport, via Leicester Mercury) Norwich City iri hafi yo gushika ku masezerano y'intizo ku mukinyi wo hagati w'umunya Ecosse Billy Gilmour w'imyaka 20 asanzwe akina muri Chelsea. (Sky Sports) Liverpool ishobora kugura umukinyi wo hagati wa Porto umunya Brésil Otavio w'imyaka 26 imbere y'uko ingingo yemeza ko uwumukeneye ategerezwa gutanga imiriyoni 47 arangira ku wa gatatu.  (Star) Aston Villa na Norwich yompi iriko iragerageza kugura umunyegori w'umwongereza Matthew Cox  w'imyaka 18 asanzwe asamira AFC Wimbledon yo mw'ihiganwa  League One. (Football Insider) Barcelona iriko irihweza ingene yogiriranira amasezerano mashasha y'imyaka ibiri n'umukinyi w'umunya Espagne Sergi Roberto w'imyaka 29, ni mu gihe amasezerano afitaniye n'uyu murwi azorangira mu 2022. (Marca) West Ham United ishobora kugena Alan Irvine yahora aci icegera c'umumenyereza wayo David Moyes kugira abe umukuru w'igisata kijejwe umupira w'amaguru muri uyo murwi.  (Football Insider)	https://www.bbc.com/gahuza/imikino-57648530
health	Austria: Umuganga yaciwe ihadabu kubera ukwihenda agaca umurwayi ukuguru kutariko	"Umuganga abaga muri Autriche (Austria) yaciwe ihadabu kubera yaciye ukuguru kutariko umurwayi mu munsi iheze. Ukuguru kw'i buryo k'uwo murwayi ageze mu za bukuru kwaraciwe kandi yagomba gucibwa ukw'i bubamfu, ikosa rija kubonwa haheze iminsi vyabaye. Ku wa gatatu, sentare yo muri Linz yasanze uwo muganga w'imyaka 43 yagize ikosa ryo gufata ibintu minenerwe cane aca acibwa ihadabu ry'ama dorari hafi 3000 (hafi miriyoni 6 z'amafaranga y'Uburundi). Umupfakazi w'uwo murwayi, yapfuye imbere y'uko urubanza rushika muri sentare, yanahawe amadorari ashika hafi 6.000 y'indishi. Uwo murwayi yagiye muri ivyo bitaro vyo muri  Freistadt mu kwezi kwa Rusama (ukwezi kwa gatanu) kugira acibwe ukuguru ariko umuganga yashize ikimenyetso ku kuguru kwo gucibwa kutariko, nk'uko bivugwa n'itororokanirizo ry'amakuru AfFP. Iryo kosa ryagiye kugaragara mu gikorwa ca minsi yose co guhindura pansuma hanyuma umurwayi aca abwirwa ko n'ukundi kuguru gutegerezwa gucibwa. Ico gihe, ibitaro vyari vyavuze ko iryo kosa ryari ryabaye  ""biturutse ku rukurikirane rw'ivyashitse bibabaje"". Umuyobozi wavyo yarasavye imbabazi  icese mu kiganiro n'abamenyeshamakuru. Muri sentare, uwo muganga abaga yavuze ko  habaye ikosa  ku murongo w'ingene hahererekanywa ivyo gukora mu cumba co kubaga. Abajijwe igituma yashize ikimenyetso ku kuguru kw'i buryo aho kugishira ku kuguru kw'i bubamfu, uwo muganga w'umugore yavuze yavuze ati ""Ntavyo nzi"". Kuva ivyo bibaye, uwo muganga yimukiye mu bindi bitaro. Iigice c'amafaranga y'ihadabu yaciwe yarahagaritswe. Amakosa nkayo  ntakunze gushika ariko vyari bimaze kuba muri kahise. Mu 1995, umuganga wo muri Reta Zunze Ubumwe za Amerika yamenye agejeje hagati kubaga ko yariko araca ukuguru kutariko umuntu yari arwaye diabete. Vyabaye  ngombwa ko abandanya kuko yari amaze guhimbura ibitari bike."	https://www.bbc.com/gahuza/amakuru-59505985
religion	Filime ivuga ku mukobwa w'umuhanuzi Muhammad yahagaritswe mu Bwongereza	"Ikigo cerekana za filime co mu Bwongereza, Cineworld, cahagaritse kwerekana mu mazu ya filime (cinema) yaco yose muri ico gihugu filime ivuga ku mukobwa w'umuhanuzi w'idini rya Islamu, Muhammad, nyuma y'imyiyerekano yadutse hanze y'ama-cinema amwe amwe. Ico kigo ca cinema cavuze yuko cafashe iyo ngingo ""ku bw'umutekano w'abakozi n'abakiriya bacu"". Abantu barenga 120.000 bashize umukono ku nyandiko isaba ko filime yitwa The Lady of Heaven (Umudamu w'Ijuru) itokwerekanwa muri za cinema zo mu Bwongereza. Ihuriro ry'imisigiti, The Bolton Council of Mosques, ryavuze ko iyo filime ari sakirirego kandi irimwo amacakubiri afatiye kw'idini. Ariko umukenguzamateka Baroness Claire Fox yavuze ko iyo ngingo ""ari icago ku bugenegene kandi ikaba ari mbi cane ku bwigenge bwo gushikiriza iciyumviro"". Nayo umushikiranganji w'Ubwongereza ajejwe amagara y'abantu, Sajid Javid, yavuze yuko ""atewe umwitwarariko cane n'umuco wo kwiyamiriza uriko uragwirirana"" mu Bwongereza. Iyo filime yakuwe mu bigo vya cinema vy'ikigo Cineworld nyuma y'amakuru y'imyiyerekano mu miji wa Bolton, Birmingham na Sheffield. I Bolton, abantu barenga ijana bagize imyiyerekano hanze ya cinema, nk'uko vyatangajwe n'ikinyamakuru caho, Bolton News. Mu butumwa bwa email bugenewe Cineworld bwashizwe ahabona na Bolton News, umukuru w'urwego Bolton Council of Mosques, Asif Patel, yavuze ko iyo filime ""irimwo ingengabitekerezo y'amacakubiri afatiye ku dini"" kandi yuko ""ivuga ukutari ko kahise k'idini ikanasuzuguza icubahiro Islamu ihabwa n'amateka yayo"". Igitangazamakuru cegamiye idini rya Islamu co kuri internet, 5Pillars, catangaje kuri Twitter amafoto y'abo cavuze ko ari aba-Islamu 200, bari mu myiyerekano yo kwiyamiriza iyo filime imbere y'inyubakwa ya Cineworld i Birmingham ku munsi wa Mungu. Video yahanahanywe kuri internet isa n'iyerekana umuyobozi w'inyubakwa ya Cineworld i Sheffield ariko arabwira abari mu myiyerekano ko iyo filime yahagaritswe kwerekanwa, nk'uko bitangazwa n'ikinyamakuru Guardian. BBC ntibazwa ibivuye ku zindi mbuga Umuhinguzi mukuru (executive producer) ari mu bateguye iyi filime, Malik Shlibak, yabariye BBC ko abari mu myiyerekano bigenza ""nk'amabandi arenganya abandi, bakisuka muri za cinema banatera ubwoba abahakora"". ""Ibi ni ibintu bitari bikwiye kwihanganirwa mu Bwongereza"", nk'uko yabandanije avuga, aca agabisha yuko guhagarika kwerekana iyi filime bizoha ingoga abakoresha ukwiyamiriza nk'uko muri kazoza. Yabandanije agira ati ""ibi birarengeye filime. Uno munsi hifatiwe mu gahanga filime Lady of Heaven, ejo harashobora kwiyamirizwa ikindi kigushika ku mutima kurusha"". Yavuze kandi yuko abakora imyiyerekano batazoshobora kubuza kubaho kw'iyi filime."	https://www.bbc.com/gahuza/articles/c513y0j1gqlo
health	Covid-19: Tanzania ivuga ko idakeneye incanco za corona ubu, ihimiriza imiti kama	"Umushikiranganji w'amagara y'abantu wa Tanzania Muganga Dorothy Gwajima, avuga ko iki gihugu ata mugambi gifise wo gutumako incanco za coronavirus. Mu kiganiro n'abanyamakuru ku mugoroba wo ku wa mbere ku mugwa mukuru Dodoma, umushikiranganji Gwajima yavuze ko muri Tanzania ata Covid-19 iriyo, akaba yasavye abanyagihugu gufata ingingo zo kwikingira harimwo no gukoresha imiti kama. Ati: ''Muri uno mwanya ubushikiranganji bw'amagara y'abantu nta mugambi wo kwakira urucanco rwa corona canke Covid-19, ruvugwa ko rumaze kuboneka rukaba ruriko rurakoreshwa mu bindi bihugu"". Aya majambo ayashikirije mu gihe icegera ca mbere c'umukuru wa Zanzibar, Maalim Seif Hamad Sharif, umugore wiwe hamwe na bamwe mu bafasha biwe banduye coronavirus. Avuga ko reta iciye mu bushikiranganji bw'amagara y'abantu ifise inzira yayo ikurikiza iyo ishaka kwakira ibidandazwa ivyo ari vyo vyose mu gisata c'ubuvuzi. Ari kumwe n'icegera ciwe hamwe n'umuhinga mu bijanye n'imiti kama wo mw'ishirahamwe rikora ubushakashatsi ku miti muri Tanzania, National Institute for Medical Research (NIMR), umupfasoni  Gwajima yerekanye ingene uwu muti kama utegurwa hakoreshejwe tangawizi, ibitunguru, indimu hamwe n'ipiripiri. Umushikiranganji Gwajima avuga ko igihugu gitekanye ariko agatera akamo abanyagihugu gufata ingingo zo kwikingira bivanye n'uko iki kiza kibandanya gikwirakwira mu bihugu bibanyi. Ati: "" Rero ico ngomba kuvuga,igihugu cacu kiratekanye; turumva ko mu bihugu bibanyi hari ingorane, nturindire ngo iyi ndwara ive ku mubanyi yinjire iwawe kuko dusanzwe tugenderanira, rero twebwe turiteguye"". Yongerako ati: ""Iki nico kirwanisho utegerezwa gukora hanyuma ukanywa, ukinonora imitsi, ukanywa amazi menshi, ukaruhuka, ubuvuzi kama"". Mu misi iheze, umushikiranganji w'ubutegetsi bw'igihugu, Selemani Jafo, yavuze ko iki gihugu cari cimirije gutanguza isekeza ryo kurwanya ikwirakwira ry'umugera wa coronavirus guhera  ku wa mbere igenekerezo rya 01/02/2021. Ahawe ijambo mu rugendo yarimwo ari kumwe n'umukuru w'ico gihugu John Pombe Magufuli mu ntara ya Tabora, yavuze ko iki kiza ata kibanza gifise mu gihugu kandi ko abanyagihugu bazobandanya batakambira Imana. Aya majambo ashikirijwe mu gihe havugwa ubundi bwoko bushasha bw'umugera wa coronavirus muri Afrika y'Epfo no mu Bwongereza, uriko urakwirakwira mu bihugu vya Afrika. Ku wa gatanu w'indwi iheze, umuvugizi wa reta ya Tanzania, Hassan Abbas, yavuze ko igihugu kibandanya gikurikiza ingingo zose zo kwikingira iki kiza, cane cane muri kino gihe isi ihanganye n'umurindi wa kabiri w'iki kiza. Avugana n'iradiyo EFM iri mu gisagara ca Dar es salam, Abbas yavuze ati: ""Twebwe muri Tanzania duhagaze ha handi nyene, turazi ko hari ikibazo kw'isi, kandi isi iri mu rugamba rutoroshe, ariko ica mbere Abatanzania batsinde ubwoba, ubushikiranganji bw'amagara y'abantu bwaratanze amabwirizwa ngenderwako"". Umusi umwe inyuma y'aho Perezida Magufuli asabiye ubushikiranganji bw'amagara y'abantu kwihoza izi ncanco za corona, ishami rya ONU rijejwe amagara y'abantu kw'isi ryahamagariye iki gihugu kwitegurira urucanco rwa corona nk'ibindi bihugu vyo kw'isi. Mu kiganiro n'abanyamakuru hifashishijwe ubuhinga ngurukanabumenyi, umukuru wa OMS mu karere ka Afrika, Muganga Matshdiso Moeti , avuga ko ari ngombwa ko Tanzania ifata aka kanya habonetse urucanco ku nyungu z'abanyagihugu n'akarere kose ka Afrika y'Ubuseruko. Ati: ""Twatanguye kuvugana n'abategetsi bo hejuru, kandi tubandanya dutanga intererano yacu nk'uko vyari bimeze kuva kera, kandi dushaka gukorana na Tanzania kw'izina ry'abanyagihugu ba Tanzania, ibihugu bibanyi n'isi yose muri rusangi"". ""Kimwe mu vyo tubwira Tanzania ni ukwibutsa reta ko ibi ari ibiri mu masezerano mpuzamakungu ajanye n'amagara y'abantu, aho ibihugu biri muri iri shirahamwe vyiyemeje vyose hamwe kurwanya ikwirakwira ry'indwara"". Muganga Moeti avuga ko OMS yamye itanga intererano yayo ikanavugana na reta ya Tanzania kuva iki kiza karanda ca corona kigitangura. Iri shirahamwe kandi rirashimangira ko ari ngombwa ko Tanzania yama itanga ibiharuro vy'ingene corona yifashe mu gihugu kugira ngo vyorohe guhangana nayo no kuzibira kugira ngo ntihagire abandi bantu bandura. Muganga Moeti ati: ""Kimwe mu vyo ibihugu bihurikiye muri iri shirahamwe vyumvikanyeko ni ugutanga ibiharuro vy'ingene iyi ndwara yifashe, iki nacibukije reta ya Tanzania kandi ndafise urwandiko rwerekana neza ko bategerezwa gukurikiza aya masezerano. Turizeye ko ivyo twumvikanye ku bijanye n'incanco bizokurikizwa kugira ngo turwanye uwu mugera""."	https://www.bbc.com/gahuza/amakuru-55898798
politics	Burundi: CVR yatahuye ibinogo rusangi birenga 4000 vyahambwemwo abantu	"Umurwi wo kumenya ukuri n'ukunywanisha Abarundi, CVR, umenyesha ko umaze guharura ibinogo rusangi 4,163 vyahamwembwo abantu bishwe mu magume u Burundi bwagiye bucamwo kuva bwikukira. Ivyo biri mu cegeranyo ca mbere c'umwaka uwo murwi washikirije inama nshingamatekan na nkenguzamateka kuri uyu wa kabiri. Kubwo umurwi CVR, ico gitigiri gishobora no kuzokwiyongera kubera gushika ubu hari ""Abarundi benshi bataravuga ibinogo boba bazi n'aho biherereye"". Ejo ku wa mbere, uyo murwi washize ahabona  amagufa y'abantu bari hagati ya 250 na 270 yabonywe muri karitiye Kamenge iri mu gisagara ca Bujumbura, bagandaguwe mu 1993. Muri ico cegeranyo, Pierre-Claver Ndayicariye arongoye uwo murwi yabwiye abashingamateka n'abakenguzamateka ko hari ibitaravugwa. Ati: ""Ibinogo vyatawemwo abishwe mu gihugu ni vyinshi, hari ivyo Abarundi bataratumenyesha kubera ubwoba canke agahinda bibibutsa. Abarundi benshi bazi vyinshi ntibaravuga ivyo babonye canke bazi"". Avuga ko hafi ivyo binogo vyose vyagiye kumenyekana ari uko aho biri ""hariko harakorerwa ibikorwa vy'iterambere vy'igihugu, nko kubaka amabarabara, imiserege canke amashure. Icegeranyo cabo cerekana ko mu ntara zose uko ari 18 zirangwamwo ibinogo nk'ivyo, aho intara ya Gitega, ubu ariwo mugwa mukuru mushasha w'u Burundi, yabonywemo ibinogo bishika 640. Intara ya Cankuzo mu buseruko bw'igihugu niyo maze gutorwamwo bike, aho CVR imaze kuronka ibishika 41. Mu gihe ibitigiri vy'abahitanywe n'ayo magume yagiye asinzikaza u Burundi bitazwi neza, Bwana Ndayicariye avuga ko umugwi arongoye  ""umaze gutohoza no kumenya ku buryo mfatakibanza igitigiri c'abantu bashika 142,505 bishwe canke bagiye mazi mayongo"". Avuga ko ico gitigiri ari ico abantu bafitiye amazina kandi berekana iyo baturuka uhereye ku ntara, ikomine, umutumba canke ikaritiye. Asaba Abarundi bose ko botinyuka bakamenyesha abagize uyo murwi aho bazi hose hari ibinogo vyatawemwo Abarundi n'abanyamahanga muri ayo makuba. Kuva u Burundi bwikukira mu 1962, bwamye burangwamwo ubwicanyi bwa politike bushingiye ku moko, cane cane hagati y'abahutu n'Abatutsi. Ubuzwi cane bukaba ari ubwabaye mu myaka ya 1965, 1969, 1972, 1988, na 1993. Bwana Ndayicariye avuga ko ayo makuba yahitanye abantu benshi n'ibintu vyinshi, asiga mu miryango amaganya, intuntu n'akabonge. Avuga ko kurondera ukuri kuri ayo makuba yose vyofasha Abarundi gushinga inkingi z'ukunywanisha Abarundi ku buryo burama. Avuga ko ibi bizofasha abasaba ikigongwe kwiha  umwanya wo kugisaba, abatanga ikigongwe nabo bakiha umwanya wo kugitanga. Ati: ""Ni yo nzira ibereye yo gutegura kazoza keza k'abariho uno musi n'abazovuka. Ivyo tubikora munzira yo kunywanisha atari munzira yo guca imanaza kuko umugwi CVR atari Sentare""."	https://www.bbc.com/gahuza/amakuru-51103092
sports	Burundi: Uko Gynette Kamwemwe abasha gukina imikino itatu mu mirwi yo mu gice ca mbere	"Inkuru ya Marc NIYONKURU Gynette Kamwemwe batazira Ngorore akina mu mirwi yo mu gice ca mbere mu mikino ya Football, Volleyball na Basketball, eka akanaba mu mirwi nserukiragihugu. Bakeya cane nibo bashobora ivyo nk'uko umumenyereza abivuga. Gynette w'imyaka 20 gusa, ni kizigenza w'umurwi w'umupira w'amaguru Faufila-PF, ni umusatirizi mu muri Aigre noir ya Volleyball, akaba n'icegera ca kizigenza mu murwi wa Basketaball wa Muzinga. Avuga ko akiri muto yatanguye gukina umupira abonye wose. Umumenyereza amuzi avuga ko bidasanzwe kubona abakinyi nk'uyu, bashobora no kubifatikanya n'amashure. 'Ngorore' ukunda cane umupira w'amaguru, yishimira cane ko yamaze kuduza ibendera ry'u Burundi mu makungu, kandi ngw'arakeneye gushika kure kuruta. Mu 2013, mu ihiganwa mpuzamakungu rya Volley beach, umurwi nserukiragihugu w'u Burundi yarimwo wararonse ikibanza ca kabiri. Gynette ariko ubu yabaye ahagaritse amahiganwa muri Basketaball kubera ""utubazo duto duto turi mu gisata kijejwe amahiganwa ku rwego rw'igihgu"" twatumye amahiganwa adindira umwaka wose. Yakuriye mu Ngagara mu mujyi wa Bujumbura aho yahora abona abasirikare bakina mu mugwi wa Muzinga. Ati: ""Bahejeje gukina baca batwigisha gukina umupira"". Mu nyuma niho yagiye agerageza iyindi mikino. Ati: ""Ukwo mbonye umukino nagira nti 'Reka ndabe ko ntashobora uwu nawo kandi'."" Gynette Kamwemwe avuga ko kubera imigenzo itorohereza rimwe na rimwe Abarundikazi ubwa mbere abavyeyi biwe batagomba ko aja gukina kuko bikeka ko vyomubuza kwiga. Avuga ko mu nyuma bamuretse kuko babona ko atunganya neza umwanya wa buri kimwe, akabasha kubikora vyose. Daniella Niyibimenya, umumenyereza mu mupira w'amaguru, avuga ko Kamwemwe afise impano yo kumenyera n'ingoga umukino uwariwo wose. Yemeza ko bidakunze kuboneka ko abigeme bakina imikino itandukanye ku rwego rukuru nka 'Ngorore'. Niyibimenya avuga ko igihambaye ku banyeshule bakina imipira itandukanye vyama bikenewe ko bakuriranwa cane kugira amahiganwa ntabasubize inyuma mu vyigwa. Ashima ko Gynette Kamwemwe yisigura neza muri kaminuza yigamwo."	https://www.bbc.com/gahuza/amakuru-53694041
politics	Imvo n'imvano ku Barundi baba mu karere ka Kwale muri Kenya bamaze imyaka irenga 60	Mu kiganiro c’imvo n’imvano c’uyu musi, tuja mu karere ka Kwale, mu bumanuko bwa Kenya, aho tuza kuganira n’abarundi bahaba haraciye imyaka irenga 60. Abo barundi bashitse muri Kenya mu myaka ya za 1950 bagiye gukora mu mirima ya makonge, y’ingatane mu rurimi rw’ikirundi, ibiterwa bakuramwo ubugwegwe. Benshi mubaje ico gihe baramaze gushengera, abana babo bari mu myaka 70. Na bo barashaje. Ikirundi kirabagora ariko barakivuga. Hari n’abacibuka iyo baje bava, abavukanyi eka mbere n’imico hamwe n’imigenzo vy’abarundi.  Bavuga ko ababamukako bose barenga igihumbi, ufatiye kubamaze kwiyandikisha baba muri ako karere ka Kwale gusa. Bose ntibagira ibibaranga. Ico kikaba ari co kibazo nyamukuru kibahanze kuko nta burenganzira na bumwe basa n’uko bafise. Ivyo batunze vyose bavyandika ku bo bubakanye b’abanye Kenya, ntibavuzwa, ntibashobora kudandaza, kwiga n’ikibazo mbere rimwe na rimwe baribwa ivyabo harimwo n’uruvyaro. Haraheze imyaka indwi bashikirije ico kibazo prezida wa Kenya Uhuru Kenyata, mu rugendo bagize bari kumwe n’abamakonde bamuka mu gihugu ca Mozambike, bobo bakaba bamaze kuronka ubwenegihugu, bava Kwale gushika ku kirimba ciwe i Nairobi, mu 2015. Kuva ico gihe bari mu muhango. Ishirahamwe riharanira agateka ka zina muntu muri Kenya, Haki Center, riri mu yafashije kugira ikibazo c’abo barundi kije ahabona, rivuga ko ikibazo cabo kizwi kuva hasi gushika hejuru mu butegetsi bwa kenya kandi ko ryizeye ko vuba kizotorerwa inyishu. Muri iki kiganiro rero mugiye kuba hamwe na Cyriaque Muhawenayo	https://www.bbc.com/gahuza/amakuru-60964974
politics	Kenya: Umukenguzamateka wa US yabonanye na Ruto na Raila, 'nta kijanye n'amatora cavuzwe'	"Umukenguzamateka wa Amerika yabonanye na William Ruto aherutse gutsinda amatora y’umukuru w’igihugu muri Kenya, yongera abonana na Raila Odinga  yanse ivyavuye mu matora. Ibiro vy’uwuserukira Reta Zunze Ubumwe za Amerika muri Kenya vyanditse kuri twitter ko  Chris Coons na William Ruto bavuganye ""ugufashanya kw’imikenyuro hagati ya Amerika na Kenya, guteza imbere amahoro n’umutekano mu karere, n’inzira zo gukomeza ubutunzi [bw’ivyo bihugu vyompi]”. Nk’icegera c’umukuru w’igihugu, William Ruto aracafise ivyo arangura, ariko muri tweet y’ubuserukizi bwa Amerika, nta cavuwe ku ntsinzi ya Ruto canke ku mpari ziyerekeye. Ubuserukizi bwa Amerika muri Kenya gushika ubu ntiburakeza icegera c’umukuru w’igihugu ku ntsinzi yiwe mu matora. Ariko inyuma y'aho  umugwi ujejwe amatora muri Kenya utangarije ku wa mbere ko Ruto yatsinze amatora, ubuserukizi bwa Amerika muri Kenya bwarakiriye ko yatangajwe ko ariwe yatsinze amatora hanyuma bukeza umugwi ujejwe amatora n’abanya-Kenya ku matora yabaye mu mahoro no mu nteguro nziza. Umukenguzamateka Coons yabonanye kandi na Raila Odinga kugira bavugane ”imico myiza ya demokrasi bahuriyeko” nk’uko biri kuri twtter y’ubuserukizi bwa Amerika.   N’aho nyene nta na hamwe havugwa ko ibijanye n’amatora boba babivuganye. Uwo mukenguzamateka  yabonanye kandi n’umukuru w’igihugu, Uhuru Kenyatta, aho bivugwa ko  kwari ""ukumuramutsa”."	https://www.bbc.com/gahuza/articles/cxwm7nnm8vlo
politics	Pierre Nkurunziza: Umutambukanyi wiwe yashimye ibikorwa vyiwe n'iherezo ryiza	"Umupfasoni Denise Nkurunziza asizwe na Pierre Nkurunziza yahoze arongoye u Burundi yagize inkomezi zo kuvuga ijambo mu kumusezera ubwa nyuma kuri uyu wa 26/06/2020 mu kibuga Ingoma c'i Gitega, avuga ko umugabo wiwe aherekejwe n'imirimo myiza yakoze. Umupfasoni Nkurunziza mu kwezi guheze yari yajanywe muri Kenya kuvurwa indwara itatangajwe agaruka mu gihugu haciye umunsi umwe leta imenyesheje ko umutambukanyi wiwe yashengeye mu ndwi zibiri ziheze. Ku kibuga ingoma cuzuye abantu ibihumbi, umushikiranganji wa mbere wa Tanzania Kassim Majaliwa eka n'umutambukanyi wa perezida wa Zambia mu bashitsi bakuru, Madamu Nkrunziza yabashije kugira ico ashikirije mu izina ry'umuryango. Yavuze ko ijambo ryiwe ari ""ugukengurukira Imana ku gitangaza yadukoreye inyuma y'uko tubuze, ubwanje umukunzi, abana bakabura umuvyeyi"". Yashimye Imana ko yabahaye inkomezi kuko ari igitangaza mu bihe bigoye nk'ivyo barimwo. Ati: ""Kubura umuntu mu mwanya mutoya wari ugikunze kubana nawe ntibiba vyoroshe, ariko mu muryango Imana yaduhaye inkomezi zo guhagarara muri bino bihe"". Yashingiye ku majambo yo muri Bibiliya avuga aho bakuye inkomezi, avuga ko iki cari igihe ciwe co kugenda akaba mbere asaba buri wese gutegura nawe igihe ciwe. Umupfasoni Nkurunziza yasubiyemo amajambo yavuzwe na Bwana Nkurunziza ati: ""Yakunze kuvuga ko ikibi atari ugupfa ahubwo ari ugupfira igihugu nabi umuryango ukawupfira nabi"". Ati: ""Nimureke dushime Imana kuko agiye atigeze aduhemukira kandi ntiyahemukiye n'igihugu, kuko iyo ahemukira igihugu twari kuba hano ariko kandi tumaramaye..."". Abanenga ubutegetsi Bwana Nkurunziza hamwe n'abaharanira agateka ka muntu, bakunze kunenga ubutegetsi bwiwe babwagiriza guhonyanga bikomeye uburenganzira bwa muntu. Umupfasoni Nkurunziza yavuze ati: ""Indi dushimira Imana  uko arangije amahoro, atapfuye urupfu rw'agashinyaguro...ikindi naco yapfiriye mu mwami, yarangije neza"". Yavuze ko Bwana Nkurunziza yakoze ibikorwa vyiza vyinshi bimuherekeje, eka mbere ko yagize n'urupfu mu mahoro. Umukuru w'igihugu Evariste Ndayishimiye avuga ko we n'Abarundi bose bazokwama bakurikiza iragi abasigiye, ryo gukunda igihugu nk'uko nawe yabikoze, yishimikije abamutanguriye. Ati: ""Ntituzokumaramaza. Tuzogumiza ikirenge mu makanda ywe. Kurya nawe wagumye mu makanda y'abatuboneye izuba nka Ntare Rushatsi, Mwezi Gisabo, Rwagasore, Ndadaye n'izindi mfura z'u Burundi"". ""Jewe ubwanje ndahomvye, umuhanuzi mukuru, umwe abazwa vyose, akaba azi n'akari mu nda y'ingoma nk'uwayikanye, wa wundi amenya icasongoye ihwa"". Bwana Kassim Majaliwa yagarutse ku bikorwa avuga ko vyakozwe na Perezida Nkurunziza, cane cane ""mu kuvukanisha ibi bihugu vyompi"". Yagarutse ku gikorwa yagiye atarangije kijanye n'ukwinjiza u Burundi mu muryango w'ibihugu vya Afrika y'ubumanuko, SADC. Bwana Majaliwa yagize ati: ""Kimwe mu bikorwa yatanguye ariko agiye atarangije, ni igihe avugana n'umukuru w'igihugu John Pombe Magufuli wa Tanzania, umukuru w'umuryango wa SADC, asaba ko u Burundi nabwo bwokwinjira muri uyo muryango"". ""Turababaye kubona yigiriye iki gikorwa atakirangije"". Yijeje Bwana Ndayishimiye ko Tanzaniya izomufasha kugira ngo ""u Burundi nabwo bube kimwe mu bihugu bigize umuryango wa SADC. Inyuma y'imihango yabereye mu kibuga Ingoma, ikiziga ca Nkurunziza gishingurwa mu irimbi ry'umwihariko rimaze iminsi ricubakirwa aha i Gitega. Namara gushingurwa uyu munsi amabendera y'ibihugu vya Kenya, Rwanda, Tanzania na Uganda arongera kuduzwa gushika hejuru inyuma y'indwi zibiri aduzwa gushika mu ca kabiri mu kwifatanya n'u Burundi mu kigandaro."	https://www.bbc.com/gahuza/amakuru-53194158
sports	Yoshiro Mori: Umukuru wa Olympic za Tokyo yatanze imihoho kubera kuvuga 'ibitabereye' ku bagore	"Umukuru w'umugwi utegura inkino za Olympic zizobera Tokyo yatanze imihoho inyuma yo kunegurwa ko yavuze ibintu ""bitabereye"" ku bagore. Yoshiro Mori, w'imyaka 83, vyanditswe ko yavuze ngo abagore bavuga menshi kandi ko inama n'abagore bo mu nama nyobozi ''zitwara umwanya muremmure''. Ayo majambo yaradugije ifurufumbi ry'abavyiyamiriza none Mori yarasavye imbabazi ico gihe ariko yaruhiye gutanga imihoho. Mori,yatanze imihoho  ku mugaragaro mu nama idasanzwe yabaye ku wa gatanu inyuma yo  kuvuga ivyo ku ndwi iheze. Yabwiye inama idasanzwe yabaye ku wa gatanu ati : ""Igihambaye n'uko haba  inkino za Olympic kuva mu kwezi kw'indwi. Ntibikwiye ko kuba ndimwo bibera intambamyi ivyo,"" ari naho yaca atangaza ko atanze imihoho. Ntivyashotse bimenyekana uwugiye gusubirira Mori yahoze ari umushikiranganji wa mbere, . Ubwa mbere yari yahisemwo umuntu azwi cane mu gutunganya inkino Saburo Kawabuch w'imyaka 84 ngo amusubirire ariko n'ibi hari abavyiyamirije. Ibigo bikomeye bishigikira izo nkino navyo vyari vyashize amajwi hejuru mu kunegura ivyo yavuze harimwo na Toyota, iri mu bakomeye bshigikira cane inkino za Olympic. Umukuru wa Toyota, Akio Toyota yavuze ko iyo kompanyi ""yababajwe'' n'ivyashikirijwe. Ku wa kabiri umugwi w'abashingwamanza b'abagore bambaye impunzu zera mu kwiyamiriza ivyavuzwe na Mori, hari n'abagabo bashigikiye mu kwambara uko nyene. Ku bw'ibinyamakuru vyo mu Buyapani, abantu bashika 400 nabo baranditse bavuga ko bahagaritse gusaba gukorera ubushake mu nkino za Olympic, zitegekanijwe mu bihe biri imbere uyu mwaka. Inama y'abarongoye umugwi utegura inkino ubu igizwe n'anbantu 24, batanu muri bo bakaba ari abagore. Mu 2019,inama y'abaronmgoye uwo mugwi-ujejwe guhitamwo abayapani bazokwitaba inkino,yihaye ihangiro ryo kwongereza igitigiri c'abagore bayigize gushika ku 40 kw'ijana. Mori bivugwa ko yagize ati: ""Turamutse tudugije igitigiri c'abnagore bagize inama nyobozi, dutegerezwa kubasha kugabanya umwanya bafata mu kuvuga, barafise ingorane yo kurangiza, ivyo navyo bikaba bishavuza."" Mori arazwi mu gihugu kuba yakuze kugwa mu rudubi no kuvuga ibitabereye abashitsi igihe yari mu nabanga hagati ya 2000 na 2001. \yabwiye ikinyamakuru co mu Yapani Mainichi ko abagore bo mu muryangoi wiwe nabo bamuryagaguye kubera ivyo yavuze."	https://www.bbc.com/gahuza/amakuru-56039860
politics	La Haye: Kabuga Felicien yasubiye kumenyesha ko adashaka uwumwunganira	Felicien Kabuga akekwa uruhara muri jonoside yo mu Rwanda yasubiye kubwira sentare ko adashaka uwumwunganira, Maitre Emmanuel Altit. Yabivugiye mu kwumvirizwa kw'uno munsi kwabaye hakoreshejwe ubuhinga bwa none, kwari ukwo kuraba nimba uruhande rurega n'ururegwa ata nzitizi bagifise zotuma urubanza rudatangura ukuri kwamye. Umucamanza w'igisata c'i La Haye mu Buholandi c'urwego rwasigaranye imanza zasizwe na Sentare Mpanavyaha Mpuzamakungu yashiriweko u Rwanda, Iain Bonomy, yabanje gusubiramwo intambwe zose uru rubanza rumaze gucamwo kuva uwuregwa agifatwa. Yibukije yuko yemerewe kuburanira i La Haye hako yojanwa i Arusha muri Tanzania kubera imvo z'amagara, anavuga yuko sentare ishikirizwa ivyegeranyo vy'ukuntu amagara y'uwuregwa yifashe. Ku nshuro zibiri zose kwumvirizwa kwagomvye gushirwa mu mwiherero bisabwe n'uwunganira Bwana Kabuga ari we Maitre Emmanuel Altit. Ku nshuro ya mbere urubanza rwashizwe mu mwihero igihe umucamanza Iain Bonomy yabaza niba hari inzitizi Bwana Kabuga yoba agise zobuza urubanza gutangura. Maitre Altit yavuze ko hari ikibazo c'amagara adashobora kuvugira ahabona, umucamanza aca ashira urubanza mu bwiherero. Kwumvirizwa kwashizwe mu mwiherero ubugira kabiri nyuma y'aho Kabuga aherewe ijambo ngo avuge inzitizi we abona zoba zikiriho, akavuga yuko gushika ubu atavugana n'uwumwunganira Maitre Altit, ko atamushikiriza amakuru n'amwe akaba ahubwo ashaka yuko yosubirizwa n'uwitwa Peter Robison. Maitre Altit abajijwe ico abivugako, yaciye abwira umucambanza yuko impungenge Bwana Kabuga amufiseko atozivugira ahabona, gutyo ukwumvirizwa gushirwa kandi mu mw'iherero. Twokwibutsa ko iki kibazo co kwanka kwunganirwa na Maitre Altit, Felicien Kabuga be n'umuryango wiwe bagishikirije kuva yashikamwa imbere ya sentare ku nshuro ya mbere mu kwezi kwa cumi na rimwe 2020, bakavuga yuko ata kwumvikana n'uwo mushingwamanza kuriho. Bwana Kabuga, yarengutse hakoreshejwe uburyo bwa video, yongeyeko yuko kiretse uwo mwunganizi wiwe adashaka, yumva ata kindi comubuza kwitabira urubanza rwiwe. Ubushinjacaha nabwo bwahawe ijambo, buvuga yuko ata nzitizi bobo bafise, kiretse kumenyesha ko hari ingingo zibiri batazokurikirana, ingingo bise ko ari izo mu muce wa 45 A, E hamwe na 64 A mu kirego bashikirije. Kwumvirizwa kwaciye kwimurirwa ku tariki itaciye imenyeshwa. Kabuga Felicien yafatiwe mu Bufaransa itariki 16/05/2020, nyuma y'imyaka irenga 20 aronderwa n'ubutungane ku ruhara yagirizwa muri jenoside yo mu Rwanda mu 1994.	https://www.bbc.com/gahuza/amakuru-60251416
health	Uganda irarondera abashitse hafi y'umugore adandaza ifi yishwe na Ebola	Abategetsi ba Uganda bariko bararondera abantu boba barakoze ku mugore yerekanye ibimenyetso vya Ebola mu ndwi iheze, imbere yuko apfira mu karere ka Beni muri Republika ya Demokrasi ya Kongo. Uyo mukenyezi azwi nk'umudandaza w'ifi, nk'uko bivugwa n'abayobozi ba disctrict mu gisata c'amagara y'abantu,  yarayozwe (kuruka) ari kw'isoko rya Mpondwe ku rubibe rwa Uganda na Kongo ku munsi wa kane uheze,  imbere yo gusubizwa muri Kongo agahava yicwa n'ikiza ca Ebola. Bivugwa ko yajabutse muri Uganda ava muri Kongo aciye ku rubibe rutemewe n'amategeko. Ishirahamwe rijejwe amagara kw'isi, OMS, hamwe n'ubushikiranganji bwa Uganda bujejwe amagara y'abantu vyemeje ko uyo mukenyezi yadandaza ifi yishwe n'umugera wa Ebola. Abantu bacuruza  ifi baharugwa hafi amajana atandatu hamwe n'abavunjayi bo kw'isoko rya Mpondwe bariko bararonderwa kugira bahabwe urukingo. Mu kwezi kwa gatandatu, hari abantu babiri bishwe n'ingwara ya Ebola ku rubibe rwo mu burengero bwa  Uganda na Kongo. Kuva ico gihe, nta muntu n'umwe afise umugera wa Ebola arasubira kuvugwa muri Uganda. Kubona uyu muntu yahitanywe na Ebola vyateje impungengenge kw'ikwiragira ry'ikiza ca Ebola muri Uganda ariko abayobozi bo hasi barahumuriza abavuga ko batazokwegera isoko riri ku mupaka. Abantu barenga 6.000, benshi muribo bagizwe n'abakozi bo mu gisata c'amagara y'abantu, baracandazwe umugera wa Ebola muri Uganda kuva mu kwezi kwa cumi na rimwe mu 2018. Kuva ikiza ca Ebola gitanguye kuvugwa muri Kongo, abantu barenga 2000 baravuzwe ko banduye uyo mugera, kandi wahitanye abarenga 1500.	https://www.bbc.com/gahuza/amakuru-49021021
sports	Mikel Arteta yizeye ko Aubameyang yemeye kubandanya akinira Arsenal	"Umumenyereza wa Arsenal, Mikel Arteta, afise icizere ko Pierre-Emerick Aubameyang ""yagondojwe akemera kuguma muri uyo murwi"" inyuma y'uruhara rukomeye yagize mu gutsinda Liverpool mu gikombe Community Shield. Aubameyang, kizigenza w'uyu murwi akaba afise amasezerano na Arsenal azorangira mu ci riza, yinjije igitsindo giteye igomwe - imbere y'uko Takumi Minamino akigaruza. Uru rukino rwa nijoro rwagiye kurangira iyi mirwi yompi inganya 1-1 biba ngombwa ko bayibangurukanya biciye kuri ya mipira itererwa ku metero 11, ariho Aubameyang yagiye kwinjiza igitsindo cahaye intsinzi Arsenal kuri 5-4. Arteta yabwiye iradiyo  BBC Radio 5 Live ati: ""Ikikorwa canje ni ukumwumvisha ko ari mu kibanza nyaco mu mwanya nyawo"". ""Nibaza ko ico twagishitseko, hasigaye gusa kubishira ku rukaratasi, ibi navyo bikaba bisaba akanya"". Haciye igihe Arsenal igerageza kugiriranira ayandi masezerano na Aubameyang. Uyu musatirizi w'imyaka 31 akomoka muri Gabon  amaze gutsinda ibitsindo 71 mu nkino 110 amaze gukinira uyu murwi kuva awushitsemwo mu kwa mbere 2018, aguzwe imiliyoni hafi 75 z'amadolari. Ni kizigenza w'uyu murwi kuva mu kwa cumi na rimwe asubiriye Granit Xhaka. Igitsindo ca nijoro yatsinze ku mupira yateye ari ku metero 20 cagize gatanu Aubameyang atsindiye ku kibuga ca Wembley. Igihe Arsenal ihura na Manchester City mu gice ca kabiri gishira ica nyuma c'igikombe ca FA, Aubameyang yateye ibitsindo bibiri vyose muri urwo rukino rwarangiye uyu murwi wa Arteta wirahiye Man City  2-0. Eka n'igihe Arsenal ihura na Chelsea mu gice ca nyuma ca FA (final), Aubameyang yarongeye atera ibindi bibiri muri uru rukino rwarangiye Arsenal itsinze Chelsea 2-1. Abajijwe ibijanye na kazoza kiwe inyuma yo gutahana igikombe ca Community Shield, Aubameyang yavuze ati: ""Tuzoraba muri ino minsi. Uno munsi ni ukwigina igikombe. Nta bindi"". ""Turiko turatera imbere. Nivyo ko hakiri vyinshi vyo gukora, ariko dishimye rwose kandi ni igihe gishimishije co kuba umukinyi wa Arsenal"". Igihe yakina mu murwi Dortmund mw'ihiganwa ryo mu Budagi, Aubameyang yatsindiye ikirato c'inzahabu mu 2017."	https://www.bbc.com/gahuza/imikino-53963716
religion	Musenyeri mukuru wa Anglican muri UK arasaba imbabazi ku ruhara rw'Ishengero mu bucakara	Musenyeri mukuru wa Canterbury yasavye imbabazi inyuma y’aho amatohoza yerekaniye ko ikigega c’imitahe y’Ishengero rya anglicane mu Bwongereza gifitaniye isano n’ubucakara. Aya matohoza yakozwe asabwe n’ishami ry’iri shengero, Church Commissioners, rijejwe amatungo yaryo, yerekana ko mu kiringo c’imyaka irenga 100 iki kigega cashize amafaranga menshi cane mw’ikompanyi yari ijejwe gutwara abantu mu bucakara. Ico kigega cari kizwi mu kinjana ca 18 kw’izina rya Queen Anne’s Bounty, cahavuye gihinduka ikigo c’imitahe ishika ku miriyaridi 10,1 z’amapawundi. Musenyeri mukuru Justin Welby avuga ko yababaye cane kwumva ishengero arongoye rifitaniye isano n’ubucakara. Ikigega Queen Anne's Bounty cashinzwe mu 1704 mu ntumbero yo gufasha abakozi b’Imana bari bakenye. Itohoza ku makonte yaco mu 1739 ryerekana ko umutahe  w’amapawundi 204.000 (ubu yababa imiriyoni 443 y’amapawundi nyene) washowe mw’ikompanyi South Sea Company yagurisha abacakara b'abanye-Afrika. South Sea Company yari ifise amasezerano yihariye yo kuvana abacakara muri Afrika ibatwara mu bihugu vyatwarwa na Espagne muri Amerika y’Ubumanuko mu kiringo c’imyaka irenga 30 kuva mu myaka ya 1710. Yatwaye ibihumbi mirongo vy’abacakara, amatohoza akerekana ko hafi 15% yabo bapfiriye mu nzira. Ishengero rya Anglicane mu Bwongereza ryabandanije rishora imitahe muri South Sea Company gushika mu kinjana ca 19. Uyu musenyeri mukuru avuga ati: “Uru rudandaza rw’agahomerabunwa rwafashe abagabo, abagore n’abana baremwe mw’ishusho y’Imana rubaka agateka kabo n’ubwigenge bwabo. “Birateye isoni kubona hari bamwe mw’Ishengero bashigikiye bikomeye bakegeranya amatungo muri uru rudandaza. “Inzira yonyene yo gukira koko kunywanisha – ari yo Yezu Kristu/Yesu Kristo aduhamagarira gufata – ni uko duhangana n’uku kuri kubabaje hanyuma tugafata ingingo”. Ku ruhande rumwe, Ishengero ry’Ubwongereza ririshimira uruhara ryagize mu guhagarika ubucakara, rigafatira ku ruhara umuvugabutumwa wa Anglicane, William Wilberforce, yagize. Ku rundi ruhande, ni ngombwa ko ryemera ko ryagiye ryungukira mu bucakara. Mu myaka iheze, Ishengero rya Anglicane mu Bwongereza riherutse gusaba imbabazi ku bakozi baryo batari bake babonetse ko bari bafise abacakara. Ryasavye imbabazi kubera ishami ryaryo rijejwe ubutumwa, The Society for the Propagation of the Gospel (twogereranya mu kirundi tuti “Umuryango wo gukwiragiza Inkuru nziza”), ryari rifise itongo ahitwa Barbados, maze rishira ikimenyetso ku bacakara ryakoresha mu gikiriza cavuga ngo SOCIETY (twogereranya n’ijambo UMURYANGO). Ubu rero, ku matohoza yaryo ryo nyene, ryemeye ko mu kiringo c’imyaka mirongo ikigega caryo cashoye imitahe y’amafaranga hafi yaryo yose – hampande y’ayo ryakoresheje mu kugura amatongo – mw’ikompanyi yari ifise uruhara yiharije rwo gutwara abacakara muri Amerika y’Ubumanuko. Mu gihe abarenga inusu y’abanywanyi b’Ishengero rya Anglicane kw’isi yose bari ku mugabane wa Afrika, iyi nkuru ishobora kutorosha ibintu. Ishengero rya Anglican mu Bwongereza ryatanguje aya matohoza mu ntumbero yo gushira ahabona kahise karyo rikavuga ko hagiye gutumwako umurwi wo kwiga inyishu ikwiriye. Ariko umuvugizi ntazi nimba ibi bisigura ko hagiye kuba ayandi matangazo n’amasengesho, canke nimba hashobora kubamwo n’ibiganiro ku bijanye n’indishi y’akababaro mu buryo bw’amafaranga. Aya matohoza yerekana kandi ko iki kigega cahawe intererano z’abantu bungukiye canke bafitaniye isano n’ubu bucakara bwabaye hagati y’imigabane hamwe n’ibikorwa vy’ubutunzi bwari bushingiye ku burimyi muri uru rudandaza rw’abantu. Uyu musenyeri mukuru yongerako ati: “Ndasabiye abo bose bakozweko n’iyi nkuru kandi nibaza ko dushobora gukorera hamwe tukihweza iyindi nzira twofata”.	https://www.bbc.com/gahuza/articles/c51wezx7xgyo
health	Omicron: Icigwa twokura ku biriko birashikira South Africa	"Afrika y'Epfo ni ho ubwo bwoko bushasha bwa Omicron bwatowe ubwa mbere, ibitigiri vy'abandura muri ico gihugu bikaba vyaciye biduga cane. Ivyo biratanguye no kugenda gutyo mu bindi bihugu, kandi  ishami rya ONU riraba amagara y'abantu kw'isi OMS/WHO rivuga ko ""buriko burakwirakwira  ku rugero tutari bwigere tubona ku bundi bwoko bwari bumaze kuboneka"". Ibindi twokwigira ku biriko birashikira Afrika y'Epfo ni ibihe? Amakuru y'abinjira ibitaro kubera Covid muri Afrika y'Epfo yerekana ko baguma baba benshi cane mu ntara zose. Ariko ntibiyongera ku murindi munini cane nk'uko umuntu yovyiteze uravye abandura ingene bangana. Bake mu bafashwe ni bo bakenera umwuka wo guhumeka wa oxygene, kandi mu bitaro bahamara umwanya muto gusumba. Discovery Health, kimwe mu bigo bikomeye vy'ubuvuzi ngaho, caharuye ko abantu bakuze banduye Omicron igitangura kumenyekana bashobora kutaja mu bitaro ku rugero rwa 30% kurusha abari banduye mu gihe c'umupfunda wa mbere muri Afrika y'Epfo. Ariko, abahinga bakomeye b'aho muri Afrika y'Epfo bavuga ko ivyo bidasigura ko ubwo bwoko bwa coronavirus bworoshe gusumba ubundi. Ubudasa n'iyindi mipfunda yari imaze kuba n'urugero rw'abamaze kwicandagisha hamwe n'ubudahangarwa kama bw'umubiri  mu bantu. N'ubwo kuba waratewe incanco zibiri canke kuba warigeze kwandura bisa n'ibitabuza abantu kwandura Omicron,  ariko biboneka ko bisa n'ibikingira abantu kurwara bakaremba. Dr Vicky Baillie, umuhinga mukuru mu bitaro vya Chris Hani Baragwanath i Johannesburg, avuga ko urugero ruri hasi rw'abakenera kwinjizwa ibitaro bishobora kuba biterwa n'uko abantu bafise ubudahangarwa bwiyongeye gusumba. Avuga ati: ""Nta cerekana ko ubwo bwoko butababaza kurusha ubundi."" OMS igabisha ko ibiharuro vyerekana ko ubwo bwoko bushobora kuba bworoshe gusumba bishobora kutaba vyerekana ukuri kwose kuko ibitigiri vy'abaja mu bitaro ari bito, kandi benshi mu baja mu bitaro bafise munsi y'imyaka 40 - ni ukuvuga abafise ivyago bike vyo kurwara bakaremba. Bashobora kuba bari mu bitaro ku zindi mvo - ariko ibitaro vyo muri Afrika y'Epfo bipima uwari we wese ari mu bitaro, gutyo hagaca hajamwo benshi bataremvye. Bishobora guterwa kandi n'uko abarenza imyaka 60 muri Afrika y'Epfo bashora kuba barusha abandi  muri rusangi kuba baricandagishije, gutyo bakaba barikingiye kuremba iyo bishitse bakarwara. Kandi Afrika y'Epfo igizwe n'abantu bakiri bato, ku rugero rwo hagati na hagati rw'imyaka 27,6 ugereranije na 40,4 mu Bwongereza nk'akarorero - bisigura ko ingene Omicron iriko irigenza muri ico gihugu bishobora kutaba co kimwe no mu bihugu bifise abantu bashaje gusumba. Amakuru ava mu bitaro vyo mu turere turangwamwo Omicron nyinshi kuruta ahandi muri Afrika y'Epfo - harimwo intara ya Gauteng - yerekana ukwiyongera kw'abana binjizwa ibitaro. Hari abavuze ko ibi biteye impungene cane, kuko bishobora kuba vyerekana ko ubwo bwoko bushobora kubangamira cane ku  bakiri bato. Ariko ivyo bifatiye ku bitigiri vy'abantu bake cane, co kimwe no ku bakuze, biragoye gutandukanya abana bagiye mu bitaro kubera Covid, n'ababa batowe ko banduye uwo mugera ariko bari bajanywe mu bitaro ku zindi mvo, nk'uko bivugwa na Helen Rees wo kuri kaminuza ya  Witwatersrand i Johannesburg. Dr Baillie yabwiye BBC ko ibitaro vyiwe vyakiriye ibitigiri bito vy'abana bari bashizwe mu bitaro  barwaye  cane kubera Covid ariko ko baciye bakira mu kiringo c'iminsi ibiri canke itatu. Avuga kandi ko ayo makuru ava mu karere aho abana benshi basanzwe babayeho mu bukene, bashobora kuba batarya bikwiye gutyo bakaba bogira ivyago vyo gukarirwa n'uwo mugera kurusha abandi muri rusangi. Urugero rw'abana bajanwa mu bitaro  kubera Covid muri Gauteng n'aho ruguma rugabanuka, rwavuye kuri 14% mu ndwi  ya mbere ruja ku 8% mu ndwi ya gatatu. Ugereranije, Afrika y'Epfo ntifise urugero runini rw'abamaze gucandagwa, 26% vy'abanyagihugu bayo ni bo bamaze kuronka incanco zose,  vyumvikana ko ibiriko biraba muri ico gihugu bitogereranywa n'ivyoshika mu gihugu aho abantu benshi gusumba bacandazwe. Ariko  muri ico gihuugu abantu basanzwe bafise urugero ruri hejuru rw'ubudahangarwa kama. Dr Muge Cevik, wo kuri kaminuza ya St Andrews, avuga ko ivyago vyo kwanduza abandi bigabanurwa cane n'ugucandagwa kuko abantu baheza bakarwara igihe kigufi gusumba kandi bagakira vuba, gutyo igihe c'uko umugera ushobora gukwirakwira kigaca kiba kigufi. Ariko biraboneka ko ubu bwoko bukiriko burihuta gukwirakwira - no mu  bihugu aho abantu bacandazwe cane. N'incanco nke zishobora kubuza burundu kwandura, ariko iyo hageze kubuza ko umuntu aremba iyo arwaye, biramaze kugaragara ko urucanco ako kazi rugashoboye no kuri ubwo bwoko bwihindaguye. Ikitaramenyekana ni ku rugero rungana gute. Ivyigwa vya mbere muri Afrika y'Epfo vyerekana ko urucanco rwa Pfizer rutuma umuntu adakenera kuja mu bitaro gushika ku rugero rwa 70%  amezi menshi yaramaze guterwa incanco zibiri, urwo rugero rukaduga gushika ku 90% iyo waronse urucanco rugira gatatu rwo gushimangira ubudahangarwa. Ariko Afrika y'Epfo yarakoresheje izindi ncanco, benshi bakaba baronse urwa Johnson & Johnson, gutyo rero haracakenewe ubundi bushakashatsi bwo kumenya akamaro k'incanco zitandukanye ku mirwi itandukanye 'abantu."	https://www.bbc.com/gahuza/amakuru-59680449
health	Abanganga bateye ifyigo ry'ingurube ku muntu umubiri wiwe ntiwaryanka	"Abanganga babaga muri Amerika bavuga ko bashoboye guha ifyigo ry'ingurube umuntu mu gikorwa gikomeye co gutera umuntu ingingo zikomotse ahandi bizigiye ko kizofasha gutorera inyishu ubukene bw'ingingo zikekenewe na benshi. Uwo yatewe iryo fyigo ubwonko bwiwe bwari bwamaze gupfa, bisigura ko bifashisha imashini zo kugumiza ibice bimwe kubandanya ari bizima ariko ata mahirwe y'uko umuntu wese yari gusubira kuba muzima. Iryo fyigo ryavuye mu ngurube yahinduriwe bimwe muri kamere kayo (génétiquement modifié/genetically modified) kugira babuze ko ""rimenyekana nk'irinyamahanga"" hanyuma ngo umubiri uryanke. Ico gikorwa ntikirihwezwa n'abandi baganga canke ngo gisohoke ku mugaragaro ariko bitegekanijwe ko ivyo bikorwa. Abahinga bavuga ko ariryo gerageza rya mbere riteye imbere cane muri ico gisata gushika ubu. Ibipimo nk'ivyo vyari bimaze gukorwa ku bikoko bitari abantu, ariko gushika ubu nta muntu yari bwageragerezweko. Ariko gukoresha  ingingo zivuye ku ngurube si icuyumviro gishasha. Uduce tw'umutima twitwa valves dusanzwe dukoreshwa cane ku bantu. Kandi ingingo z'ingurube zirahura neza cane n'izo abantu ku vyerekeye ubunini. Ico gikorwa co kubaga camaze amasaha abiri n'inusu mu kigo c'ubuvuzi ca kaminuza ya New York University Langone. Abo baganga bafatanije iryo fyigo ry'ingurube n'inzira z'amaraso z'uwo muntu yari yamaze gupfa ubwonko kugira barabe ko ryokora hamwe boritera umuntu canke ko umubiri woryanka. Ku minsi ibiri n'igice ikurikira baciye bakurikiranira hafi iryo fyigo, basuzuma cane banakora ibipimo vyinshi. Umushakashatsi yari arongoye abandi Dr Robert Montgomery yabwiye BBC ati: ""Twabonye ifyigo ahanini ryakoze nk'ifyigo ryatewe rivuye mu wundi muntu, ivyo vyagaragaye nk'ibihuye co kimwe n'uko vyagenze no ku bindi vyose vyokorwa n'ifyigo ry'umuntu risanzwe. ""Ryarakoze uko bisanzwe, kandi ntavyabonetse ko umubiri waryanka"". Abo baganga babaga bateye kandi agace k'iyindi ngingo y'ingurube yitwa glande thymus hamwe n'iryo fyigo. Bibaza ko iyo ngingo ishobora gufasha guhagarika ko umubiri w'umuntu amaherezo wokwanka iryo fyigo mu gukukumba uturemangingo two kwigwanira twoba twagiye ku ruhande ubundi  dushobora kurwanya iyo ngingo ivuye ku ngurube. Umuntu nawe asanzwe yaratewe uwundi mutima, Dr Montgomery avuga ko hakenewe vyihuta ko haboneka uburyo bwo kurondera ingingo zo guha abantu bari ku rutonde rwo kurindira kuzironka, n'ubwo yemera ko igikorwa ciwe kidahurizwako. ""Ic'uko nk'uko vyamye kuva kera hari uwubanza gupfa kugira uwundi muntu abeho ntikizokwigera gitanga inyishu ikwiye. ""Nta nkeka ko numva impungenge, kandi ico novuga ni uko gushika ubu 40% abantu barindiriye guterwa ingingo bapfa batarazironka. ""Ingurube turazirya, turakoresha ingurube mu buvuzi - ku duce tw'umutima bita valve, ku miti. Nibaza ko no kuri ivyo bidatandukanye cane."" Yavuze ko ubushakashatsi bukiri mu ntango ko rero hakenewe gukorwa ibindi vyigwa vyinshi, ariko yongerako ati: ""Biduha, uko ndavyibaza, icizere ko ata kibazo mu minsi tubijanye  mu bitaro"". Umuryango w'uwo yagiriweko ibipimo, yari asanzwe yarifuje ko yotanga ingingo, waratanze uruhusha rw'uko abo baganga bakora ico gikorwa. Urwego rwa Amerika rugenzura bene ivyo bikorwa FDA narwo rwaremeye ko hakoreshwa ingingo y'ingurube yahinduriwe kamere  mu  bushakashatsi nk'ubwo. Dr Montgomery yizeye ko mu myaka cumi,  izindi ngingo z'ingurube - imitima, amahaha n'ibitigu (imyijima) - bishobora kuzohabwa abantu bakeneye  guterwa ingingo. Dr Maryam Khosravi, umuganga w'amafyigo no gukurikirana abantu bategerezwa kwitabwo cane mu bitaro (intensive care) akorera urwego ruvuza abantru mu Bwongereza, NHS, avuga ati: ""Gutera abantu ingingo z'ibikoko n'ibintu tumaze imyaka myinshi twiga, kandi ni vyiza kubona abo bantu bateye iyindi ntambwe imbere muri iyo nzira."" Ariko ku karangumutima k'ibirekurwa n'umwugwa gukorwa avuga ati: "" Kuba twobishobora ntibisigura ko dutegerezwa kubikora. Nibaza ko umuryango w'abakora muri ico gisata ariwo utegerezwa kwishura ivyo bibazo."" Umuvugizi w'igisata c'amaraso n'ugutera ingingo zivuye ahandi, avuga ko gutanga ingingo zivuye ku bandi bantu arivyo bishirwa imbere gushika ubu. ""Haracari inzira ndende imbere y'uko ingingo bene izo zija mu buzima bwa minsi yose. ""Mu gihe abashakashatsi n'abavura tubandanya dukora ibishoboka vyose kugira twongereze amahirwe y'abarwayi bakeneye kuronka ingingo, turacakeneye ko umwe umwe wese mu batanga ingingo afata icemezo co kubikora hanyuma akamenyesha umuryango wiwe ico yifuza ko coba hamwe ibihe vyo gutanga ingingo vyoshoboka."""	https://www.bbc.com/gahuza/amakuru-58998385
entertainment	Prince Philip: Ubuzima bwiwe mu mafoto	All photographs subject to copyright.	https://www.bbc.com/gahuza/amakuru-56689262
sports	Ayavugwa mw’igura n’igurishwa ry’abakinyi: Salah, Jesus, Saka, Bale, Mane, De Ligt	"Umusatirizi w’umunyamisiri Mohamed Salah w’imyaka 29, yabwiye bagenziwe ko yipfuza kubandaniriza kazoza kiwe muri Liverpool ariko yakubise ikorosi inyuma y’aho Barcelona imwemereye ko imukeneye i Nou Camp mu ci riza. (Mirror) Real Madrid ishobora kurondera  gukubita hasi Arsenal mu rugamba rwo  kurondera Gabriel Jesus wa Manchester City muri rino ci. Atletico Madrid nayo nyene iripfuza uyu musatirizi wa Brezili. (Sun) Manchester City yongereje umurindi mu kurondera umukinyi wo ku ruhande wa Arsenal n’umurwi nserukiragihugu w’Ubwongereza Bukayo Saka w’imyaka 20, ikaba ishaka kwitanga umukeba wayo Liverpool nayo nyene imaze kubona ko izomukenera muri kazoza. (Mail) Tottenham nta igambi ifise yo kuzana kizigenza wa Pays de Galles/Wales, Gareth Bale, ku ncuro ya gatatu mu gihe uyu mukinyi w’imyaka 32 ariko arihweza aho azokwitegurira inkino z’igikombe c’isi yose. (Telegraph) Umusatirizi wa Senegal Sadio Mane w’imyaka 30, amaze kubaza mugenziwe wa Liverpool yahoze akina hagati muri Bayern Munich  Thiago Alcantara nimba ashobora gusubira mu ruhongore i Munich mu gihe yoramuka yinjiye muri uno murwi watahukanye ihiganwa ry’Ubudagi, Bundesliga, muri rino ci. (Mail) Barcelona iriteguye kuganira na Manchester United kugira ngo irabe ko uyu  munya Hollande akina hagati Frenkie de Jong w’imyaka 25, yokwimukira i Old Trafford (ikibuga ca Man United) ariko uyu murwi wa Espagne nta rwandiko iraronka ruva muri Man U rusaba icese uyu mukinyi. (Sport) Umumenyereza w’umurwi nserukiragihugu wa Hollande Louis van Gaal avuga ko umusatirizi Steven Bergwijn w’imyaka 24, akeneye kuva muri Tottenham akimukira muri  Ajax ""vuba bwango"". (De Telegraaf ibicishije muri Evening Standard) Tottenham ikeneye imiriyoni 30 z’ama euro kugira ngo ishobore kurekura Bergwijn muri rino ci. Uyu mukinyi kandi araronderwa n’abandi bakeba bo muri Premier League, Everton, mu gihe umurwi uherutse gutsindira ihiganwa rya Hollande, Ajax, ukiriko urategura urwandiko rwo kumusaba ku mugaragaro. (Fabrizio Romano) Chelsea iripfuza umukinyi w’inyuma wa Juventus, umunya-Hollande Matthijs de Ligt w’imyaka  22, ariko umumenyereza w’uyu murwi w’aba Blues,Thomas Tuchel, aracashira imbere Jules Kounde w’imyaka 23, umufaransa akina inyuma muri Sevilla no mu murwi nserukiragihugu w’Ubufaransa. (talkSPORT) Angel di Maria w’imyaka 34 aboneka ko ashobora kuronderwa na Barcelona hadakoreshejwe uburyo bwinshi mu gihe uyu munya Argentina yiteze gusezera Paris St-Germain igihe amasezerano yiwe azoba arangiye mu ci. Barcelona kandi iripfuza Raphinha w’imyaka 25 ariko iramirira kure igiciro c’imiriyoni 60 z’ama euros asabwa na Leeds kuri uyu mukinyi wo ku ruhande w’umunya Brezili. (Marca) Newcastle nta mugambi ifise wo kugura Dean Henderson w’imyaka 25 asamira  Manchester United  muri rino ci n’aho amakuru abandanya yemeza ko uyo murwi urondera uyu mwongereza. Ivyo kurondera umwongereza Dominic Calvert-Lewin w’imyaka  25 akinira  Everton be n’umunya Hollande Nathan Ake w’imyaka 27 akina inyuma muri Manchester City bisa n’ibitariko biroroha. (Telegraph ) AC Milan, Inter Milan, na Arsenal yose iriko irarondera umusatirizi wa Sassuolo umutaliyano Gianluca Scamacca w’imyaka 23, yinjije ibitsindo 16 muri Serie A (ihiganwa ry’Ubutaliyano) mu gice giheze. (Football Italia) Manchester United na Bayern Munich yompi iriko irarwanira umukinyi w’inyuma wa Inter Milan, umunya Hollande Denzel Dumfries w’imyaka 26 muri rino ci. (Calciomercato via Mail) Umukuru w’igisata kijejwe kwinonora imitsi wa Newcastle Dan Ashworth avugwa ko ashaka gukora ibishoboka vyose ngo azane uwundi mukinyi wo ku ruhande rw’i buryo muri rino ci, umufaransa Moussa Diaby w’imyaka 22 akina muri Bayer Leverkusen, hamwe n’umunya Senegal Ismaila Sarr w’imyaka 24 akinira Watford, bakaba ari bo bakinyi babiri bari ku rutonde rw’abaronderwa. (Sky Sports) Umukinyi w’inyuma w’umunya Hollande Sven Botman w’imyaka 22 yavugwa ko aronderwa na Newcastle, avuga ko AC Milan ikiriko irategura amasezerano kugira ngo imugure burundu imukuye muri Lille. (Football Italia) Umukinyi w’inyuma w’umwongereza James Tomkins w’imyaka 33 avugwa ko yateye igikumu ku masezerano mashasha y’umwaka umwe muri Crystal Palace, mu gihe umukinyo wo hagati w’umunya-Ecosse James McArthur w’myaka 34 na we nyene avugwa ko yemeye amasezerano mashasha i Selhurst Park(ikibuga ca Crystal Palace). (Sun)"	https://www.bbc.com/gahuza/articles/cw050y28pgqo
politics	Israel-Palestine Nakba: Umunsi, umwaka aba nye Palestina bahunga ari benshi	Nakba, niryo zina aba nye Palestina bahaye italiki ya 15 z’ukwa gatanu. Israel yaraye yikukiye, italiki 14-05-1948, hadutse intambara, aba nye Palestina indiri barahunga. Uwo munsi uba ntibagiranwa.	https://www.bbc.com/gahuza/amakuru-61447732
politics	Igitero kuri Ukraine: EU yugaye ikirere cayo ku ndege z'Uburusiya	"Ishirahamwe rya Buraya ryugaye ikirere caryo ku ndege z'Uburusiya nk'uko vyamenyeshejwe n'umukuru w'urwego rutwara iryo shirahamwe, Ursula von der Leyen. Yavuze ati: ""Twugaye ikirere c'Ishirahamwe rya Buraya ku ndege z'Uburusiya, indege  zifise ibiziranga vy'Uburusiya canke indege zigenzurwa n'Uburusiya"". Izo ndege zose, harimwo n'iz'abantu ku giti cabo z'abatunzi ruhebwa, ubu ntizizoshobora kugwa, canke kuguruka ziva  mu gihugu icarico cose c'Ishirahamwe rya Buraya canke ngo zice hejuru yaco. Indege z'Uburusiya zarankiwe kandi guca mu kirere c'Ubwongereza. Kompanyi ya mbere nini y'indege y'Uburusiya, Aeroflot, yavuze ko ica ifuta ingendo zose zo kuja i Buraya gushika ibintu bihindutse mu nzira yo kugera ingere ku yindi. Imbere y'iyo ngingo, ibihugu vya Buraya vyari vyatanguye, kwugara ibirere vyavyo  kimwe kimwe. Ubudagi bwavuze ko ingingo yabwo izomara amezi atatu. Ivyapa vyerekana urutonde rw'ingendo mu bibuga vy'indege vya  Domodedovo na Sheremetyevo vyerekanye ingendo ziharugwa mu mirongo zafuswe ku wamungu, harimwo izaja i Paris, Vienne na Kaliningrad. Kompanyi y'Uburusiya S7 Airlines yavuze kuri Facebook ko izofuta ingendo mu bihugu vya Buraya vyinshi gushika nibura itariki 13 za Ntwarante (ukwezi kwa gatatu). Uburusiya buguma bugera ingere ku yindi ku bihugu biba vyafashe ingingo. Umukuru w'urwego rutwara Ishirahamwe rya Buraya yamenyesheje ko iryo shirahamwe rigiye kandi guhagarika imirongo y'ibinyamakuru bigenzurwa na reta y'Uburusiya Sputnik na Russia Today bibonwa nk'urubuga rw'ukuvugira Kremlin. Yavuze ati: ""Turiko turarondera uburyo bw'ingene duhagarika amakuru yabo yo kuyovya no guhumanya i Buraya."" Izo ngingo ku ndege zizotuma  indege z'Uburusiya zifata ingendo zo kuzigura/guca kure, bituma amasaha y'urugendo aba  menshi gusumba. Indege zisanzwe zitwara abantu n'ibintu ziririnda kandi guca mu kirere ca Ukraine, Moldova na Belarus kubera igitero c'Uburusiya. Muri Reta Zunze Ubumwe za Amerika, Delta Air Lines yavuze ko izohagarika amasezerano bari bafitaniye na Aeroflot y'Uburusiya yo gufatisha ibibanza vy'urugendo. Indege zose zifise ibiziranga vy'Uburusiya zizokorwako n'izo ngingo. Ingingo y'Ubwongereza yatumye Moscou nayo igera ingere ku yindi ku ndege z'Ubwongereza. Virgin Atlantic yavuze ko kudaca hejuru y'Uburusiya bizokwongereza hagati y'iminota 15 n'isaha ku mwanya w'ingendo zayo hagati y'Ubwongereza n'Ubuhindi na Pakistan. Kompanyi ya Australia Qantas yavuze ko izokoresha inzira ndende gusumba ku ngendo zayo ata handi ziciye  hagati ya Darwin na Londres  n'ubundi zitari zisanzwe zikoresha inzira yo guca hejuru y'Uburusiya."	https://www.bbc.com/gahuza/amakuru-60553229
entertainment	Africa na internet: ni ibihe bihugu vyayiciye,vyabikoze gute?	Nta Facebook, Twitter canke WhatsApp. Ivyo bimaze kuba ibintu bimenyerewe mu bihugu bimwe bimwe vya Afrika aho ama reta yagiye arugara ku kiringo runaka internet canke imbuga hwaniro. Uganda nico gihugu ca vuba kibikoze buca haba amatora ku wa 14 uku kwezi kwa mbere. Abaharanira uburenganzira bwo gukoresha ubuhinga bushasha bwo guhanahana ubutumwa bavuga ko ari ukubuza ubwisanzure, ariko ama reta yo avuga ko bifasha mu kwubahiriza umutekano. Ukuzibira imihora bigenda gute? Reta ishobora kuzibira imihora mu gutegeka ibigo bitanga internet ngo vyime inzira abanywanyi bavyo. Mu ntango, ibi bishobora gukora mu kwugara imbuga zisanze zikoreshwa cane. Ariko hari igihe hafatwa ingingo zikomeye gusumba aho reta itegeka ibigo bitanga internet kwugara amayira yose. Ibihugu bimaze kwugara internet ni ibihe? Igitigiri c'ibihugu bimaze kwugara internet kiguma kiduga. Uganda yategetse ibigo bitanga internet kwugara imbuga hwaniro zose hamwe n'uburyo bwo guhanahana ubutumwa. Abakoresha ubwo buryo bari basanzwe bidoga ko bagize iminsi bibagora gushikira bumwe muri ubwo buhinga n'imbuga zimwe zimwe. Tanzania yazibiye imihora ya internet mu matora aheruka mu kwezi kw'icumi. Mu kwa gatandatu mu mwaka uheze, Ethiopia yetegetse ko internet yugarwa mu kiringio camaze hafi ukwezi biturutse ku ruhagarara rwakurikiye iyicwa ry'umuririmvyi rurangiranwa w'umu Oromo anaharanira agateka ka zina muntu Hachalu Hundesa. Zimbabwe, Togo, Burundi, Chad, Mali na Guinea navyo nyene vyarazibiye internet canke imbuga hwaniro mu bihe bitandukanye mu mwaka uheze. Mu 2019 vyagaragaye ko habaye iyugarwa rya internet ku rugero canke burundu agashika 25 mu gihe kari 20 mu 2018 na 12 mu 2017, nk'uko bimenyeshwa na Access Now, ikigo cigenga kibikurikirana. Ico kigo kivuga ko mu 2019, ibihugu indwi muri 14 vyugaye internet bitari vyarabikoze mu myaka ibiri yari iheze. Ibihugu bishasha vyabaye Benin, Gabon, Eritrea, Liberia, Malawi, Mauritania na Zimbabwe. Ni ingendo yibonekeza n'ahandi kw'isi aho ibihugu vyugara imihora ya internet biguma biba vyinshi, mu gihe yugawe agashika 213 uyu mwaka mu 2017 kari 106 gusa. Ico kigo kivuga ko muri Africa akenshi iyugarwa riba ku gihugu cose aho kuba ku ntara zimwe zimwe canke ku migwi runaka y'abantu. Mu 2019, ku gashika 21 kuri 25 internet yugawe, ico kigo casanze vyakwiye igihugu cose canke ibice binini vyaco. Sudan na Ethiopia nivyo vyonyene vyugariye ibice runaka. Mu gihugu kimwe kimwe, ikigo ca internet cose nico kimenya ingene gishira mu ngiro amabwirizwa yo kuzibira imihora. Bumwe mu buryo bikorwa n'ukuzibira gushikira ico bita URL. Ako ni nk'akayunguruzo kabuza gushikira urutonde rw'imbuga zimwe zimwe ziba zabujijwe. Uwarasanzwe azijako aronka ubutumwa butandukanye nk'ubuvuga ngo ''uru rubuga rwarugawe n'uwubijejwe''. Ubundi buryo bwitwa ''throttling''(kuniga). Ubwo ni uburyo bwo kugabanya cane umuhora uja ku mbuga zimwe zimwe, bigatuma umengo ni internet yikwega, gutyo abantu bagacika intege zo kuja kuri izo mbuga. Ubwo buryo rero butuma bigora kumenya niba koko amayira yugawe canke niba ari internet iba itameze neza. Ingingo ya nyunma ishobota kuba iyo gutegeka abatanga internet kwugara ntihagire n'umwe ashobora gukora icarico cose. None abatanga internet barashobora kwanka? Ubushobozi bw'ama reta bwo guhagarika internet buvana n'ubushobozi aba afise bwo kugenzura ibigo vyo gutumatumanako. Bene ivyo bigo bihabwa impusha n'ama reta, bisigura ko bishobora gucibwa ihadabu canke gufutirwa amasezerano(contrat). Ivyo bigo birashobora kwitwara mu ma sentare, ariko ni gake babikora. Mu 2019, ama sentare muri Zimbabwe yarategetse ko internet yugururwa n'aho reta yari yataze itegeko ko ihagarikwa. Ariko reta nayo yaciye ishirahako amategeko ayiha uburenganzira bwo kugenzura ikoreshwa rya internet. Hari n'aho vyoroshe gukora nko muri Ethiopia aho  hari umuryango umwe gusa ujana ku muhora wa interenet, nawo ukaba uri mu minwe y'ikigo ca reta. Ariko iyo internet itugawe burundu, haraba inzira zindi zo gucamwo. Uburyo buzwi cane n'ubwo bita VPNs(Virtual Private Networks). Izo nzira ntizorohera ibigo bitanga internet kuzugara. Reta zirashobora kwugara n'izo VPN ariko akenshi ntibihuta kubikora kuko bibangamira abaserukira ibihugu vyabo n'ibigo binini binini bazikoresha. Ibihugu bimwe bimwe vyo muri Africa vyitwaza ko hari amakuru y'ibinyoma aca ku mbuga hwaniro na internet mu gusigura iyugarwa ry'iyo mihora. Ariko bamwe mu bihweza ibintu n'ibindi n'abatavuga rumwe n'ama reta babona ko ico ari icitwazo co gucecekesha abanegura izo reta akenshi baheza bakabikorera ku mbuga nka Facebook. Bikorwa akenshi imbere n'inyuma y'amatora.	https://www.bbc.com/gahuza/amakuru-55646793
health	Imiti 2 yageragejwe ishorora gukiza ingwara ya Ebola	Abahinga bavuga ko Ebola igiye kuba mu misi ya vuba  ingwara ikingwa ikongera ikavugwa inyuma y'igeragezwa ry'imiti 2 yerekanye impinduka nziza ku bagwayi. Ubwoko bw'imiti 4 bwageragejwe ku bagwayi ba Ebola mu Republika ya Democrasi ya Kongo, ahantu ikiza ca Ebola gikomeye. Ubu buhinga bwerekana ko abagwayi barenga 90% bashobora gukira bafashe iyo miti hakiri kare. Abayobozi b'abaganga bavuga ko iyo miti izokoreshwa mu kuvura abagwayi bose ba Ebola muri  Republika ya Democrasi ya Kongo. Ku musi wa kabiri  ikigo co muri Leta Zunze Ubumwe bwa Amerika kigwanya ingwara zandukira  n'ukuziriranirwa, US National Institute of Allergy and Infectious Diseases, kiri mu vyafashije mw'igeragezwa ry'uyo muti, camenyesheje ko igeragezwa ry'iyi miti ryatanze ''inyishu nziza cane'' mu kugwanya ikiza ca Ebola. Imiti bita REGN-EB3 na  mAb114, ikora abasirikare bica  umugera wa Ebola, bigatuma  uturemangingo  dutoyi turanga umuntu ataco tuba. Muganga Anthony Fauci, umukuru w'ikigo ca Leta Zunze Ubumwe bwa Amerika kigwanya ingwara zandukira  n'ukuziriranirwa yavuze ko iyi  miti ari iya mbere mu bushakashatsi bukomeye bwerekanywe mu kugabanya abagwayi  bicwa na Ebola. Imiti REGN-EB3 na  mAb114 yageragejwe hakoreshejwe  abasirikare batera umugera wa Ebola ku bayigwaye. Umugera wahitanye abantu barenga 1800 muri Rpublika ya Democrasi ya Kongo kuva mu mwaka uheze. Iyindi miti ibiri ZMapp na  Remdesivir yarakuwe mu yokoreshwa  kubera basanze ifasha bisanzwe cane. Ubwo bushashatsi bwo ku rwego mpuzamakungu bwari buhagarikiwe n'ikigo mpuzamakungu kijejwe amagara y'abantu, bwatanguye mu kwezi kwa 11  mu mwaka uheze. Kuva ico gihe, imiti 4 yariko irageragezwa ku bagwayi  hafi 700  biraheza bitanga ivyegeranyo vya mbere ku bagwayi bamenyekanye  499. Kuri abo bantu bose bafashe iyo miti, ico kigo cakoze ubushakashatsi kivuga ko 29% bafashe imiti  REGN-EB3 na 34% bafashe  mAb114 baphuye. Iki kigo c'abashakashatsi kivuga  ariko ko 49% b'abafashe umuti  ZMapp hamwe na 53% b'abafashe umuti  Remdesivir baphuye . Ico kigo kimenyesha kandi  ko abantu,  bari  banduye ku rugero rusanzwe  ico kiza,  barokotse  bashika   94%  mugihe  bafashe umuti REGN-EB3 hakiri kare hamwe  na  89% ku bafashe umuti witwa  mAb114. Muganga Sabue Mulangu yavuze ko ubushashatsi bw'ingwara ziva ku micafu bwasanze  abategetsi b'amagara y'abantu bashobora guhumuriza abantu ko abarenga 90% bashobora kurokoka  ikiza ca Ebola bacivuje hakiri kare. Hakurikijwe ivyiza ubu bushakashatsi bwashitseko, umuyobozi k'ikigo c'abagiraneza Wellcome Trust global health charity Jeremy Farrar,  yavuzeko ata nkeka ko iyi miti izokiza  abantu. Bwana  Farrar yavuze ko bwerekana ko abashakashatsi bariko baregera intambwe y'uko ikiza ca Ebola gikingwa. Yongeye avuga ati: ''Ntituzokuraho rwose  Ebola ariko dushobora guhagarika ibiza vya Ebola bikwiragira ku rwego rw'igihugu canke  mu turere''. Iciyumviro c'uko Ebola idakira, ikongera igakwiragira  bivuye ku kutizera abakozi bajejwe amagara y'abantu muri Republika ya Democrasi ya Kongo vyaragabanije inguvu zo  guhagarika ikwiragira ry'iyi ngwara. Muganga Fauci yavuze ati hari icizere c'uko iyi miti, yakozwe n'ububiko bw'imiti bukora imiti buri muri  Amerika  bufasha mu kuvura iyi ngwara, igiye kwongera icizere ku  bagwayi bigatuma baja kwa muganga hakiri kare. Yongeye agira ati: ''Ariko inzira nziza yo guherengeteza iki kiza ni urucanco rwiza''. Urucanco ni ubwoko bw'umuti bwongerera inguvu abasoda bo mu mubiri ku ngwara kanaka,   mu nzira yo kuyikinga. Ikigo mpuzamakungu kijejwe amagara y'abantu kw'isi  kivuga ko incanco zikinga ikiza ca Ebola zemewe ko zishobora gukoreshwa, ku mpuhwe z'abagwayi imbere y'uko zemegwa biciye mu mategeko zerekanye ko zivura neza. Iki kiza catanguye mu buseruko bwa Republika ya Democrasi ya Kongo mu kwezi kwa 8  kw'umwaka uheze kandi kiza kw'isonga mu bihugu 10  vyashikiwe n'ico kiza kuva mu 1976, igihe ico kiza catorwa. Mu kwezi kwa 7 ikigo mpuzamakungu kijejwe amagara y'abantu kw'isi camenyesheje ko Ebola ari ikiza giteye amakenga ku rwego mpuzamakungu. Ariko ni bake ugereranije n'abaguye muri Afrika y'uburengero hagati yo mu 2014 na 2016, igihe abantu 28.816 bandura ico kiza cane cane mu bihugu vya Gwine, Siera Leone na Liberia. Abantu 11.310 basize ubuzima muri ico kiza ca Ebola kitari bwigere kiboneka.	https://www.bbc.com/gahuza/49334645
entertainment	"""Ndimbati"" wo muri ""PAPA SAVA"" ari gufasha abatishoboye mu bihe bya coronavirus mu Rwanda"	Benshi bamuzi kw'izina ryiwe ry'umunyatugenegene mu gutwenza ari ryo Ndimbati, bakamuraba mu gakino gaca kuri YouTube kitwa Papa sava. Uwo ni Uwihoreye Jean Bosco Mustafa. Mustafa rero canke Ndimbati, yatanguje igikorwa co kugarukira ku bakozweko n'ingamba zo kurwanya ikiza ca coronavirus mu Rwanda, zirimwo kubwiriza abantu kuguma muhira mu kwirinda kwanduzanya. Benshi mu bari batunzwe n'ubuzi bw'umunsi ku munsi, kuronka ivyo kurya gisigaye ari ikibazo, kiretse baronse uwubafasha. Robert Patrick Misigaro yavuganye na Uwihoreye Jean Bosco Musfata, azwi kandi nka Ndimbati, amubaza aho yakuye iciyumviro co gufasha muri ubwo buryo (umviriza ico kiganiro aho hejuru).	https://www.bbc.com/gahuza/amakuru-52126748
sports	Ayavugwa mw’igura n’igurishwa ry’abakinyi: Ramos, Nkunku, Vlahovic, Moukoko, Gakpo, Ounahi, Felix	"Manchester United iriteguye kuraba nimba ishobora kuronka umusatirizi wa Benfica umunya-Portugal Gonçalo Ramos w’imyaka 21, n’aho umumenyereza Erik ten Hag amaze kubwirwa ko bitazwi neza niba hari umusatirizi azogurwa mu kwa mbere. (ESPN) Chelsea nta mugambi ishira imbere wo kugura mu ci riza umusatirizi w’Ubufaransa Christopher Nkunku w’imyaka 25, asanzwe akinira RB Leipzig,  n’aho umusatirizi wayo, umunya-Albania Armando Broja w’imyaka 21 yakomeretse ku buryo atazosubira gukina gushika uno mwaka w’inkino uhere. (Fabrizio Romano, iciye kuri  CaughtOffside) Ni ikintu ""gishoboka cane rwose "" ko umusatirizi wa  Serbia Dusan Vlahovic w’imyaka 22 azova muri Juventus mu 2023, n’aho bitabujijwe ko ashobora gusezera mu kwa mbere. Chelsea iri mu mirwi iriko iravugana n’umuserukizi wiwe. (Ben Jacobs, Twitter) Chelsea ihanganye n’imirwi Manchester United na Liverpool mu rugamba rwo kurondera umusatirizi wa Borussia Dortmund Youssoufa Moukoko, ariko iyi mirwi imurondera ni ngombwa ko ibanza kwumvisha uyu Mudagi w’imyaka 18 ko atazoza kwicara ku ntebe y’abasubirizi. (Times) Borussia Dortmund irizeye ko ubucuti  Moukoko  afitaniye n’umumenyereza Edin Terzic buzofasha mu kwumvisha uyu musatirizi, mu gihe amasezerano yiwe azorangira mu ci riza, ko yotera igikumu ku masezerano mashasha muri kuno kwa cumi na kabiri, na rirya imirwi yo mu Bwongereza na Espagne yiteguye kurondera abakinyi mu kwa mbere mu gihe wa mwanya w’igura n’igurishwa ry’abakinyi uzoba wuguruwe. (Fabrizio Romano, Twitter) Real Madrid iripfuza kugura umusatirizi w’Ubuholande Cody Gakpo w’imyaka 23 asanzwe akinira PSV Eindhoven kugira ngo asubirire umusatirizi w’Ubufaransa Karim Benzema w’imyaka 34. (AS) Leicester ishobora kuba ifise ishaka ryo gutanga imiriyoni zingana na 45 z’ama-euro yo kugura Azzedine Ounahi asanzwe akinira Angers, n’aho Barcelona nayo nyene imaze imisi ikurikiranira hagufi uyu mukinyi wo hagati wa Maroc w’imyaka 22. (L'Equipe) Umusatirizi wa Portugal Joao Felix w’imyaka 23 araronderwa n’imirwi ya Premier League mu gihe ariko arondera kuva muri Atletico Madrid mu kwa mbere, agashobora kwimukira muri Manchester City, Manchester United, Arsenal canke Aston Villa. (Mail) Manchester United na Arsenal isa n’uko ari yo Felix yipfuza kwimukiramwo, Atletico ikaba yiteguye kwumviriza imirwi yokwemera kumugura ku miriyoni zirenga 100 z’ama-euro. (AS ) Umumenyereza wa Manchester United Erik ten Hag yemerewe amafaranga menshi yo kunagura umurwi – n’aho hari imigambi y’umuryango wa Glazer yo kugurisha uyu murwi. (Sun) Manchester United iriko irakora ibishoboka kugira ngo igure umukinyi w’inyuma ku ruhande rw’i buryo, umunya-Hollande Denzel Dumfries w’imyaka  26 asanzwe akinira Inter Milan, ibi bigashobora kwugururira imiryango Barcelona kugira ngo ishobore kugurira Man U umukinyi w’inyuma ku ruhande rw’i buryo, umunya-Portugal Diogo Dalot w’imyaka 23. (Sport) Enzo Fernandez w’imyaka 21 asanzwe aronderwa na Liverpool ntazova mu murwi wiwe Benfica kiretse umurwi womurondera wemeye gutanga imiriyoni 123 z’ama-euro kuri uno munya-Argentina akina hagati. (90min) Fulham iripfuza kugura umunya-Portugal akina inyuma ku ruhande rw’i buruo muri Arsenal Cedric Soares w’imyaka 31, mu kwa mbere. (Sky Sports) Mu kwa mbere, Arsenal izogerageza kugura Youri Tielemans akinira Leicester City, ariko icizere kinini igifise mu ci riza, mu gihe uyu mubirigi akina hagati azoba arangije amasezerano afitaniye n’umurwi wiwe. (90min) Ajax yemeye guha uburenganzira bwo kugenda umunya-Hollande akina inyuma Daley Blind w’imyaka 32 akimukira mu wundi murwi mu kwa mbere ata kirinze gusabwa. (De Telegraaf) Umukinyi wo ku ruhande umwongereza Samuel Iling-Junior w’imyaka 19 yemeye gutera igikumu ku masezerano mashasha y’imyaka ine muri Juventus, mu gihe amasezerano yari asanzwe afise yiteze kurangira mu ci riza. (Gianluca di Marzio) Barcelona iripfuza umukinyi wo hagati wa Boca Juniors umunya-Argentina Alan Varela w’imyaka 21, ariko Ajax na Benfica nayo nyene iriko irarondera kugura uyu mukinyi w’imyaka 21, ashobora kugurwa imiriyoni 15 z’ama-euro. (Sport) Bayern Munich iri mu biganiro vyo kurondera ingene umunyegori wayo, umudagi Alexander Nubel w’imyaka 26 yogaruka akava iyo yatijijwe muri Monaco, hakurondera kugura uwundi mushasha yosubirira Manuel Neuer aherutse gukomereka. (Sky Sport Germany)"	https://www.bbc.com/gahuza/articles/cjkj6l5r7rxo
politics	France: François Fillon yari umushikiranganji wa mbere yaciriwe umunyororo	"Uwahoze ari umushikiranganji wa mbere w'Ubufaransa François Fillon n'umugore wiwe baciriwe umunyororo kubera ubunyonyezi. Uyo mu nyapolitike yagirijwe ko yarishe umugore wiwe amafaranga angana n'imiliyoni 1.3 z'amadolari ku kazi atigeze akora igihe yakora mu nama nshingamateka. Yaciriwe umunyororo w'imyaka itanu mu gasho, itatu muri yo ikaba irindirijwe. Umugore wiwe wewe yaciriwe umunyororo w'imyaka itatu ariko irindirijwe. Ico caha catumye ibikorwa vyo kurondera kwitoza mu 2017 bihagarara. Bompi bunguruje urubanza, bituma Fillon adatabwa muri yompi. Uyo mugabo w'imyaka 66 niwe munyapolitike wo ku rwego rwo hejuru w'Umufaransa aciriwe umunyororo kuva Repubulika ya gatanu itanguye mu 1958. Udupfukamunwa bari bambaye kubera coronavirus twatumye bitaboneka mu maso ingene bakiriye uru rubanza igihe rwasomwa. Igihe sentare yasoma urwo rubanza uno munsi ku wa mbere, umucamanza yari arongoye intahe yavuze ati: ""Amahera yarishwe ntiyari ajanye na gato n'akazi kakozwe. Umupfasoni wa Fillon yahawe akazi ataco kari kamaze"". Uyo mukenyezi yagirijwe ko yafashije mw'inyuruzwa n'isesagurwa ry'umutungo w'igihugu. Bompi baciwe ihadabu ry'amahera $423.000. Hampande y'ivyo, bategetswe kugarukana umuliyoni 1.12 w'amadorari ya Amerika mu kigega c'inama nshingamateka yari yahaye akazi Penelope Fillon kuva 1998 gushika 2013. Umugabo wiwe kandi yabujijwe gusubira kurangura amabanga y'igihugu mu kiringo c'imyaka 10. Francois Fillon amaze imyaka mirongo n'iyindi muri politike. Yarabaye umushingamateka, umukenguzamateka mbere aranaronswa n'amabanga y'ubushikiranganji, imbere y'uko aba umushikiranganji wa mbere w'u Bufaransa hagati ya 2007 na 2012 igihe hatwara Perezida Nicolas Sarkozy. Imbere y'amatora y'umukuru w'igihugu yo mu 2017, yatsinze mu matora ntangamarara mu mugambwe w'abaharanira Repubulika, aho gushika mu kwa mbere kwa 2017 yahabwa amahirwe menshi yo gutorwa. Hagati aho, ibintu vyagiye kuyangara haciye iminsi muri uko kwezi nyene kubera ivyo yagirijwe vyo kunyuruza itunga ry'igihugu. Yagumye ahakana ivyo yagirizwa avuga ko ari umugambi w'abahiganwa nawe ico gihe wo gucafuza izina ryiwe. Hagati aho, ibibazo vyagumye biba ndanse gushika aho asaba imbabazi yemera ko yakoresheje abo mu muryango iwe, ati ""n'aho bidateye kubiri n'amategeko vyatumye ntakaza icizere""."	https://www.bbc.com/gahuza/amakuru-53224071
politics	Sri Lanka: Ko igihugu kigeze habi vyavuye kuki?	Ubutunzi bwa Sri Lanka bwari bufatiye ku gisata c’ingenzi, ivyo yashora hanze, ku mahera yarungikwa n’ababa hanze. Ng’ibi ibikuru vyabangamiye ubuzima bw’igihugu.	https://www.bbc.com/gahuza/amakuru-61519352
politics	Haiti: Imigumuko niyo yaranze ishingurwa rya Jovenel Moïse aherutse kugandagurwa	"Urusaku rw'amasasu rwahagaritse gato ibikorwa vyo gushingura wa mukuru w'igihugu wa Haiti aherutse kugandagurwa, Jovenel Moïse, yishwe n'abamuteye ku muhana iwe, haraciye indwi zibiri. Intumwa za Amerika n'izo ibindi bihugu zaciye zihava ayo masasu atanguye mu gihe ibirori vyariko birabandanya. Hari imyiyerekano aho abari muri yo bagiriza bamwe mu bari muri ivyo birori ko ari bo bishe umukuru w'igihugu cabo. Abategetsi bagiriza abacangero ko ari bo bamwishe, ariko hari ibibazo bicibazwa gushika ubu bitararonkerwa inyishu. Umupfakazi asizwe na nyakwigendera Moise, Martine yari yakomerekeye muri ico gitero aca ajanwa kuvurirwa muri Reta Zunze Ubumwe za Amerika, na we nyene niho yari ari, ari kumwe na batatu mu bana  biwe. Ati: ""Ni murondere ubutungane. Ntidushaka kwihora, dushaka ubutungane"", nk'uko vyandikwa n'itororokanirizo ry'amakuru Reuters. Ariko ibi birori vyo kumushingura vyahuye n'imigumuko imaze igihe muri Haiti. Abari mu myiyerekano batanye mu mitwe n'igiporisi hanze y'aho bariko bashingura Perezida Moise, abari muri ivyo birori bakaba bashikiriwe n'ivyuka bikoroza amosozi, ariko bikaboneka ko ata n'umwe yahakomerekeye. Bamwe mu bategetsi bataweko ishavu ry'abari mu myiyerekano, aho mbere n'umukuru w'igiporisi Leon Charles yagirijwe ko ari ""umwicanyi"". Igiporisi ca Haiti cagiriza umurwi w'abantu 26 b'abanya Colombia hamwe n'abanyamerika babiri bafise amamuko muri Haiti, ko ari bo bakoze ubu bwicanyi. N'imiburiburi 20 muri bo barapfunzwe, batatu bakaba barishwe nayo abandi batanu bakaba bagihigwa. Moïse w'imyaka 53 yari umukuru w'igihugu ca Haiti, igihugu ca mbere gikenye ku mugabane wa Amerika, kuva mu 2017. Igihe cose yamaze ku butegetsi ntiyorohewe kubera ubutegetsi bwiwe bwagirijwe igiturire, mbere mu ntango z'uno mwaka hakaba harabaye n'imyiyerekano yo kumwiyamiriza. Mu ntango z'ino ndwi, umushikiranganji wa mbere mushasha, Ariel Henry, yararahijwe inyuma y'impari zamuhuje n'umukeba wiwe. Atera akamo abanyagihugu kubana mu bumwe, akavuga ko agiye gushinga reta mfatakibanza gushika habaye amatora ategekanijwe mu kw'icenda."	https://www.bbc.com/gahuza/amakuru-57952318
business	Izinga rya Man ryahaye u Burundi imiriyoni £1.3 nk'imfashayo yo kurwanya ihindagukira ry'ibihe	"Reta y'izinga rya Man yahaye ishirahamwe ry'abagiraneza imfashanyo  ingana n' imiriyoni 1.3 z'amapawundi ( yababa imiriyaridi 3 .5 mu mafaranga y'amarundi) mu ntumbero yo gufasha kurwanya ""ingaruka z'ihindagurika ry'ibihe"". Iri shirahamwe International Development Partnership (IDP) ryacishije iyi mfashanyo mu rindi shirahamwe Send a Cow risanzwe rirangurira imigambi mu Burundi. Richard Granville ajejwe ibijanye n'imfashanyo muri iryo shirahamwe, avuga ko aya mafaranga yatanzwe agiye gufasha ""umugambi w'imyaka ibiri"" mu ""ntara ya Mwaro"". Reta y'iryo zinga ryo ku mugabane w'Uburayi isanzwe yarategekanijwe amafaranga y'ama pawundi agera ku miriyoni 2.5 y'imfashanyo mpuzamakungu. Igisata c'ihindagurika ry'ibirere ni kimwe mu bisata bibiri iri shirahamwe  IDP ryahisemwo gufasha mu kiringo ca 2021-2023. Umushikiranganji wa mbere Howard Quayle avuga ati: ""Ikiza karanda ca coronavirus carerekanye ingene twese dukeneraniye kw'isi yose kandi ndanezerewe kubona iri zinga rya Man rishobora gufasha muri iki gikorwa kidasanzwe"". Granville avuga ko Uburundi bwama ""buhura n'ingaruka zikomeye z'ihindagurika ry'ikirere"" mu gihe ibice 94% vy'abanyagihugu ""babeshejweho n'uburimyi bwo ku rugero ruto kandi bushingiye ku mvura"". Domothile Niyonzima w'imyaka 43 asanzwe aba i Mwaro, avuga ati: ""Ikibazo nyamukuru ni uko ata mfungurwa zikwiye turonka, kubera tudafise intabire yo gutabira isi yacu"". Unicef ivuga ko abantu barenga 114.000 mu Burundi bataye izabo kubera ibiza bishingiye kw'ihindagurika ry'ibihe. Umukuru w'ishirahamwe Send a Cow mu Burundi Gloria Nimpundu avuga ko iri shirahamwe rifasha abarimyi mu  ""kubaha amazi n'isi ndimwa nziza"" kandi ko ""akarusho kariko karibonekeza"". Avuga ko ""ikibazo c'imvura igwa nabi nabi kandi itizewe kigenda ciyongera"" gituma bigorana ""kwitegurira irima n'iyimbura"". ""Muri iyi myaka iheze, izuba ryaratikije ibiterwa mu nyuma naho imyuzure iratikiza imirima"". Yongerako y'uko uwu mugambi uriko urarangurirwa i Mwaro uzofasha imiryango ishika 5250 ""kwikenura mu buryo bw'amafaranga mu guhangana n'ihindagurika ry'ikirere, biciye mu kurima n'ukworora kijambere""."	https://www.bbc.com/gahuza/amakuru-58134973
health	Covid: WHO/OMS igabisha ko ikiza kizobandanya gushika kure mu 2022	"Ikiza ca Covid ""kizobandanya mu kiringo c'uwundi mwaka kitari ngombwa"" bitewe n'uko ibihugu vy'amikoro make bitariko biraronka incanco bikeneye, nk'uko bivugwa n'ishami rya ONU riraba amagara kw'isi OMS/WHO. Dr Bruce Aylward, umwe mu bayobozi muri OMS, avuga ko akaga ka Covid ""gashobora rero  kubandanya mu gice kinini c'umwaka wa 2022"". Abantu badashika 5% muri Afrika nibo bamaze kuronka incanco, ugereranije na 40% ku yindi migabane myinshi. Mu ntango, umugambi wa Covax wo gusabikanya ata buryarya incanco kw'isi, wategekanya ko ibihugu vyose vyoronka incanco biwuciyeko, harimwo n'ibikize cane. Ariko ibihugu vyinshi vy'umugwi w'ibikize cane G7 ntivyabaye bigica muri iyo nzira kuva bitanguye kwumvikana kimwe kimwe ukwaco n'ama kompanyi akora incanco. Incanco nyinshi za Covid zahavuye zikoreshwa rero n'ibihugu vyifise. Afrika gushika ubu iharurwa kuba imaze gukoresha 2.6% y'incanco zose zimaze  gutangwa kw'isi. Uwo mugwi w'amashirahamwe y'ubugiraneza urimwo Oxfam na UNAids, unegura kandi Ubwongereza na Canada kuronka incanco ubicishije muri Covax, umugambi ushigikiwe na ONU wo gusabikanya no gukwiragiza  incanco kw'isi atawusizwe inyuma. Ibiharuro vyerekana ko muri uyu mwaka Ubwongereza bwaronse incanco za Pfizer 539.370 mu gihe Canada nayo yafashe hafi umuriyoni wa Astra-Zeneca. Dr Aylward yasavye ibihugu bitunze  guhebera ibibanza vyavyo ku murongo w'abarindiriye kuronka incanco kugirango ama kompanyi akora incanco ahubwo ashire imbere ibihugu vy'amikoro make. Avuga ko ibihugu bitunze bikwiye kwikora ku bubiko bifise kugira vyuzuze inshingano vyiyemeje mu nama ya G7 i St Ives mu ci riheze. Yavuze ati ""Nobabwira ko tutari mu nzira nziza"". ""Vy'ukuri dukeneye kwihuta, canke naho murabizi? Iki kiza kizobandanya ikiringo c'uwundi mwaka kandi bitari ngombwa."" People's Vaccine - urunani rw'amashirahamwe y'ubugiraneza - rwasohoye ibiharuro vyerekana ko rumwe (doze imwe)  ku  ncanco indwi zemewe n'ibigo bizikora hamwe n'ibihugu bitunze arirwo rushika iyo rugenewe mu bihugu bikenye kurusha ibindi. Umujenama wa Oxfam ku bibazo vy'amagara  ku rwego rw'isi, Rohit Malpani, aremera ko Canada n'Ubwongereza vyari bifise uburenganzira bwo kuronka incanco biciye muri iyo nzira kuko vyari vyaratanze amafaranga muri Covax, ariko yavuze ko ""bitoshigikirwa  nk'ibikwiye gukorwa"" bivanye n'uko vyompi vyari vyaronse miriyoni z'incanco biciye mu masezerano yavyo n'amakompanyi azikora. Yavuze ati: ""Ntivyari kuba vyaronse incanco biciye muri Covax"". ""Ntaho bitaniye n'amayeri yo kuronka incanco mu nzira zibiri, ivyo rero bigaca bisigura ko ibihugu bikenye kurusha ibindi vyari bisanzwe biri inyuma  ku murongo wo kurindira amaherezo bizotegerezwa kubandanya birindiriye ikindi gihe kirekire."" Reta y'Ubwongereza yavuze ko buri mu bihugu vyatumye Covax itangura gukora mu mwaka uheze mu kuyiha ayangana na miriyoni 548 z'amafaranga y'Abongereza (miriyoni zirenga 750 z'ama dorari). Reta ya Canada yo yihutiye kuvuga ko  ubu yahevye gukoresha incanco zivuye muri Covax. Covax mu ntango yari yiyemeje kuba yatanze miriyaridi zibiri gushika mu mpera z'uyu mwaka, ariko gushika ubu imaze gukwiragiza incanco zingana na miriyoni 371 gusa."	https://www.bbc.com/gahuza/amakuru-58996154
sports	Man U: Ralf Rangnick avuga ko ivyo kuwanira ubukapiteni hagati ya Maguire na Ronaldo ari 'ibinyoma'	"Umumenyereza mfatakibanza wa Manchester United Ralf Rangnick avuga ko amakuru y'ukutumvikana kuri hagati ya kizigenza Harry Maguire na Cristiano Ronaldo ari ""ikinyoma ceruye"". Inkuru yanditswe n'ikinyamakuru Mirror ivuga ko aba bakinyi babiri ""bai mu rugamba rukomeye"" barwanira kuba kizigenza. Rangnick avuga ko yabwiwe ivy'iyo nkuru yanditswe ariko ko itamuhagaritse umutima ""kuko ndazi ko atari iy'ukuri"". Uyu Mudagi ati: ""Iki ni ikinyoma ceruye - sindigera mvugana n'aba bakinyi ibijanye n'ikibanza ca kizigenza"". ""Ico nta ngorane cigeze kintera. Harry ni we kizigenza wacu kandi azobandanya ari kizigenza wacu"". Maguire yagenywe kuba kizigenza n'uwahoze ari umumenyereza w'uyu murwi Ole Gunnar Solskjaer. haraciye imyaka ibiri, ariko iyo nkuru yanditswe muri ico kinyamakuru ivuga ko igaruka rya Ronaldo w'imyaka 27 muri uyu murwi ritamworohereje. Aciye ku mbuga hwaniro, uyu mukinyi w'inyuma w'Ubwongereza avuga ko iyi nkuru atari yo kandi ko we na bagenziwe ""banama rimwe kandi bafise intumbero imwe"" yo kwitegurira urukino rw'ejo ku wa Mungu na Leeds United. Rangnick yongerako ati: ""Ni ukuri nta mutima usimba kuko ndazi ko ari ikinyoma. Ivyo sinigera navyumviriza kuko ikindaje ishinga ari ugutegura umurwi wanje"". ""Numvise ivyanditswe. Ni vyo, hariho abakinyi batanezerejwe n'ingene akadirisha k'igura n'igurishwa ry'abakinyi ryaheze. Ibi vyararenganye kandi icuka mu murwi ni ciza ugereranije no mu ndwi nkeya ziheze"". ""Ikituraje ishinga ni ugukina neza kandi tukerekana ubumwe ku kibuga. Ico ni co twokwitaho"". Rangnick avuga ko yari aherutse kubwirwa ibijanye n'ubushamirane busanzwe buri hagati ya Manchester United na Leeds kandi ko arindiranye igishika no gukinira kuri Elland Road (ikibuga ca Leeds United) yuzuye. ""Twari dufise imirwi mikeya ihangana bikomeuye mu Budagi. Ariko, umurwi wacu ufise uburambe bukomeye  bwo buhangana n'imrwi mu bihe nk'ibi. ""Uko ndabizi, ni rwo rukino rwa mbere [kuri Manchester United] ikibuga ca Elland Road  cuzuye, haraciye igihe. tuarurindiranye igishika""."	https://www.bbc.com/gahuza/imikino-60445297
sports	Kurt Zouma: West Ham iriyamiriza uyu mukinyi wayo inyuma y'ireresi imwerekana akubita inyabu	"West Ham United ""iriyamiriza yivuye inyuma"" umufaransa Kurt Zouma inyuma y'ireresi yamwerekanye atera imigere yongera akubita  inyabu (injangwe mu kinyarwanda) yiwe. Iyi reresi yerekana uyu mukinyi w'inyuma w'imyaka 27 atera imigere iyi nyabu iri hasi ayikubita n'amakofe mu maso. Yasavye imbabazi, ariko umurwi wiwe uvuga ko uzokwiga ikibazo ciwe hagati mu murwi. Mw'itangazo yasohoye, avuga ati: ""Nashaka gusaba imbabazi ku vyo nakoze. Nta nsiguro notanga ku nyifato nagize, kandi birambabaje cane"". ""Nshaka kandi gusaba imbabazi kuri uyo wese yababajwe n'iyi reresi. Nohumuriza buri muntu wese ndamubwira ko inyabu zibiri zacu zompi zimeze neza kandi ko zifise amagara meza"". ""Zirakundwa zigakundwakazwa cane mu muryango wose, kandi ibi vyabaye ni ibintu bitari bikunze kuba, mbere ntibizosubira"". Iyindi reresi yasohowe ubwa mbere n'ikinyamakuru The Sun ivugwa ko yafashwe na mwenewabo wa Zouma, Yoan, yerekana uyu mukinyi atera ibitaro iyi nyabu yongera ayirukana. Uyu murwi waguze uyu mukinyi mu ci riheze  umukuye muri Chelsea ku miriyoni zirenga 40 z'amadorari y'abanyamerika uvuga uti: ""West Ham United iriyamiriza yivuye inyuma inyifato ya Kurt Zouma muri iyi video izunguruka"". ""Twavuganye na Kurt kandi ikibazo tuzogitorera umuti hagati yacu, ariko twashaka kumenyesha ko tudashobora kwihanganira na gato ubugome bukorerwa inyamaswa"". Umuvugizi w'ishirahamwe riharanira agateka k'ibikoko, Royal Society for the Prevention of Cruelty to Animals, RSPCA, avuga ati: ""Iyi reresi irababaje cane. Gutera imigere, gukubita inkoni canke amakofe inyamaswa, haba mu kuyihana canke ku yindi mvo iyo ari yo yose, ni ibintu bidashobora kwihanganirwa. ""Turashimira cane abantu batabariza ibikoko vyiketswe ko biriko birakorerwa amarorerwa kandi twashaka kwemerera abanyagihugu ko tuzokwama tubikurikirana, bibaye ngombwa dukore n'amahotoza ku birego batuzaniye ku bijanye n'imibereho y'inyamaswa"". Nta matohoza igipolisi  kizokora kuri ibi vyakozwe na Zouma."	https://www.bbc.com/gahuza/imikino-60303969
business	US iriko izibira Ngozi Okonjo-Iweala, umunyafrika wa mbere kurongora WTO	"Igenwa ry'uwahoze ari umushikiranganji w'ikigega wa Nijeriya kurongora  ishirahamwe rijejwe ubudandaji kw'isi, OMC/WTO, rishobora kuburizwamwo inyuma y'aho Leta Zunze Ubumwe za Amerika zankiye iki cemezo. Ejo ku wa gatatu, umurwi ujejwe kugena abashaka kurongora iri shirahamwe wasavye ibihugu 164 bihurikiye muri iri shirahamwe gushigikira umupfasoni Ngozi Okonjo-Iweala. Yoba abaye umugore wa mbere kandi umunyafrika wa mbere arongoye WTO. Ariko Amerika isanzwe inegura imikorere ya WTO mu budandaji mpuzamakungu, ishaka ko iri shirahamwe rirongorwa n'uwundi mugore, umunya Koreya y'Ubumanuko, Yoo Myung-hee, ivuga ko yozana impunduka muri iri shirahamwe. Umupfasoni Okonjo-Iweala avuga ko ""ari iteka rinini cane"" kuri we kubona yizigirwa. Ariko iki gikorwa kimaze amezi ane yose co kugena uwushobora kurongora WTO cahuye n'inzitizi zikomeye igihe Amerika ivugiye ko izobandanya ishigikira uyu mushikiranganji w'ubudandaji wa Koreya y'Ubumanuko. Mw'itangazo rinegura WTO, ibiro vya Amerika bijejwe ubudandaji, ari navyo bihanura Perezida Donald Trump ku bijanye na politike y'ubudandaji, bivuga ko iri shirahamwe ""ritegerezwa kurongorwa n'umuntu nyawe afise uburambwe muri kino gisata"". Umupfasoni Yoo afise ""ubuhinga yisangije"" nk'inzobere mu bijanye n'ubudandaji kandi ""afise ubumenyi bukwiye bwo kurongora neza iri hirahamwe"" nk'uko tubisoma muri iryo tangazo. Ryongerako riti: ""Iki ni igihe kigoye kuri WTO n'ubudandaji mpuzamakungu. Mu myaka 25 yose iheze nta biganiro vyigeze bihaba ku bijanye n'ibiciro, integuro yo gukemura ibibazo nta kigenda, hanyuma kandi ibihugu bike cane biri muri iri shirahamwe nivyo vyashoboye gukurikiza ingingo shingiro zijanye no gukorera mu muco. WTO irakeneye cane rwose impinduka"". Hagati aho, muri iri tangazo, nta na hamwe harimwo izina ry'uyu mupfasoni Okonjo-Iweala. Mu gatondo k'ejo ku wa gatatu, inyuma y'umubonano w'intumwa za WTO  wo guhanahana ivyiyumviro ku bijanye n'iri genwa, umuvugizi waryo Keith Rockwell yavuze ko igihugu kimwe gusa ari co kitashigikiye umupfasoni Okonjo-Iweala. Ati: ""Uno munsi, intumwa zose zashigikiye cane rwose ingene igikorwa cagenze ...n'ivyakivuyemwo. Kiretse iz'igihugu kimwe"". 'Igikorwa kidasanzwe' Bwana Trump avuga ko WTO ari ""akaga"" kandi ko yegamiye ku ruhande  rw'Ubushinwa, ni mu gihe hari bamwe bari bagenywe muri iri shirahamwe bamaze guhagarikwa. WTO yaciye itumako iyindi nama ku wa 09 z'ukwa cumi na rimwe - inyuma y'amatora ya Amerika - kugira ngo basubire bahanahane ivyiyumviro kuri iki kibazo. Kubona Amerika yanka igenwa ry'uyu munya Nijeriya si ukuvuga ko adashobora kugenwa, ariko Washington ishobora kugira uruhara rukomeye mu gufata icemezo ntabanduka. Bwana Rockwell yabwiye abanyamakuru ko hashobora gusabwa igikorwa kidasanzwe kugira ngo igenwa ry'uyu mupfasoni  Okonjo-Iweala rishigikirwe na bose. Gushika ubu, arashigikiwe n'umuryango w'ubumwe bw'ibihugu vya Bulaya. Iri shirahamwe ryatakaje uburongozi bwaryo igihe uwari arirongoye Roberto Azevedo  atangiye imihoho mu kw'umunani kw'umwaka uheze. Kuva ico gihe, ivyegera bine nibo bafise ibintu mu minwe. Umupfasoni Okonjo-Iweala w'imyaka 66 niwe mupfasoni wa mbere yabaye umushikiranganji w'ubutunzi hamwe n'uw'imigenderanire wa Nijeriya kandi akaba yaramaze imyaka 25 yose ajejwe ibibazo vy'iterambere mw'Ibanki y'isi yose. Muri kino gihe, ari mu barongoye urubuga rwa Twitter, akaba arongoye ihuriro rya GAVI rijejwe incanco, kandi akaba n'intumwa idasanzwe y'ishami rya ONU rijejwe amagara y'abantu kw'isi, OMS/WHO mu rugamba rwo kurwanya Covid-19. Mu gihe umupfasoni Okonjo-Iweala yogenwa, azoba afise igikorwa kidasanzwe. WTO isanzwe ihanganye n'ikibazo c'ibiganiro vy'ubucuruzi vyahagaze hamwe n'icuka kibi hagati ya Amerika n'Ubushinwa. Mu ntango z'uku kwezi, yavuze ko uburambe bunini afise mu mu guhindura imikorere bwamutumye aboneka ko ari we nyawe ashoboye gufasha WTO kusubira ku murongo."	https://www.bbc.com/gahuza/amakuru-54731882
health	Ubugumba: Ingorane zo kutavyara ziterwa n'iki ku mugabo canke umugore?	Muganga Innocente Irakoze, umuhinga mu bijanye n'irondoka aratuganiriza ku kibazo c'ubugumba ku mugore no ku mugabo.	https://www.bbc.com/gahuza/amakuru-61165079
health	Burundi: Ibiharuro vya Covid-19 vyongerekanye	Reta y’Uburundi itera akamo abanyagihugu kubandanya bakurikiza amabwirizwa yo kwirinda ikiza karanda ca Covid-19 kuko “ibiharuro vy’abantu batorwa Covid-19 vyongerekanye”. Inyuma y’inama yahuje abajejwe kurwanya iki kiza ejo ku wa kabiri 26 Mukakaro (7) 2022, umushikiranganji w’amagara y’abantu Sylvie Nzeyimana yabwiye abamenyeshamakuru ko haheze “ikiringo nk’ico indwi zitatu … dusanga nko ku musi hatorwa abantu bashika 200” baba baranduye mu baba bipimishije. Ati: “Ico kiza kiracariho, kirirabika ariko iyo dusamaye ntidukurikize impanuro zo kwigikngira, gica kigaruka kikaduhwibira, abantu bakandura”. Umushikiranganji Nzeyimana ntatanga ibiharuro vy’abapimwa buri musi ariko avuga ko ibiharuro vy’abandura vyiyongereye ugereranije n’ingene vyari bimeze inyuma y’amezi atari make vyari vyaragabanutse cane. Mu ntara ntara zigeramiwe nk’uko abimenyesha harimwo igisagara ca Bujumbura, intara za Bujumbura, Gitega, Bururi mu bunamuko bw’igihugu, Muyinga na Kirundo mu buraruko. Sylvie Nzeyimana avuga kandi ko hari n’abinjira bavuye hanze bapimwa bagasanga baranduye. Ati: “Muri ino misi, abapimwa ku mipaka Uburundi busangiye n’ibindi bihugu, harimwo no ku kibuga c’indege, twasanze ko ingenzi ziza ziciye mu ndege harimwo abatari bake baza barwaye … aho nk’akarorero mu ndwi yose iheze, abashika 80 barapimwe basanga bararwaye uwo mugera”. Abinjiye mu gihugu bategerezwa gupimwa. Abasaba kwihutira kuraba inyishu hanyuma basanze barwaye bakitura amavuriro bwango. Nta ngingo ruhasha zifatirwa abinjira bavuye hanze nk’uko vyigeze kuba muri kahise. Igicapo cerekana ingene iki kiza cifashe mu gihugu cerekana ko ku bantu 7.483 bapimwe ku magenekerezo ya 23, 24 na 25 uku kw’indwi, 423 basanze baranduye, muri bo 39 bakaba bari bavuye hanze. Ibiharuro bitangwa n’ishami rijejwe amagara y’abantu kw’isi OMS/WHO vyerekana ko mu Burundi abantu 44.437 aribo bamaze kwandura,  kuva iki kiza gishika mu gihugu mu 2020, 15  bakaba ari co gitigiri OMS yahawe c'abamaze  gupfa. Ibi biharuro vyarakemanzwe n’ammwe mu shirahamwe ategamiye kuri leta ko bitavuga ukuri kw’ingene Covid yari yifashe mu gihugu. Ibiharuro kandi vyerekana ko abagera kuri 0,1 % bonyene nibo bamaze kwicandagisha mu gihugu.	https://www.bbc.com/gahuza/articles/crg62r1xdg7o
politics	France: Abapolisi batatu bahagaritswe mu kazi i Paris bazira gukubita umwirabure	"Abategetsi b'Ubufaransa bahagaritse abapolisi batatu inyuma yo kuboneka kuri video bariko barakubita umwirabure akora mu vy'umuziki hagati mu gisagara ca Paris. Ivyo vyashitse ku musi wa gatandatu vyatumye haduka agashavu ku nyifato y'abajejwe umutekano mu Bufaransa. Ku musi wa mbere, igipolisi cagirijwe gukoresha inguvu nyinshi zidakenewe mu gihe cariko kirasambura ikambi y'abimukira i Paris. Ivyo bishitse mu gihe reta iriko iragerageza gushiraho itegeko ribuza kwerekana isura z'abapolisi. Abaterekwa iryo tegeko bavuga ko iyo ataba ayo masanamu ata kintu na kimwe muri ivyo vyabaye mu ndwi iheze cari kumenyekana. Ku musi wa kane, umukinyi rurangiranwa w'umupira w'amaguru, Kylian Mbappe, na we nyene w'umwirabure, yarifatanije na bagenzi we b'umurwi nserukiragihugu hamwe n'abandi banonotsi mu kwiyamiriza inyifato y'abo bapolisi. Iruhande y'ifoto y'uwo mugabo  yiswe Michel yuzuye amaraso mu maso, yanditse ati:"" Video ibabaje, ubunyamaswa budakwiye kwihanganirwa. Iyamirize amacakubiri afatiye ku rukoba!"" Kuri uyu wa kane  ni ho amasanamu ya video yashirwa ku rubuga rwa Loopsider. Yerekana abapolisi batatu bariko basunagura, bakubita ingumu banakoresha n'indembo kuri uwo mugabo amaze kwinjira muri 'studio' yiwe. Loopsider ivuga ko ubwa mbere yari yahagaritswe yagirizwa kuba atambaye agapfukamunwa. BBC ntibazwa ibivuye ku zindi mbuga Michel kandi avuga ko yatutswe ivyerekeye urukoba rwiwe mu minota itanu yamaze ariko arakubitwa. Yarapfunzwe  anagirizwa kurwana no kwanka guhagarikwa, ariko abashikirizamanza bamirira kure ivyo birego, ahubwo bakaba baciye batanguza amatohoza kuri abo bapolisi. Igihe yashika ku cicaro gikuru c'igipolisi ku wa kane, ari kumwe n'uwumuburanira kugira buguruze urubanza, Michel yabwiye abamenyeshamakuru ati: ""Abantu bategerezwa kunkingira bangizeko igitero. Nta kintu na kimwe nari nakoze ngo nkorerwe ibintu nk'ibi.  Nshaka ko gusa abo bantu batatu bahanwa hakurikijwe amategeko."" Uwurongoye igisagara ca Paris, Anne Hidalgo, yavuze ko ""ababajwe cane"" n'ico ""gikorwa kidakwiye kwihanganirwa"". Umushikiranganji w'intwaro yo hagati mu gihugu Gérald Darmanin yabwiye televiziyo y'Ubafaransa ko ashobora gusaba ko abo bapolisi bahagarikwa mu kazi, avuga ko ""bacafuje umwambaro w'igihugu"". Mu ntango z'iyi ndwi, Darmanin yari yategetse igipolisi kumushikiriza icegeranyo inyuma y'aho basamburiye ikambi y'abimukira ku mugwa mukuru, bagatana mu mitwe na bo hamwe n'abaharanira agateka ka zina muntu. Yanditse kuri Twitter ko bimwe muvyahabereye ""Biteye isoni""."	https://www.bbc.com/gahuza/amakuru-55098776
sports	Ayavugwa mu mupira w'amaguru i Bulaya ku wa gatatu 25.12.2019: Werner, Pogba, Neymar, Haaland, Alonso, Cavani	Barcelona irashaka gusubira kugerageza kurondera umusatirizi wa Paris St-Germain, umnya Brezili Neymar w'imyaka 27, mu kiringo gito c'igura n'igurisha mu kwezi kwa mbere kuza. (Goal) Chelsea iriko irondera kugura mu kwa mbere kuza umusatirizi wa RB Leipzig, umudagi Timo Werner w'imyaka 23. (Express) Umukinyi wo hagati wa  Man United  Paul Pogba w'imyaka 26, aripfuza gusezera muri uyo murwi kugira ngo asubire mu murwi wiwe wa kera Juventus. (Calicomercato - in Italian) Mario Mandzukic yahora akina mu murwi Juventus yahagaritse ibihuha vyari bigize iminsi kuri we mu gushira umukono ku masezerano n'umurwi Qatari ya Al-Duhail n'aho Manchester United yari yaramwipfuje cane. (Mail) Manchester United iriteguye kugura umusatirizi w'umunya Norvège Erling Haaland w'imyaka 19 igategura kumuhemba umushahara w'amafaranga 200,000 vy'amapawundi kugira ngo yemere ahebe umurwi wiwe wa Red Bull Salzburg. (Sun) Umukinyi w'inyuma wa Chelsea, umunya Espanye Marcos Alonso w'imyaka  28, ariko araronderwa cane na  Inter Milan yo mu Butaliyano. (Calciomercato) Umusatirizi wa Paris St-Germain, umunya Uruguay Edinson Cavani w'imyaka 32, ari hafi y'ugushika ku masezerano ashobora gutuma muri uku kwa mbere yimukira muri Atletico Madrid ya Espanye. (Marca) Arsenal yiteze kugurisha umwe mu basatirizi bayo kugira ngo ishobore kugura umusatirizi wa Lyon, umufaransa Moussa Dembele w'imyaka 23. (Le10Sport - in French) Everton na Atletico Madrid bariko bararwanira umusatirizi wa River Plate, umunya Colombia Rafael Santos Borre w'imyaka 24. (AS) Umukinyi w'inyuma wa Manchester United, Chris Smalling w'imyaka 30 yipfuza kuguma muri Roma yatijijwemwo mu gihe amasezerano y'intizo yiwe yorangira mu mpera z'iri higanwa ry'uno mwaka. (Roma Press) AC Milan irizigiye ko ishobora gushika ku masezerano y'ukuzana umusatirizi wa Suède Zlatan Ibrahimovic w'imyaka 38 muri uku kwezi kwa mbere. (Mail) West Ham iriko irarondera ingene yogura umukinyi w'inyuma wa Espanye Unai Nunez w'imyaka 22 asanzwe akinira Athletic Bilbao. (AS in Spanish) Juan Sebastian Veron avuga ko ibiganiro bibandanya hagati y'umurwi Estudiantes na Andres Iniesta w'imyaka 35 (yahoze akinira Barcelona) ubu akina hagati mu murwi Vissel Kobe wo mu Buyapani kugira ngo ashobore kwimukira muri uyo murwi wo muri Argentine . (La Oral Deportivo, via Marca) Umukuru w'umurwi Wolves Nuno Espirito Santo yahaye akaruhuko abakinyi biwe kugira babe kumwe n'imiryango yabo mu guhimbaza Noel imbere y'urukino rwo ku wa gatanu n'umurwi Manchester City. (FourFourTwo) Chelsea yemerewe ko ishobora kugura umukinyi w'umunya Espoanye Isco w'imyaka 27 asanzwe akinira Real Madrid ku miliyoni 44 z'amapawundi. Ivyo vyoha akaryo Real Madrid gushobora kugura umukinyi wo hagati wa Tottenham, Christian Eriksen. (Mirror) Umukinyi w'inyuma wa Arsenal, umunya Bosnie-Herzegovine Sead Kolasinac w'imyaka 26 ariko araronderwa na Napoli hamwe na Roma. (Sky Sports) Lyon iriko irarondera umukinyi wo hagati wa Atletico Madrid, umufaransa Thomas Lemar w'imyaka 24. (L'Equipe - in French)	https://www.bbc.com/gahuza/imikino-50910049
politics	Obiang: P﻿rezida amaze imyaka 43 ku butegetsi agira asubire kwitoza muri Guinee Equatoriale	"U﻿mukuru w'igihugu wa mbere arambiye ku butegetsi kw'isi ariko ararondera gusubira kw'itoza inyuma y'imyaka 43 amaze ku butegetsi muri Guinee Equatoriale. P﻿rezida Teodoro Obiang Nguema Mbasogo w'imyaka 80 afise intwaro ivugwamwo guhonyanga agateka ka zina muntu, cane cane kuboreza igufa abantu no kubanyuruza. B﻿amwe mu batavuga rumwe na reta bari muri aayo matora ariko ntibiteze kuyatsinda. U﻿wo muprezida yagize icibare ciwe ico gihugu kirangwamwo ubutunzi bw'igitoro, aho abo mu muryango wiwe bari mu bibanza bikomakomeye. U﻿muhungu wiwe, ari mu kibanza c'icegera ca prezida, Teodoro ""Teodorin"" Nguema Obiang Mangue, yaragize ubuzima buzimvye cane muri Amerika n'i Buraya, akaba mbere anafise ibirato vy'intoke bizimvye cane biriko amabuye y'agaciro vyahoze ari ivyo umuririmvyi rurangiranwa Michael Jackson, nk'uko bivugwa n'abategetsi b'Ubwongereza. Prof Ana Lúcia Sá yabwiye BBC ati:""Ayo matora nta co aje guhindura."" Prof  Sá umuhinga mu vya politike n'intwaro z'agahahazo zo muri Afrika kuri kaminuza ya Lisbon yagize ati:""﻿Ntakizohinduka"". Y﻿ongeyeko ko ""azi nezako Obiang azotorwa n'amajwi arenga 95%"". I﻿bi kandi babihurirako n'uwuharanira agateka ka zina muntu Tutu Alicante, yabwiye itororokanirizo ry'amaakuru rya Reuters:""Ku musi wa Mungu abantu bazotora uko reta ibibitezeko, kubera ntushobora kuvuga wisanzuye ico wiyumvira muri Guinee Equatoriale."" A﻿licante abandanya avuga ati:""Abatavuga rumwe na reta nta maahirwe bafise. Araza kugira ibishoboka vyose kugira ntave ku butegetsi."" I﻿migambwe itavuga rumwe na reta barapfa kuyireka igakora ariko ikagira ikibazo c'uko ata tangazamakuru ryigenga rihari, kuko ibinyamakuru vyose, bitari mu minwe ya reta, biba ari ivyo abayishigikiye. V﻿yibazwa ko prezida Obiang yaheruka guhakana ivyo guhonyanga agateka ka zina muntu n'ubusuma mu matora, ariko aragerageza kugira isura nziza mu makungu. M﻿u kwezi kw'icenda, reta yarakuyeho igihano co gupfa, ingingo yashimwe na Onu."	https://www.bbc.com/gahuza/articles/czkdrv841rpo
politics	Gambia: Uwahoze arongoye igendereza yaciriwe urwo gupfa	Umucamanza wo muri Gambia yaciriye urubanza rwo gupfa uwahoze arongoye  igendereza ry’iki gihugu, Yankuba Badjie, hamwe n’abandi bane bari mu bajejwe umutekano, ku caha co kwica umunyaporitike mu 2016, mu misi ya nyuma y’ubutegetsi bw’agahotoro bw’uwahoze ari umukuru w’ico gihugu, Yahya Jammeh. Uyu munyaporitike, Ebrima Solo Sandeng – yari imbere mu mugambwe United Democratic Party utavuga rumwe n’uwari ku butegetsi – yari yahagaritswe mu myiyerekano yo kwiyamiriza reta. Yapfiriye mw’ibohero haciye imisi ibiri, abanje gukubitwa no kuborezwa igufa. Urupfu rwiwe rwatumye abanyagihugu baterwa n’uburakari. Inyuma y’imyaka 22 yari amaze ku butegetsi, Perezida Jammeh yagiye kubuvako yari yanse kugenda inyuma yo gutsindwa mu matora yo muri Kigarama 2016, kubera igitsure c'ibihugu vyo mu karere. Mu 2017, Jammeh yahungiye muri Guinée équatoriale, ari naho akiri mu buhungiro.	https://www.bbc.com/gahuza/articles/ce7nr6z527go
sports	Igikombe c'isi 2022: Qatar ifashe gute abakozi ikoresha mu kwubaka ibibuga vy'umupira?	"Ihiganwa ry'igikombe c'isi 2022 mu mupira w'amaguru ryiteze gutangura ku wa 21 z'ukwa cumi na rimwe muri Qatar, rizoba ari ryo rya mbere ribereye mu karere k'Uburasirazuba bwo hagati. Ni ihiganwa kandi rya mbere riteye impari nyinshi, aho hari ibibazo vyibazwa ku kungene iki gihugu co mu Kigobe gitunze cane cashoboye kuronka uburenganzira bwo gutegura iri higanwa, ingene gifata abakozi bubaka ibibuga, hanyuma kandi nimba kizoshobora kwakira abantu bari muri wa murwi w'abahuza ibitsina babisangiye, canke LGBT. Qatar iriko irubaka ibibuga indwi bizoberako izo nkino, ikibuga c'indege gishasha, igituro gishasha c'itereni/gari ya moshi hamwe n'amabarabara mashasha. Urukino rwa nyuma ruzobera mu kibuga kizokwakira izindi icenda, kikaba ari naco kiranga igisagara gishasha. Ariko iki gihugu kiranegurwa cane ku kungene gifata abakozi mvamahanga 30.000 bakora muri ibi bikorwa. Mu 2016, ishirahamwe riharanira agateka ka zina muntu Amnesty International ryaragirije Qatar ko ikoresha abantu ku nguvu. Ryavuze ko abakozi benshi bari babayeho nabi cane, ko ikoresha amafaranga menshi cane mu kurondera abakozi kandi ko itabahemba, mbere ikanabafatira ibitabo vyabo vy'inzira. Kuva mu 2017, reta yarashizeho amategeko akingira abakozi b'abimukira akazi ko mu bushuhe burenze urugero, kugabanya amasaha y'akazi, no guteza imbere imibereho yabo aho bakorera. Hagati aho, ishirahamwe Human Rights Watch riharanira agateka ka zina muntu mu cegeranyo caryo ca 2021 ryavuze ko abacangero mvamahanga bari bagihanzwe ""n'ibihano vyo gukatwa imishahara biteye kubiri n'amategeko"", mbere ""bakamara amezi n'amezi badahembwa mu kazi kabo k'amasaha menshi katoroshe"". Amnesty International ivuga kandi ko n'aho icitwa ""kafala"" cakuwe - ikintu kizibira abakozi mvamahanga kuva ku buzi bwabo abakoresha babo batavyemeye - abakozi baracaturubikwa. Umuvugizi wa reta yabwiye BBC ati: ""Harabaye akarusho gakomeye mu bijanye no gushira mu ngiro izi mpinduka"". Avuga ko igitigiri c'amakompanyi arenga amategeko ""kizobandanya kigabanuka uko ingingo zizogenda zubahirizwa"". Mu kwa kabiri 2021, ikinyamakuru Guardian cavuze ko abakozi mvamahanga 6.500 bava mu Buhindi, Pakistan, Nepal, Bangladesh na Sri Lanka bari bamaze gupfira muri Qatar kuva itangajwe ko ironse uburenganzira bwo kwakira inkino z'igikombe c'isi yose. Izi mpfu zagiye gutangazwa n'abategetsi b'ibihugu bitanu vya Aziya, ntivyerekana ko zabaye kubera akazi canke aho bakorera. Ariko ishirahamwe riharanira agateka k'abakozi FairSquare ryavuze ko abenshi muri abo bapfuye basa n'uko bari abakozi bo muri ico gisata co gutegura ihiganwa ry'igikombe c'isi. Reta ya Qatar ivuga ko hari indenzarugero mu biharuro bitangwa, kubera harimwo n'ibihumbi vy'abanyamahanga bapfuye bamaze imyaka myinshi baba kandi bakora muri ico gihugu. Ivuga ko benshi bashobora kuba bahoze bakora ubuzi butari muri iki gisata c'ubwubatsi. Qatar ivuga ko hagati ya 2014 na 2020, habaye abantu 37 bakora muri ibi bibuga vy'igikombe c'isi bapfuye. Ivuga ko 34 muri bo batahitanywe ""n'akazi bakora"". Ishirahamwe mpuzamakungu ry'akazi BIT/ILO rivuga ko Qatar itaharuye abakozi bapfuye giturumbuka no mu buryo butari bwitezwe. Rivuga ko muri aba hari abahitanywe n'indwara z'umutima n'iz'ihumekero zitewe n'ubushuhe, aba bagaharurwa ko ""bahitanywe n'urw'akarago"" kandi ko ata sano rihari n'akazi bakora. BIT yaregeranije ibitigiri vyayo vy'abapfuye ikuye mu bitaro vya reta hamwe no mu mashirahamwe akoresha za rusehabaniha muri Qatar, ibi bigo vyose bikaba vyakira abantu bose bahitanywe n'ibikorwa bifitaniye isano n'ihiganwa ry'igikombe c'isi. Ivuga ko abakozi 50 bapfuye abarenga 500 nabo barakomereka cane muri Qatar mu 2021 honyene, abandi 37.600 nabo barakomereka bukebuke. Aba bantu bapfuye abandi bagakomereka cane cane bakorotse bava hejuru, abandi bagwa mu masanganya y'imodoka abandi nabo bakaba baguweko n'ibintu. Qatar ni heza ku bantu bahuza ibitsina babisangiye (LGBT )? Qatar ni igihugu ca Islam kigendera ku mico ya kera kandi guhuza ibitsina hagati y'ababisangiye biteye kubiri n'amategeko. Amashirahamwe aharanira uburenganzira bw'aba LGBT asaba ishirahamwe rijejwe umupira w'amakuru kw'isi, FIFA, hamwe n'abajejwe gutegura iri higanwa muri Qatar, gukora impinduka imbere y'uko iri higanwa ritangura. Muri izi mpinduka harimwo kubahumuriza kandi bakizezwa ko umutekano wabo utazohungabana, kugira ngo baronke uburenganzira bwo kwinjira muri Qatar, kandi ntihabe ivyo gukurikirana abavugana ibijanye n'abahuza ibitsina babisangiye. Abajejwe gutegura iri higanwa ry'igikombe c'isi muri Qatar baherutse kuvuga ko abantu bose bahawe ikaze, ariko ""ivyo kwiyerekana ku mugaragaro ku bahuza ibitsina babisangiye canke ku babihuza batabisangiye, ntibiri mu mico n'imigenzo yacu"". Qatar 2022 yatanguye guteza impari kuva bitangajwe na FIFA, mu 2010. Nk'igihugu gito cane (n'aho gitunze cane) ariko ata kahise k'urukino rw'umupira w'amaguru gifise, kandi itari bwigere ironka itike yo kwinjira mu nkino za nyuma z'ihiganwa ry'igikombe c'isi, wabaye umubabaro kuri benshi igihe Qatar itsinda ibihugu vyariko bihiganwa nayo ari vyo Amerika, Australia, Koreya y'Epfo n'Ubuyapani. Iyi ngingo yatumye haduka ibirego ko abategetsi ba FIFA  bahawe igiturire kugira ngo bemerere Qatar gutegura ihiganwa ry'igikombe c'isi, n'aho amatohoza y'umurwi w'abigenga washizweho na FIFA ata vyemezo bikomeye vyo gushigikira ibi  birego. Qatar iriyamiriza ivyo yagirizwa ko yaguze amajwi y'intumwa zatora, ariko amatohoza y'ibiturire akorwa n'abategetsi b'Ubufasransa arabandanya, ni mu gihe mu 2020 Amerika yagirije abategetsi babatu ba FIFA ko bahawe amafaranga. Mu bisanzwe ihiganwa ry'igikombe c'umupira w'amaguru riba mu kwa gatandatu gushika mu kw'indwi, ariko muri Qatar ubushuhe muri iki kiringo c'umwaba buba bugera kuri degre 41 mbere bugashobora no kugera kuri 50 - ubushuhe bwinshi ku buryo ata muntu yosohoka, tureke rero gukina umupira iminota n'imiburiburi 90. Mu gihe yariko iraharanira ubu burenganzira, Qatar yaremeye gushiraho ubuhinga bwo gukanyisha buzotuma ibibuga bihabwa akayaga, haba mu gice abakinyi bakiniramwo canke mu ruhande rw'abarorerezi. Hagati aho, mu 2015, FIFA  yafashe ingingo yo gutegura iri higanwa mu gihe c'ubukonje. Ihiganwa ry'igikombe c'umupira w'amaguru kw'isi rizotangura ku wa 21 Munyonyo (11), urukino rwa nyuma rukaba ruzokinwa ku wa 18 Kigarama (12). Ibi bisigura ko iri higanwa rizoba mu gihe umwaka w'amahiganwa y'imirwi mu bihugu vyinshi uzoba ugeze hagati kandi rikazotuma aya mahiganwa atoroherwa. Ihiganwa ry'Ubwongereza Premier League, nk'akarorero, ntirizobona inkino zizokinwa hagati y'itariki 13 Munyonyo na 26 Kigarama. Kugira ngo bashobore kugarura umwanya uzotakara, umwaka w'inkino wa 2022/2023 uzotangura indwi imwe imbere y'aho wategerezwa gutangurira hanyuma uzorenzeko indwi imwe mu mpera zawo."	https://www.bbc.com/gahuza/amakuru-60992990
sports	Ayavugwa mu mupira w’amaguru: Mbappe, Costa, Guimaraes, Lukaku, Yerry Mina	Real Madrid ntiriyumvira ivyo gusubira kurondera umusatirizi wa Paris St-Germain umufaransa Kylian Mbappe  w’imyaka 23, hagati aho, uyu murwi wo muri Espagne uriko ukurikiranira hagufi ingene uwahoze ari umukinyo wo hagati Xabi Alonso  yitwara nk’umumenyereza wa Bayer Leverkusen . (ESPN) Mbappe ariko arihweza ingene yohagarika amasezerano yiwe mu kwa mbere. (L'Equipe iciye kuri Mail) Hagati aho, PSG iripfuza kugura umukinyi w’inyuma wa Real Madrid umunya-Espagne Rafa Marin  w’imyaka 20. (Marca mu ki espagnol) Inter irashaka gusinyisha Romelu Lukaku amasezerano kugira ngo yimukire burundu muri uyu murwi. Uyu mubirigi w’imyaka 29 yatijijwe uyo murwi wo mu Butaliyano avuye muri Chelsea. (Calciomercato mu gitaliyano) Inter kandi iripfuza umukinyi w’inyuma wa Everton umunya-Colombia Yerry Mina  w’imyaka 28. (Calciomercato mu gitaliyano) Manchester United niyo ifise amahirwe yo gutahukana umunyegori wa Porto umunya-Portugal Diogo Costa  w’imyaka 23. (Diario de Noticias, iciye kuri TeamTalk) United igiye gukora ibishoboka vyose kugira ngo yongereze amasezerano ifitaniye na Diogo Dalot kugira ngo izibire Barcelona iriko irahiga ingene yoronka uyu munya-Portugal w’imyaka 23 akina inyuma. (ESPN, iciye kuri Mirror) Newcastle United irashaka gushika ku masezerano y’igihe kirekire n’umunyabrezili akina hagati Bruno Guimaraes w’imyaka 24 imbere y’uko uyu mwaka w’inkino urangira. (90min) Arsenal  bihobora kuyibera ngombwa ko iriha amafaranga menshi kugira ironke umunya-Ukraine akina ku ruhande  Mykhaylo Mudryk w’imyaka 21, mu kwa mbere, mu gihe umurwi wiwe Shakhtar Donestk wobandanya mw’ihiganwa rihuza imirwi yabaye iya mbere iwabo (Champions League). (Football.London) Tottenham itegura gutangura ibiganiro ku vyerekeye amasezerano ifitaniye n’umumenyereza wayo Antonio Conte mu kwezi kuza. Amasezerano y’uyu mutaliyano w’imyaka 53 azorangira mu mpera z’uyu mwaka w’inkino. (Mail) Umusatirizi wa Atletico Madrid umunya-Portugal Joao Felix w’imyaka 22  aripfuza gusezerera uyu murwi mu kwa mbere kubera icuka kibi kiri hagati ya we n’umumenyereza Diego Simeone. (A Bola mugi portugal) Manchester United ishobora kuba umwe mu mirwi yiteguriye guciria inzira Felix yo kuva muri Atletico Madrid. (A Bola iciye kuri Express) Umuserukizi w’umusatirizi w’umunya-Autriche Marko Arnautovic akina muri Bologna avuga ko uyu mukinyi w’imyaka 33 ari we yanse kwimukira muri Manchester United, aho kuba uyu murwi wa Premier League wamwanse. (Gianluca di Marzio via Sport Witness) Real Madrid irashaka kurondera umunya-Canada Alphonso Davies w’imyaka 21 akina inyuma muri Bayern Munich. (Marca mu ki-Espagnol ) Umukinyi w’inyuma wa Leicester City umubirigi Wout Faes w’imyaka 24 avuga ko yanse amasezerano yamusaba kuja gukinira Chelsea mu ci, imbere y’uko afata ingingo yo kwimukira kuri King Power Stadium (ikibuga ca Leicester). (Telegraph ) Chelsea yagenye uwujejwe kugura abkinyi mushasha, Joe Shields, imuvanye mu murwi Mugenzi wawo wo muri Premier League,  Southampton. (Sun) Manchester City ni umwe mu mirwi iriko irarwanira umukinyi w’inyuma w’umunya- Ireland, Sam Curtis w’imyaka 16, asanzwe akina mu murwi St Patrick's Athletic. (Football Insider)	https://www.bbc.com/gahuza/articles/c0w5z67n32lo
sports	Ayavugwa mu mupira w'amaguru ku wa gatanu 05.07.2019: Maguire, Fernandes, Niguez, Marcelo, Lukaku, Gomez	"Umukinyi Bruno Fernandes arashashaye cane kwimukira muri Manchester United. Bitegekanijwe ko uyo mukinyi wo hagati w'imyaka 24 asanzwe akina muri Sporting Lisbon no mu murwi nserukiragihugu wa Portugal afata urugendo rumushikana Old Trafford gupimwa kwa muganga. (Sport Witness) Man U irarondera kandi umunyegori wa Atletico Madrid Saul Niguez w'imyaka 24 kugira asubirire Paul Pogba mu gihe uyu mukinyi w'umufaransa w'imyaka 26 yoramuka avuye i Old Trafford. (Express) Manchester City ntiyiteguye kuriha amahera asabwa na Leicester ku mukinyi Harry Maguire  w'imyaka 26, akaba ari amahirwe kuri Manchester United yo gushobora kugura uyo mukinyi mpuzamakungu w'umwongereza. (90Min) Arsenal nta mahirwe bagize y'ukuronka umunyegori w'umudagi w'imyaka 21, Markus Schubert, yafashe ingingo yo kuja gukinira Schalke avuye muri Dynamo Dresden. (Sport1) Arsenal bariko bakora hasi hejuru kugira bagure Marcelo inyuma y'aho uyo mukinyi w'umunya Brezili asavye ko yova muri Real Madrid. (Sport - via Metro) Arsenal yatanguye kuvugana n'umurwi Gremio kugira irabe ko yoronka umukinyi w'inyuma wa Argentine, Walter Kannemann w'imyaka 28. (Globo Esporte - via Metro) Inter Milan biriko birayigora kugura umusatirizi wa Manchester United akinira umurwi nserukiragihugu w'Ububirigi, Romelu Lukaku w'imyaka 26. (Sun) Uwahoze ari umukinyi rurangiranwa wa Tottenham, Ossie Ardiles, avuga ko kugerageza kubuza Christian Eriksen w'imyaka 27 kugenda ari ""uguta umwanya"". (Talksport - via Goal) West Ham United iriko irarwanira na Valencia umusatirizi wa  Celta Vigo Maxi Gomez w'imyaka 22 akinira kandi n'umurwi nserukiragihugu wa Uruguay . (Sky Italia - via Inside Futbol) Leicester umutima wayo wose uri ku mukinyi w'inyuma wa Burnley, James Tarkowski, ari nka hamwe Harry Maguire yokwimukira muri Man United. Hagati aho, Leicester izomurwanira na Wolves nayo nyene yipfuza uyo mukinyi. (Birmingham City) Man United iriteguriye kugiriranira amasezerano mashasha n'umunyegori David de Gea akaba yohembwa imiliyoni 85 z'amapawundi milioni 85, aho yoronka umushahara w'ibihumbi 350  ku ndwi. (Star) Umukinyi w'inyuma w'umunya Croatia, Dejan Lovren ashobora kuva muri Liverpool akaja muri AC Milan yipfuza cane uyo mukinyi w'imyaka 30, ikaba yoba iriko irategura amahera ngo imushikane i San Siro. (Mirror) Manchester City na Barcelona iriko irarwanira umukinyi w'inyuma wa Juventus,  Joao Cancelo w'imyaka 25, akaba kandi akinira n'umurwi nserukiragihugu wa Portugal. (Sport English - via Mirror) Frank Lampard yifotoreje mu kibuga ca Stamford Bridge aho yakirwa nk'umumenyereza mushasha wa Chelsea. (Mail) Arsenal yugururiwe inzira y'ukugura umusatirizi w'umunyabrezili akinira Barcelona, Malcom w'imyaka 22, ariko ico irondera ahanini  kukaba ari ukugura umusatirizi wa Cote d'Ivoire Wilfred Zaha  w'imyaka 26 akina muri Crystal Palace. (Mirror) Aba Gunners bariko bategura imiliyoni 70 bashaka gutanga kuri Zaha, n'aho Palaceyoyo ivuga ko uyo mukinyi afise agaciro kangana n'imiliyoni 80 z'amapawundi. (Sky Sports) Tottenham yahagaritse ibiganiro vyayihuza na Real Betis ku mukinyi wo hagati akomoka muri Argentina, Giovani Lo Celso w'imyaka 24 inyuma y'aho iyo mirwi inaniranye kwumvikana ku mahera. (Sky Sports)"	https://www.bbc.com/gahuza/imikino-48881468
politics	Uburusiya na Ukraine: Intambara irashobora gusubira kwaduka	Ibihugu vy'uburengero bw'Uburaya bihanze amaso uruhagarara hagati ya Ukraine n'Uburusiya, mu gihe hari impungenge z'icoba biramutse bitanye mu mitwe	https://www.bbc.com/gahuza/amakuru-57016498
health	WHO 'ibabajwe cane' nuko abakozi bayo bwankiwe kwinjira mu Ubushinwa	Umugwi w'intumwa za WHO/OMS zari gutohoza amamuko ya Covid-19 mu gisagara ca Wuhan wankiwe kwinjira mu Bushinwa. Babiri muri bo bari bamaze gufata urugendo - umwe aza yamaze gusubira inyuma, uwundi aracari aho arindiririye indege mu kindi gihugu. OMS ivuga ko vyatumwe n'ikibazo co kuronka impusha zo kwinjira(visa). Ayo matohoza arindiriwe kuva kera yari yemewe n'abategetsi b'Ubushinwa mu kwezi kwa 12 inyuma y'amezi menshi babivugana na OMS. Uwo mugera watowe ubwa mbere muri Wuhan mu mpera za 2019 ucaduka, bikaba vyibajijwe ko wazananye mw'isoko. Umukuru wa OMS Tedros Adhanom Ghebreyesus ''yababajwe cane'' n'uko Ubushinwa butaheraheje ibijanye no gutanga impusha z'uko abo bantu bashika muri ico gihugu''kandi babiri muri bo bari bamaze gufata urugendo hanyuma abasigaye na bo bakaba basivye ku munota wa nyuma''. Yabwiye abamenyeshamakuru i Geneve  ku wa kabiri ati:''Ubushinwa bwari bwanyemereye ko buriko burakora ibikenewe vyose kugira abo bantu bashikeyo vuba hashoboka'', asigura ko yari yavuganye n'abategetsi bo hejuru b'Ubushinwa abumvisha ko ''ubwo butumwa buza imbere kuri OMS no ku makungu''. OMS yari imaze amezi n'amezi itegura kurungika umugwi w'abantu 10 b'abahinga mpuzamakungu mu Bushinwa kugira baje gutohoza ivy'uko ikiza camutse ku gikoko n'ingene uwo mugera wahejeje ugashikira abantu. Mu kwezi guheze vyari vyatangajwe ko ayo matohoza azotangura mu kwezi kwa mbere mu 2021. Babiri mu bagize uwo mugwi mpuzamakungu bari bafashe urugendo bagana Ubushinwa ku wa kabiri nk'uko bimenyeshwa na OMS. Covid-19 yatowe ubwa mbere mu gisagara ca Wuhan co mu ntara ya Hubei yo mu Bushinwa, mu mpera za 2019. Vyatanguye kwibazwa ko uwo mugera wandurutse mw'isoko rigurisha ibikoko vyo mw'ishamba vyo kubaga. Aho ni ho vyibazwa ko uwo mugera ariho wava ku bikoko ukandukira abantu. Ariko hari impari nyinshi ku mamuko y'uwo mugera. Hari abahinga bibaza  ko isoko atari yo mamuko yawo, ko gusa ariho wagwiriraniye. Hari ubushakashatsi buvuga ko imigera ya corona ishobora kwandukira abantu imaze imyaka igendagenda ivuye ku buhungarema atawurayitora. Ariko ntibizwi igikoko yoba  yaraciyeko kugira abantu bandukirwe.	https://www.bbc.com/gahuza/amakuru-55556641
health	Mu Burundi malaria yoba yabaye ikiza?	Abajejwe amagara y'abantu muri Leta y'Uburundi bafadikanije n'abaserukira ishami ry'ishirahamwe mpuzamakungu rijejwe amagara y'abantu OMS, bariko barihweza icatumye ingwara ya malaria ifata abantu benshi muri uyu mwaka kuruta uko vyahora. Ibiro vya ONU bijejwe gutunganya ibikorwa vy'ubutabazi OCHA, bimenyesha ko ibitigiri vya malaria yabonetse ku barwayi kuva mu ntango z'uyu mwaka, bigeze kuri 5 700 000, nayo abo yahitanye bagera ku 1800. Nimwumvirize uwuserukira  OMS mu Burundi, Kazadi Mulombo. Avuga ko bariko bafashanya na leta gukora ibishoboka ngo iyo ngwara igabanuke, ariko yirinze kuvuga ko igeze ku rugero rwo kwitwa ikiza canke kwemeza ibiharuro bivugwa, kuko leta ari yo ibishinzwe.	https://www.bbc.com/gahuza/amakuru-49257885
business	Brexit: Boris Johnson arashima amasezerano y'ubudandaji hagati ya UK na EU	"Ishirahamwe ry'ubumwe bwa Buraya, EU, n'Ubwongereza bashitse ku masezerano azogenga ubudandaji inyuma ya Brexit, aje kurangiza amezi yo kutumvikana ku burenganzira bwo kuroba n'amategeko agenga ubudandaji. Mu kiganiro n'abamenyeshamakuru ku biro iwe, Boris Johnson yagize ati:""Twasubiranye ubwigenge ku mategeko yaco hamwe na kazoza kacu."" Umushikiranganji wa mbere yongeyeko ko, n'aho ibiganiro ""vyari bigoye"" ari ""amasezerano meza ku Buraya bwose"" azotanga akazi n'iterambere. Umukuru w'ishirahamwe rya Buraya Ursula Von der Leyen yavuze ko ari amasezerano ""ata ho yegamiye"". Mu kiganiro n'abamenyeshamakuru I Bruxelles, umukuru w'akanama k'ubumwe bwa Buraya yavuze ati:""Rwari urugendo rurerure rurimwo ibihuhusi ariko twaronse amasezerano meza twerekana. ""Ni nyayo, nta ho yegamiye, kandi n'ikintu ciza cari gikwiriye gukorwa ku mpande zose."" Yongeyeko ko ubu ari ""igihe co kwibagira kahise tukaraba muri kazoza"" kandi ko Ubwongereza ""buguma ari ncuti nyakuri"". Yavuze ko hazoba ikiringo mfatakibanza c'imyaka itanu n'igice mu bakora mu gisata c'uburovyi. Hanyuma imigenderanire izobandanya ku bibazo bijanye n'ihindukagurika ry'ibihe, amasoko ntanganguvu, umutekano hamwe no mu gutwara abantu n'ibintu. Mw'itangazo, ibiro vy'umushikiranganji wa mbere mu Bwongereza bigira biti:""Turagarukanye amahera yacu, imbibe, amategeko, ubudandaji hamwe n'amazi turobamwo,"" Risubiramwo icivugo ca Johnson co kwiyamamaza mu matora, ryongeyeko  ""Brexit iragiye mu bikorwa"". Johnson yashize kuri Twitter ifoto yiwe ariko aramwenyura, yashize intoke z'ibikumu hejuru. Mu kiganiro yatanze, yavuze:""Turarangije amasezerano akomeye aciye imiriyaridi 668 y'amapawundi ku mwaka. ""Amasezerano yumvikana ameze nk'aya Canada hagati y'Ubwongereza na EU. Amasezerano azokingira ubuzi muri iki  gihugu cose, azotuma ibidandazwa vyo mu Bwongereza bigurishwa ata makori, ata n'ibice bitanzwe kw'isoko rya Buraya. ""Amasezerano azoha uburenganzira amakompanyi gukorana n'ibihugu vy'incuti vy'i Buraya."""	https://www.bbc.com/gahuza/amakuru-55441169
politics	Burundi - Rwanda: CIRGL igiye gukora itohoza ryayo ku gitero c'i Mabayi	Inama mpuzamakungu ijejwe akarere k'ibiyaga binini (CIRGL/ICGLR) yashinze umurwi ugiye gukora amatohoza ku gitero giheruka ku kirindiro c'ingabo z'u Burundi muri komine Mabayi mu ntara ya Cibitoke. Umunyamabanga mukuru w'iyo nama, Zachary Muburi-Muita, yabwiye BBC ko uwo murwi washinzwe, ariko nta nsiguro yatanze kuri wo. Ikirindiro ca gisirikare c'i Marura caratewe n'umurwi witwaje ibirwanisho ku wa 17 z'ukwezi kwa 11 uyu mwaka wa 2019, leta y'u Burundi ikaba yavuze ko abagize ico gitero bavuye mu Rwanda bakongera bagasubirayo. Urwandiko rugena uyo murwi rwateweko igikumu na koloneli Léon Mahoungou arongoye umurwi uhuriyemwo bose ujejwe ubugenzuzi muri iyo nama (MCVE) ruvuga ko ico gikorwa categerezwa gutangura kuri uyu wa kabiri itariki 03/12/2019 kikarangira ku itariki 10/12/2019. Uyo murwi w'abantu 17 ugizwe n'abasirikare 13 n'abasivire 4, uzotegerezwa gushika ahabereye ico gitero ku ruhande rw'Uburundi, ushike no mu Rwanda. U Burundi bwaragabishije u Rwanda ko ''buzofata ingingo zikwiye kuko budashobora kwihanganira ibitero vyisubiriza n'agasomborotso'' buvuga ko bikorwa n'u Rwanda. Leta y'u Rwanda yoyo ivuga ko ibivugwa n'u Burundi bifise intumbero y'ugusamaza amakungu ku kibazo nyamukuru kiri mu karere, kandi ko atari ubwa mbere. Kuva mu mwaka wa 2015 aho hadukiye uruhagarara rwa politike mu Burundi, u Burundi n'u Rwanda vyakomeje kwagirizanya kimwe cose ku ruhande rwaco, ko mukeba afasha imirwi y'inyeshamba ishaka guhungabanya umutekano kubutaka bwaco.	https://www.bbc.com/gahuza/50658345
health	North Korea yagirizwa kwiba ubuhinga bwo gukora urucanco rwa Pfizer rwa Covid-19	Abajejwe igendereza muri Koreya y'Ubumanuko bavuga ko Korea y'Uburaruko yagerageje kwiba ubuhinga bwo gukora urucanco rwa Covid-19 rwakozwe n'ikompanyi ya Amerika ikora imiti Pfizer. Gusa gushika ubu ntibiratomoreka neza urugero yoba yari imaze gushikako mu kwiba ubwo buhinga. Ikinyamakuru Yonhap gitangaza ko igisata kijejwe igendereza ca  Koreya y'Ubumanuko cashikirije ico kibazo abashingamateka. BBC yashatse kumenya ico Pfizer ivuga kuri ubu busuma ariko ntirishura. Koreya y'Uburaruko ivuga ko ata munyagihugu n'umwe wayo arigera yandura coronavirus. Hagati aho, iki gihugu citeze kuronswa incanco zingana na miriyoni zibiri z'urucanco rwa AstraZeneca-Oxford mu ndwi ziri imbere. Kuva umugera wa coronavirus utanguye kwibonekeza mu kwa mbere kw'umwaka uheze mu Bushinwa, Koreya y'Uburaruko yaciye yugara imbibe zayo. Mu kwa cumi na rimwe, ikompanyi Microsoft ihingura inyabwonko yatangaje ko n'imiburiburi amakompanyi icenda ahingura imiti harimwo na Pfizer yinjiriwe n'amashirahamwe yegukira reta z'ibihugu vya Koreya y'Uburaruko n'Uburusiya. Microsoft yavuze ko hari amashirahamwe yo muri Koreya y'Uburaruko azwi nka Zinc na Cerium, hamwe n'irindi ryo mu Burusiya ryitwa Fancy Bear, abifisemwo uruhara. Uburusiya burahakana ko butinjirira ubushakashatsi bw'ibindi bihugu ku vyerekeye incanco. N'aho utwigoro twinshi two kugerageza kwiba ubu buhinga ataco twashitseko, Microsoft yagabishije ico gihe ko hari hamwe hamwe vyashobotse. Kuva iki kiza caduka hari ibihugu vyagumye birungika aba hackers babo mu rwego rwo guhangana na coronavirus. Kimwe muri ibi harimwo kwegeranya amakuru y'igendereza hakaba kandi no kwiba ubuhinga kugira babukorereko. Korea y'Uburaruko yamye iboneka ko ari kimwe mu bihugu bikomeye cane muri iki gisata. Ni igihugu ciyugaye ariko gifise abahinga bakomeye mu busuma bwo mu nyabwonko bamye barondera kwinjirira ibindi bihugu, atari ukwiba amabanga gusa, ariko kandi no kurondera amafaranga. Mu mwaka uheze mu Bwongereza, vyabaye ngombwa ko ikigo kijejwe umutekano w'inyabwonko ( National Cyber Security Centre) gishiraho uburyo bwo gukingira ubushakashatsi ku ncanco. Ntagushidikanya ko kubera ibikorwa bihari bikomeye, inzego zijejwe imiti n'amagara y'abantu zigiye kwitaho gusumba umutekano w'inyabwonko kugira zikingire kazoza.	https://www.bbc.com/gahuza/amakuru-56093949
sports	BAL2022: Umugwi New Star usaba urundi rukino inyuma yo kwirukanwa mw'ihiganwa	"Ishirahamwe ry'umupira w'amaboko Basketball mu Burundi FEBABU ryandikiye ishirahamwe ry'isi yose ry'urwo rukino FIBA risaba ko umugwi wa New Star urenganurwa ku ngingo wafatiwe zo kwirukanwa mw'ihiganwa kubera Covid. Umugwi wa New Star wahagaritswe mw'ihiganwa inyuma yo gusanga abakinyi bane b'uwo mugwi n'ababaherekeje babiri bafise umugera wa Covid-19. Mu rwandiko rwa FIBA ruvuga ko uwabanduje ari umukinyi yitwa Brian Kavakure. FIBA ikavuga ko, hishimikijwe amategeko y'iryo shirahamwe, abakinyi bose bategerezwa guca bashirwa mu kibanza ca bonyene. Banditse kandi ko ""kubera abanduye bashobora kwanduza abandi ku kibuga, hafashwe ingingo ko umugwi wa New Star wirukanywe mw'ihiganwa."" Urukino rwategerezwa guhuza New Star na Cape Town Tigers rwaciye rufutwa, New Star ica itsindwa impaga. Baba abarongozi b'umugwi wa New Star canke ba FEBABU ishavu riraniga, bavuga ko barenganijwe. Bagiriza umugwi wa Afrika y'Epfo, Cape Town Tigers, wari watsinzwe na New Star mu rukino rwa mbere ko ari wo woba uri inyuma y'uko kwirukanwa mw'ihiganwa. New Star ntihakana ko ari abakinyi bayo basanganywe Covid ariko bagatangazwa n'uko umugwi wa Cape Town Tigers na wo wasanganywe umukinyi afise uwo mugera ata ngingo n'imwe wafatiwe. Aho ni mu gihe ari wo bategerezwa gutana mu mitwe. FEBABU iranibaza iti: ""Bigenda gute ngo FIBA ivuge ko umukinyi wacu Brian Kavakure ari we yanduje abandi ariko akaba ata Covid bamusanganye, mbere akanahabwa n'uburenganzira bwo gutahana n'abandi mu Burundi?"" Ikindi ishirahamwe rya Basketball mu Burundi rivuga n'ingene umugwi bari baraye bakinye na New Star wa Cobra Sport bawuretse urabandanya ihiganwa. New Star kandi, n'aho yari ibuze abakinyi bakomakomeye, yaratonze ku kibuga kugira bakine na Cape Town Tigers, ariko abo na bo ntibitaba. Ivyo ngo bikagaragara ko ari ivyari vyateguwe ko babakubita impaga babagiriza ko bamwe muri bo batowe Covid. Kubera izo mvo zose, FEBABU isaba ko New star yobandanya ihiganwa hisunzwe amanota iyo migwi ibiri yari imaze kuronka, canke hatunganywe urundi rukino rwobahuriza ku kindi kibuga."	https://www.bbc.com/gahuza/amakuru-59653925
sports	Premier League: Ni nde azohagarika Liverpool?	"Umurwi wa Liverpool waraye werekanye ko utarota urekura mu rugamba rw'uguharanira igikombe mw'ihiganwa ry'umupira w'amaguru mu Bwongereza, mu kwirahira Leicester ibitsindo bine vyose ku busa, mu gihe wari wayisanze ku kibuga cayo. Uyo murwi wa Jurgen Klopp watanguye urukino uri imbere amanota cumi yose usumvya Leicester iri mu kibanza ca kabiri, mu gihe mbere ugisigaranye urundi rukino. Liverpool yarerekanye urukino rukomeye cane ku buryo bigoye kwiyumvira ko itazoshobora gutahukana intsinzi y'iryo higanwa inyuma y'imyaka 30 yose ihaciye itazi ingene igikombe ca Premier League kimeze. Mu gice ca mbere si ukuvuga ko Liverpool yerekanye ibintu bikomeye cane rwose, n'aho cagiye kurangira ifise igitsindo kimwe cinjijwe na Roberto Firmino ku munota wa 31, ku mupira yari ahawe na Trent Alexander-Arnold. Ariko rero igice ca kabiri niho yagiye kwerekana ko yakenyeye zikaguma mu gutsinda ibitsindo bitatu vyose, urukino rurangira ari bine ku busa bwa Leicester. Urukino rurangiye, umumenyereza wayo Jurgen Klopp  yabwiye BBC ati: ""Numva mfise umunezero udasanzwe, ndabona abahungu banje badafyinata. Twaronse imyanya yo kwinjiza kuva mu ntango y'urukino, ntitwashoboye kwinjiza ariko abakinyi baragumanye urukino mu maboko yabo"". ""Igice ca kabiri gitanguye vyagomvye kutugora gato, ariko twaciye dufata urukino mu minwe, twinjiza igitsindo ca kabiri, kuva ubwo abahungu bakoze ibintu biteye ubwoba. N'ukuri vyari biryoshe cane"". Nayo ku ruhande rwa Leicester, umumenyereza wayo, Brendan Rodgers, aremeza ko vy'ukuri barushijwe. Ati: "" Abakinyi baritanze uko bashoboye ariko vyaranse, twamaze igihe kirekire ducunga izamu ryacu. Liverpool yakinye neza cane n'ukuri, mbere ndayikeje"". ""Nta mupira twashobora kugumana umwanya muremure. Iyo rero udashoboye kuwugumana uriko ukina n'umurwi ukomeye - umurwi urimu mirwi  ikomeye kw'isi - n'ukuri birakugora"". Gushika ubu, mu nkino 18 zose imaze gukina, Liverpool imaze gutakaza amanota abiri gusa mu rukino rwayihuje na Manchester United  ku wa 20 z'ukw'icumi, rwagiye kurangira imirwi yose inganaya igitsindo 1 kuri 1. Liverpool niwo murwi wonyene gushika ubu utarigera utsindwa na rimwe kuva rino higanwa ritanguye mu kwezi kw'umunani. Mw'ihiganwa ry'umwaka uheze, Liverpool yatakaje urukino rumwe rudende itsinzwe na Manchester City yatahukanye ikibanza ca mbere c'iryo higanwa ryagiye kurangira City irusha inota rimwe gusa Liverpool (98 kuri 97)."	https://www.bbc.com/gahuza/imikino-50923011
health	Covid-19: Uganda yatumyeko incanco imiliyoni zibiri	"Uganda yatumyeko incanco zirenga imiliyoni zibiri za covid mu gihe abandura iyo ngwara baguma bongerekana muri ico gihugu, ubu bakaba bashitse ku 25.000. Inkuru ziva ku rubuga rwigenga zisubiramwo uwurongoye ibikorwa vy'amagara y'abantu muri Uganda,Henry Mwebesa, avuga ati:"" Ubushikiranganji bwasavye incanco za covid-19 za AstraZeneca buciye mw'ishirahamwe Global Vaccine Alliance (GAVI), ico gikorwa kikaba giteye ku ntambwe ya nyuma."" Dr Mwebesa yongeyeko ati:""Uru n'urucanco  (AstraZeneca)  reta izi neza ko rwagenzuwe n'ishami rya ONU rijejwe amagara y'abantu kw'isi WHO/OMS riranarwemeza… Birahambaye kumenya ko incanco zonyene zemejwe n'ubushikiranganji bw'amagara y'abantu hamwe na WHO ari zo zonyene zoshobora guhabwa abanyagihugu ba Uganda."" Uganda yiteze kugabirwa incanco imiliyoni zibiri n'ishirahamwe GAVI mu ntango z'umwaka wa 2021 ariko ""iriko iregeranya amahera yo kugura nyinshi z'abanyagihugu bose"". Igitigiri c'abandura ku musi kiguma ciyongera, mu gihe ico gihugu kiriko kiritegurira amatora rusangi azoba itariki 14 z'ukwezi kwa mbere mu 2021. Bamwe mu banyepolitike baragirijwe ko banse gukurikiza amategeko yo kwikingira mu gihe c'imyiyamamazo."	https://www.bbc.com/gahuza/amakuru-55274642
health	Covid-19: US yemeje Moderna nk’urucanco rugira kabiri	"Leta Zunze Ubumwe za Amerika zemeje urucanco rugira kabiri rwa Covid-19, Moderna, ubu hakaba hagiye gusohoka amamiriyoni y'amadoze yarwo. Igisata kijejwe imfungurwa n'imiti muri Amerika (FDA) catanze uburenganzira bwo gukoresha uru rucanco rwakorewe muri ico gihugu inyuma y'indwi imwe gusa yemeje urwa Pfizer/BioNTech ruriko ruratangwa mu gihugu. Amerika yaciye yiyemeza kugura doze imiriyoni 200 za Moderna, muri zo imiriyoni zitandatu zishobora kuba ziri aho, zirindiriye gutangwa umwanya n'umwanya. Amerika nico gihugu ca mbere kw'isi gifise ibitigiri binini vy'abanduye n'abamaze guhitanwa na Covid-19. Ishure kaminuza Johns Hopkins risanzwe rikurikiranira hagufi ingene iki kiza karanda cifashe kw'isi rivuga ko muri Amerika abamaze kwandura Covid-19 ari imiriyoni 17.5, ikaba imaze guhitana abarenga 313.500. Umukuru w'ikigo FDA Stephen Hahn avuga ko iyemezwa ry'uru rundi rucanco nijoro ku wa gatanu ari intambwe ikomeye cane mu kurwanya iki kiza karanda gihanze isi. Umukuru w'ico gihugu aherutse gutorwa, Joe biden, yiteze gucandagwa ku wa mbere, avuga ko izi ncanco zibiri Pfizer na Moderna ""zitanga umwizero  ko imbere ari heza"", ariko akagabisha ko ""intambara yo kurwanya Covid-19 itararangira"". Mw'itangwa rya Moderna bisaba ko ishirwa mu vyuma bikanyisha gushika ku bushuhe bwa degré 20 musi y'ubusa (-20C) - vyumvikana ko ishobora kubikwa muri firigo isanzwe. Ariko Pfizer ni ngombwa ko ishirwa ku bushuhe bungana na degré 75 musi y'ubusa (-75C), ibi bigatuma bitoroha kuyishikana aho itegerezwa gushikanwa. Co kimwe na Pfizer, urucanco rwa Moderna na rwo nyene rukenera ko umuntu aterwa urundi rushinge rugira kabiri kugira rugire inguvu. Kuri Pfizer, umuntu atewe urwa mbere, bisaba imisi 21 kugira aterwe urwa kabiri, ariko kuri Moderna  uru rwa kabiri umuntu ategerezwa kurutera haciye imisi 28."	https://www.bbc.com/gahuza/amakuru-55374903
entertainment	Charles agiye kuba Umwami bwoko ki?	"Charles, umuntu wa mbere amaze igihe kirekire ari samuragwa muri kahise k'Ubwongereza, ubu ni umwami. Imyaka 70 amaze yiga nka samuragwa, yamutumye aba umwami wa mbere yimitswe yiteguye kandi akaba ari we mwami wa mbere  yimitswe afise imyaka myinshi. Uyu mwami w'imyaka 73 yamanye na nyina wiwe mu kiringo cose yari amaze ari ku ngoma, abategetsi b'isi baza bakagenda, harimwo abashikiranganji ba mbere b'Ubwongereza 15 hamwe n'apaperezida 14 ba Reta Zunze Ubumwe za Amerika. Inyuma y'ingoma y'akaroruhore, rurangiranwa, ya Elizabeth II, dushobora kuba twiteze umwami w'ubwoko ki? Ni gute kandi umuganwa azwi ko atarya umunwa ku bibazo bimubakiye azomenyera kuvuga ataho yegamiye nk'Umwami? Nk'umwami, Charles ntazoba agifise igitabo c'inzira canke uruhusha rwo kugendesha imodoka vyiwe bwite -  canke ngo ashikirize ku mugaragaro ivyiyumviro vyiwe bikomeye. Kuba umwami birasumba umuntu ku giti ciwe. Ni amabanga atandukanye, intwaro zitandukanye, nk'uko umuhinga mu bijanye n'amategeko ajanye n'ibwirizwashingiro akaba umwigisha wa kaminuza Vernon Bogdanor abisigura. Prof Bogdanor ati: ""Azwi kuva kera cane ko ingendo yiwe itegerezwa guhinduka. Abanyagihugu ntibakeneye umwami aza kwiyamamaza"". Umwami Charles arazi neza ko ari ngombwa kwinengesera. Mu kiganiro na BBC mu 2018, yavuze ati: ""Si ndi ikijuju. Ndazi ko kuba umwami ari igikorwa gitandukanye. Kwibaza ko nzokora nk'uko nkora ni uguhuba cane"". Igihugu Umwami Charles  agiye kurongora kiratandukanye cane n'ico nyina wiwe yarazwe, mbere Prof  Bogdanor abona ko umwami mushasha azoyobora Ubwongereza burangwamwo imico n'imigenzo bitandukanye, abanyagihugu bari mu madini atandukanye. Amubonamwo nk'umuntu azogerageza kuba umuhuza, azokora uko ashoboye kwose kugira ngo yiyegereze inkehwa hamwe na ba ntahonikora. Prof Bogdanor amubonamwo kandi nk'uwuzoshigikira abanyamyuga, umuziki n'imicokama - abe cane nka Shakespeare ha kwishinga gusiganwa ku mafarasi. Ariko Sir Lloyd Dorfman yakoranye n'umwami Charles mu kiringo c'imyaka itari mike mw'ishirahamwe ryiwe Prince's Trust, ntabona ko azohava yirengangiza ibibazo nkoramutima nk'ivyerekeye ihindagurika ry'ikirere n'uburimyi bukingira isi (Agriculture biologique/Organic farming). Sir Lloyd ati: ""Abifisemwo ubumenyi bwinshi, kandi abikora neza cane. Biragoye kwiyumvira ko yoca abiheba ubwo nyene ku musi azoba abaye Umwami"". Havugwa vyinshi ku bijanye n'uko Umwami yoba yipfuza ingoma ya cami ""iciriritse"". Ibi bisa n'uko yokwitaho kugira ab'ingoma y'ibwami bake bazezwa amabanga, aho Charles na Camilla, umuganwa William na Catherine ari bo boba inkingi. Umusiguzi ku vyerekeye amakuru y'i bwami,  Victoria Murphy, avuga ko n'aho bimeze uko, ubutumwa nyamukuru buzoba gukomeza amahoro n'ituze. Ati: ""Ntimwitege ubudasa bunini kandi buteye ubwoba. Azokwinengesera cane"". Umwanditsi Robert Hardman na we ati: ""Twamye twiyumvira ko Umwamikazi ari umuntu azokwama ari mu bintu biraba ubuzima bw'igihugu vyose, ariko uretse we, uyu mwami yamye aseruka gusumba umuntu uwo ari we wese mu buzima bw'igihugu, gusumba umunyaporitike uwo ari we wese"". Umwanditsi akaba n'umuhinga mu vya kahise, Sir Anthony Seldon abona ko Umwami Charles aterwa intege n'uko yabonetse ko afise ukuri ku bibazo nyamukuru, nk'igihe agabisha ku bijanye n'ihindagurika ry'ikirere. Nk'akarorero, mw'ikoraniro ry'i Glasgow ryari ryarekeye ibidukikije mu 2021, Charles yarashimagijwe cane n'abategetsi bakomeye nka Perezida  Joe Biden wa Amerika aho,  nk'uko bivugwa na  Hardman, yavuze ko igihagararo afise kw'isi kizomufasha cane nk'Umwami. Ati: ""Ntivyari inkuru gusa. Aba bategetsi babiri baricaranye ahantu, hanyuma biden avuga ati: 'Watumye ibi vyose biba',"". Ariko ni igiki witeze kubona muri uno mwami mushasha ? Abamuzi bavuga ko muri we afise agasoni, kandi avuga make. ""Umutima wumva"" ni kimwe c'ukungene bamudondora. Hariho ikimenyetso nk'umuhungu yahoze yidoga ko bamutyekeza kandi bamukumira kw'ishure. Igihe kimwe yanditse ikete rija muhira ari kw'ishure avuga ingene atuntuzwa mu buraro bw'ishire, avuga ati: ""Bama bantera ikandambiri ijoro ryose canke bakankubita n'imisego canke bakanterera hanze, bakankubita cane uko bashoboye kwose"". Umugore wiwe Camilla, amuvuga nk'umuntu ""atihangana. Ashaka ko ibintu vyose birara bikozwe. Uko niko akora ibintu"". Mu kiganiro yagiranye n'imboneshakure kw'isabukuru igira 70 ya Charles, yavuze ko hejuru y'ubwitonzi abantu bamubonamwo, arimwo akantu ko gukina. Camilla ati: ""Bamubona nk'umuntu atafyinata, kandi nivyo. Ariko nagomba kwereka abantu ikintu c'ukwiyorosha kiri muri we. Arashira amavi hasi agakina n'abana, akabasomera udukuru wa Harry Potter mbere akaganira nabo"". Charles arisanzura kandi akiyorosha iyo ari mu bantu, akiyegereza abantu mu kubatera udukuru dutwenza. Kumbure ibi bizohinduka nk'umwami, ariko igihe yri umuganwa wa Wales, yaritwaye nk'umugenzi wa bose, nka sekuru, kandi ataco yisigarije. Nk'umugabo ari mu myaka ya 70, nta kintu na kimwe cerekana ko Umwami azohava ahinduka. Chris Pope yakoranye na  Charles ku kigo Prince's Teaching Institute, asigura uyu mwami mushasha nk'umuntu yama afise akazi kenshi, afise umwete kandi akora cane. Pope ati: ""Ni umuntu yitaho cane kazoza keza k'abari imbere. Ibi uzobibonera mu bikorwa vyinshi akora"". Mu bikorwa vy'ubugiraneza nk'umuganwa harimwo gukingira iragi no kubungabunga ubuhinga kama - ariko kandi agahimiriza impinduka n'iterambere"". Pope ati: ""Yama afise umwitwarariko ko akaranga katotakara, ariko ibi ntibisigura ko avuga ko dukwiye gusubira ku vya kera"". Inyifato y'uyu Mwami mushasha  isa n'iyishaka gufatira ibi vyose hamwe , ikintu gishobora kuboneka nko kutagira aho ahagaze, gushaka ihinduka mu gihe ashaka kubungabunga akaranga. Rimwe na rimwe, asa n'umuntu yahoze ari umurimyi wo mu kinjana ca 18. Ikindi gihe, akumvikana nk'umuntu ashavuriye ihinduka, ababajwe n'ukungene abantu bamwe bamwe batitaweho kandi bibagiwe. Hari vyinshi azokora yarazwe na nyina wiwe mu gukunda ibikorwa, ariko kandi Umwami Charles  yaratoranye ukwemera n'uburwaneza vya nyina wiwe. Hitan Mehta yarakoranye nawe kuva igihe amufasha gushinga ishirahamwe British Asian Trust  mu 2007. Mehta avuga ati: ""Umutima wiwe wuzuye ubugiraneza. Nibaza ko abantu batazi urugero rw'ukungene yitaho abantu. Igihe cose yama ariko aravuga ku vyerekeye isi ashaka gusigira abuzukuru  biwe. Ni ikibazo kimuhagaritse umutima"". Ibi bishobora kubonekera ku kungene ahamagarira abantu kugira ico bakoze. Mehta ati:  ""Hategerezwa kuba hari nk'isaha zitatu umusi umwe, hari ku wa gatanu mw'ijoro, aho naza numva terefone yiwe akambwira ati: 'Mpejeje kwumva imyuzurira yateye muri Pakistan. None turiko dukora iki'?  Ibi ntibisigura ko ata kintu yari afise akora. Ariko yumvise ikibazo kandi ariko aragikorerako. Ni ukuri ni umuntu yitaho abandi"". Avuga kuri se wiwe, umuganwa Harry avuga ati: ""Uyu ni umugabo ashobora gufungura ijoro ryitereye, yaheza agaca asubira ku meza kwandika, akavamwo asinzirira kw'ikaye"". Charles Philip Arthur George yavukiye ku kirimba ca  Buckingham ku wa 14 z'ukwa 11 mu 1948. Igihe BBC imenyesha ivuka ryiwe, inkuru ntiyari iy'uko Umwamikazi yavyaye umwana w'umuhungu, ahubwo yari iy'uko nyina wiwe ""yibarutse umuganwa"". Haciye imyaka ine, yaciye aba samuragwa. Mu kiganiro co mu 2005, Charles yavuze ati: ""Nisanze navutse mfise iki kibanza. Rero ni ngombwa ko ndagikamisha. Kandi ngakora ico nshoboye cose kugira mfashe"". Arongoye amashirahamwe arenga 400, hanyuma mu 1976 yatanguje ishirahamwe ryiwe bwite, Prince's Trust, akoresheje amafaranga yatekerewe avuye mu gisirikare kirwanira mu mazi (Royal Navy). Rimaze gufasha ba ntahonikora bakiri bato bababa 900.000 bava mu bice bimwe bimwe bikenye cane mu gihugu, rikaba kandi ryamutumye ashobora kubona ingorane zitari nke zijanye n'imibereho y'abantu. Imigambi yari afitiye ishirahamwe Prince's Trust kugira rishobore gushikira ico yise ""abagoye gushikirwa"" ntiyaguye neza abategetsi. Mu 2018, yabwiye BBC ati: ""Ubushikiranganji bw'intwaro yo hagati ntibwabona ko ari iciyumviro ciza. Vyaragoranye gutangura"". Igikorwa ciwe catumye yagirizwa gutoba no kwivanga muri poritike, ibi birego bikaba vyari bishingiye cane cane  ku ciswe ""black spider memos"" (twogereranya mu kirundi nka Inzandiko zirabura z'igitangurirwa ). Iri zina barifatiye ku nyadiko ya Charles y'igitangurigwa, aya akaba yari amakete Charles yandikira abashikiranganji bari muri reta kuva mu 2004 no kubandanya. Aya makete yinuba inzira reta yakoresha mu guhangana n'ibibazo nk'uburimi, gutunganya ibisagara, inyubako,  indero n'ibindi. Uwahoze ari umushikiranganji yarungikiwe aya makete ya Charles avuga ko atumva ko atewe igitsure cinshi, ariko abona ko umwami mushasha ari umuntu afise ivyiyumviro ntabanduka. Abona ko aje afise ivyiyumviro vyiwe ashaka kubandanya, aho kwemera kwakira ivyiyumviro bidasa n'ivyiwe. Ati: ""Si numva ko mbangamiwe. Yarashikiriza ivyiyumviro vyiwe hanyuma ukaronka amakete. Si wa muntu yategeka canke yakara, ni umuntu yubaha"". Ku vyo yagirizwa ko yariko aratoba, mu kiganiro yatanze mu 2006,  Charles yavuze ati: ""Nimba uko ari ko kwivanga mu bintu, aho rero ndavyishimiye"". Ariko aremeza ko yari mu bintu atabona ""amaherezo yavyo"". Ati: ""Iyo ata kintu na kimwe ukoze, ata kintu na kimwe, bazokwidogera. Uhagurutse ukagerageza kugira ico ukoze kugira ngo ufashe, naho nyene barakwidogera"". Mu kiganiro cakurikiye, yavuze ko yagerageje kwirinda imigambwe, ariko ko hageze aho bimubera ngombwa ko aterera ijwi hejuru ku vyerekeye ""ingene abantu bari babayeho"". None abanyagihugu bazoshigikira umwami Charles ku rugero rungana gute? Charles  avuga ati: ""Ikintu nk'ingoma ya cami ntigishobora kumara kabiri mu gihe utokwishimikiza ivyiyumviro vy'abanyagihugu. Erega abanyagihugu batagishatse, ntaco bazobona"". Nk'uko ubushakashatsi bwakozwe n'ikigo YouGov muri Kigarama (12) 2021 kivyerekana, abantu baramukunze cane, aho hafi bibiri vya bitagu vy'abanyagihugu bamubonamwo umuco mwiza. Ariko amatora ngereranyo abandanya amwerekana ko adakunzwe nk'uko nyina wiwe, Umwamikazi Elizabeth II, canke umuhungu wiwe umuganwa William, bakunzwe, rero haracari benshi ategerezwa kwiyegereza. Cane cane, abakiri bato ntibamwiyumvamwo cane. Victoria Murphy avuga ko ibi bishobora kuba vyerekana ingaruka y'amashusho mabi ya Charles mu mareresi no mu biganiro vy'imboneshakure ku vyerekeye umubano wiwe n'umugore wiwe wa mbere , Diana, Umuganwakazi wa Wales, yapfiriye mw'isanganya ry'imodoka mu kwa munani 1997. Aya mashusho afise kuba ari uruvangatirane rw'ay'ukuri hamwe n'amakorano, ariko afise ingaruka zikomeye. Umupfasoni Murphy ati: ""Ikintu gitangaje kuva mu myaka mike iheze ni ukungene Diana abandanya agaruka mu biyago vyerekeye umuryango w'i bwami"". Mu gihe Charles yariko atera yegereza ingoma, habaye ukugerageza guhindura ivyiyumviro biri mu mitwe y'abantu, nk'uko umwigisha wa kaminuza, Pauline Maclaran, abivuga. Kuva batanguye kumucisha mu dukino dutandukanye nk'akitwa Spitting Image, bukebuke yagiye yerekanwa nk'umunyacubahiro, ""umushingantahe"" afise ibintu ngirakamaro avuga ku vyerekeye ibidukikije, nk'uko Prof Maclaran abivuga. Kumbure ivyo abanyagihugu bipfuza na vyo nyene si ukuvuga ko vyera. Hanyuma we nk'umukuru w'umuryango w'i bwami, azotegerezwa guhangana n'ikibazo giteye inambu isi ku bivugwa ku Muganwa Harry, na Meghan, umgore wiwe, hamwe n'iimgenderanire yabo n'umuryango w'i bwami. Umwami Charles azohangana n'ibindi bibazo vyo mu muryango, nk'ivyerekeye ikibazo c'uko Umuganwa Andrew ashobora guhabwa amabanga canke ntayahabwe, ni inyuma y'umwumvikano wabaye inyuma y'ibirego vyo gufata ku nguvu vyatanzwe na Virginia Giuffre. Hanze y'Ubwongereza, ikibazo nyamukuru kizoba ugutunganya gushasha imigenderanire igezweho n'ishirahamwe Commonwealth. Nk'umukuru mushasha waryo,  ni gute mu ngendo ziwe mu bihugu vya Commonwealth azoshobora guhangana n'ibibazo vy'umurage ugoye w'ubukoloni canke ibibazo nk'ubucakara? Umwami Charles abaye umukuru w'ibihugu 14 hamwe kandi n'Ubwongereza. Bimwe muri ibi bifise kurondera ubwigenge ariko biri muri Commonwealth, mbere umwami Charles aramaze gusigura neza ko yiteguriye ibiganiro nk'abantu bakuze ku bijanye n'ivyohinduka. Hari ingingo zimaze gufatwa zoroheje inzira y'ingoma yiwe nshasha. Ivyo ari vyo vyose, yaranezerewe cane igihe nyina wiwe yafata ijambo akavuga ko Camilla akwiye kwitwa Umutambukanyi w'umwami, hakwitwa umuganwakazi. Camilla azoba kirumara cane mu gihe Charles atanguye amwe mu mabanga akomeye cane kw'isi, ku myaka y'aho hafi abantu bose baba bakukurutse. Iki ni igihe camye kimurindiriye ubuzima bwiwe bwose. Ku Mwami Charles, ik ini igihe ciwe."	https://www.bbc.com/gahuza/amakuru-62860484
politics	Saudi Arabia: Mustafa al-Darwish yanyonzwe ku vyaha yakoze akiri umwana	"Umugabo wo muri Arabia Saoudite yanyonzwe ku vyaha abaharanira agateka ka zina muntu bavuga ko yakoze agifise imyaka 17, n'aho iki gihugu cari camenyesheje ko cahagaritse igihano co gupfa ku bana. Mustafa Hashem al-Darwish yahagaritswe mu 2015 yagirijwe ivyaha bijanye n'imyiyerekano. Abategetsi ba Arabia Saoudite bavuga ko yagiriwe n'icaha co gushinga umurwi w'iterabwoba no kugerageza guteza imigumuko akoresheje ibirwanisho. Ariko abaharanira agateka ka zina muntu bari basavye ko inyongwa ryiwe rihagarikwa, bakavuga ko yarenganijwe. Ishirahamwe Amnesty International hamwe na Reprieve, ishirahamwe rirwanya igihano co gupfa, avuga ko Darwish w'imyaka 26 yari yahakanye ivyo yemeye, bikavugwa ko yari yavyemeye abanje kuborezwa igufa. Abategetsi ba Arabia Saoudite ntaco barashikiriza ku mugaragaro ku vyerekeye ibi birego. Nk'uko bivugwa n'itororokanirizo ry'amakuru Reuters, mu vyaha Darwish yagirijwe harimwo ""gushaka guhungabanya umutekano"" no ""guteza  indyane"". Mu vyemezo ku vyo yagirizwa harimwo isanamu ""ityoza abajejwe umutekano"" hamwe n'uruhara yagize mu ""migumuko"" irenga 10 mu 2011 na 2012. Umushikiranganji w'intwaro yo hagati wa Arabia Saoudite avuga ko al-Darwish yagerageje no kugandagura abajejwe umutekano, nk'uko bivugwa n'ikinyamakuru cegukira reta. Hagati aho, inzandiko za sentare ntizerekana neza itariki n'imwe yoba yarakoreyeko ivyo vyaha, nk'uko Reuters ibivuga. Ishirahamwe Reprieve rivuga ko umuryango wa al-Darwish utigeze umenyeshwa ivy'iri nyongwa, ko wabimenyeye ku mbuga ngurukanabumenyi. Itangazo ry'umuryango wiwe ryasohowe na Reprieve rivuga riti: ""Ni gute wonyonga umwana kubera isanamu iri muri terefone yiwe? Kuva ahagaritswe, ntitwigeze tumenya na kimwe uretse umubabaro. Ni umubabaro udashobora guhera mu muryango wose"". Asubirwamwo n'itororokanirizo ry'amakuru SPA, umushikiranganji w'intwaro yo hagati wa Arabia Saoudite avuga ko al-Darwish yanyongewe i Dammam, igisagara gitunze ibitoro kiri mu ntara yo mu buseruko. Mu mwaka uheze, abategetsi ba Arabia Saoudite batangaje ko bahagaritse inyongwa ry'abantu bakoze ivyaha bakiri bato, ko ahubwo bazohanishwa umunyororo w'imyaka itarenga cumi. Itegeko bwirizwa ry'umwami rivuga ko iri tegeko rishasha ryaraba kandi n'abari bakoze ivyaha imbere y'aho barindiriye kunyongwa. Amnesty na Reprieve avuga ko urubanza rwa al-Darwish rwategerezwa kuba rwarasubiwemwo hisunzwe iri tegeko rishasha. Aya mashirahamwe, co kimwe n'ayandi aharanira gataeka ka muntu avuga ko afise impungenge ku bijanye n'ikurikizwa ry'izi mpinduka. Umunyamabanga w'Ubwongereza ajejwe imigenderanire, Dominic Raab, na we nyene yaragarutse ku kibazo kijanye n'izi mpinduka mu rwego rw'ubutungane igihe yari mu rugendo i Riyadh mu kwezi guheze, nk'uko bivugwa n'ibiro vy'ubunyamabanga bw'imigenderanire y'Ubwongereza. Mu ntango z'uwu mwaka, umurwi ujejwe agateka ka zina muntu wa Arabia Saoudite wavuze ko iki gihugu kigendera ku ntwaro ya cami cagabanije ""bimwe biboneka"" igitigiri c'abantu baciriwe urwo gupfa mu 2020. Hagati aho, Reprieve ivuga ko Arabia Saoudite mu mezi atandatu ya mbere y'uwu mwaka wa 2021 imaze kunyonga abantu bangana n'abanyonzwe mu mwaka wose wa 2020."	https://www.bbc.com/gahuza/amakuru-57494504
business	Tanzania: Perezida Samia Suluhu Hassan ariyama abamunegura ku madeni yo hanze	"Umukuru w'igihugu ca Tanzania Samia Suluhu Hassan ariyamiriza akarwi k'abategetsi bo hejuru b'ico gihugu banegura reta yiwe ku madeni yasavye mu mashirahamwe yo hanze mu ntumbero yo kurangura imigambi y'iterambere. Mw'ijambo yashikirije ari mu biro vy'umukuru w'igihugu rigacishwa ku mboneshakure, Perezida Samia Hassan arasigura akamaro k'amadeni mu kurangura imigambi y'iterambere ya reta. Yariko arakira icegeranyo kivuye mu bushikiranganji butandukanye c'ukungene amafaranga agenewe kurwanya ikiza ca Covid-19 igihugu cahawe n'abatanga imfashanyo y'iterambere ariko arakoreshwa. Perezida Samia avuga ko mu gihe ibindi bihugu bikoresha ayo mafaranga mu kugura ibikoresho vyo kwikingira nk'udupfukantoke n'udupfukamunwa, Tanzania yoyo yakoresheje mu bwitonzi ayo mafaranga mu gukomeza igisata c'amagara y'abantu no mu kwubaka amavuriro mashasha. Aya mafaranga yafashije kandi kwubaka amasomero mashasha y'amashure n'ibigo vy'ukwigiramwo mu turere dutandukanye tw'igihugu. Avuga ko yumva ko yahemukiwe n'abanegura reta yiwe kubona yakiriye aya madeni mvamahanga. Ati: ""Birababaje kubona umuntu wari wizigiye afise amabanga nk'ayo akomeye muri reta agukorera ivyo"". Ashikirije aya majambo inyuma y'umusi umwe umukuru w'inama nshingamateka, Job Ndugai, asavye imbabazi ku mugaragaro ku majambo yari aherutse gushikiriza, yafashwe ko yayabwiye reta ya Samia Hassan ku bijanye n'amadeni yo hanze. Mu gihe yariko ashikiriza iri jambo, Perezida Samia Hassan yavuze ko amwe mu majambo yo kumunegura afitaniye isano n'amatora yo mu 2025, abatari bake bakaba babona ko azorondera kwitoreza ikindi kiringo. Samia Hassan yashitse ku butegetsi mu ntango z'umwaka uheze inyuma y'urupfu rwa Perezida John Pombe Magufuli yari atanguye ikiringo ciwe kigira kabiri kikaba n'ica nyuma gitegekanywa n'ibwirizwashingiro."	https://www.bbc.com/gahuza/amakuru-59877542
health	South Africa yemeje ikoreshwa ry'umuringa ukingira abagore umugera wa SIDA	Afrika y'Epfo yemeje uburyo bushasha bwo kwirinda umugera wa SIDA mu ntumbero yo gukingira abagore kugira ntibandure. Ni umuringa ukozwe muri silicone winjizwa mu gitsina c'umugore maze ukarekura umuti witwa dapivirine urwanya umugera. Iyi ni intambwe ikomeye muri ico gihugu aho bibiri vya bitatu vy'abandura ari abagore. Uwu muringa - wemejwe mu mwaka uheze muri Zimbabwe ukaba ukigeragezwa mu bihugu bitari bike vya Afrika - werekana ko ufise ubushobozi bwo gukingira ku rugero rwa 50%. Ni bwo buryo bwa mbere bukoreshwa igihe kirekire mu gukinga umugera wa SIDA cane cane bugenewe abagore. Uwu muringa ni ubundi buryo buje busubirira ibinini vya PrEP bifatwa buri musi ugategerezwa gusubirizwa buri kwezi. Igisata ca Afrika y'Epfo kijejwe amagara y'abantu cemeje uwu muringa ku bagore bafise imyaka kuva kuri 18 kuduga. Uwu muringa wahinguwe n'ikigo International Partnership for Microbicides (IPM). Ishami rya ONU rijejwe amagara y'abantu kw'isi, OMS/WHO rirashigikiye iyi ngingo. Hagati aho, ibikorwa vyo gutanguza ubu buryo bizotegerezwa kubangira kubera iki gisata kijejwe amagara y'abantu kiciga urugero rwo gukora neza rw'uwu muringa n'igiciro cawo. ONU ivuga ko Afrika y'Epfo ari yo ifise ibitigiri binini vy'abagendana umugera wa SIDA  kw'isi yose.	https://www.bbc.com/gahuza/amakuru-60761866
sports	Ayavugwa mu mupira w'amaguru: Kane, Rodriguez, Traore, Romero, Zouma, Lookman	Manchester City ishobora guhagarika urugamba rwo kurondera wa musatirizi wa Tottenham Harry Kane w'imyaka 27, mu gihe yoramuka ironse umwongereza mugenziwe Jack Grealish w'imyaka 25 asanzwe akina muri Aston Villa. (Manchester Evening News) Umukinyi wo hagati, umunya Colombia James Rodriguez w'imyaka 30 yabwiwe ko atari mu nteguro ya Rafael Benitez, umumenyereza wa Everton akaba afise uburenganzira bwo kwigira mu gihe hoboneka umurwi umwipfuza ukemera gutanga igiciro gisabwa kuri we. (Liverpool Echo) Atletico Madrid iri imbere ya Arsenal mu rugamba rwo kurondera umusatirizi wa Inter Milan umunya Argentina Lautaro Martinez w'imyaka 23, igiciro ciwe kikaba kingana n'imiriyoni 90 z'ama Euros. (Tuttosport - in Italian) Inter Milan yanse icipfuzo ca Arsenal c'uko, hampande y'amafaranga ishaka gutanga, yoshirako umukinyi w'inyuma wa Espagne Hector Bellerin w'imyaka 26, canke umusatirizi w'umufaransa Alexandre Lacazette w'imyaka 30 kugira ngo irabe ko yoronka Martinez. (Gazzetta dello Sport, via Metro) Atalanta yemeye kwakira imiriyoni hafi 60 z'amadorari y'abanyamerika zitangwa na Tottenham ku mukinyi w'inyuma w'umunya Argentina Cristian Romero w'imyaka 23.  (Talksport) Leeds United iripfuza umukinyi wa Wolves wo ku ruhande, umunya Espagne Adama Troare w'imyaka 25, ari ku giciro c'imiriyoni hafi 42 z'amadorari y'abanyamerika.  (Goal) Tottenham, ubu umenyerezwa n'uwahoze amenyereza Wolves Nuno Espirito Santo, nayo nyene iriko iraraba ko yogura Traore. (Mail) Umumenyereza wa Bayern Munich Julian Nagelsmann avuga ko yizeye y'uko umuminyi wayo wo hagati umudagi Leon Goretzka w'imyaka 26 amaze igihe avugwa ko aronderwa na Manchester United, azoshobora gutera igikumu ku masezerano mashasha yomutuma abandanya akinira uwu murwi wabaye uwa mbere mw'ihiganwa ry'Ubudagi Bundesliga. (Metro) Umusatirizi w'umufaransa Karim Benzema w'imyaka 33 yiteze gutera igikumu ku masezerano mashasha yo kwongerezako umwaka umwe ku yo afinatiye n'umurwi wiwe Real Madrid, ibizomutuma abandanya akinira uwu murwi gushika mu 2023. (ABC - in Spanish) West Ham iracabandanya ibiganiro na Chelsea ku mukinyi w'inyuma w'umufaransa Kurt Zouma w'imyaka 26, ariko biracagoranye ko bashika ku masezerano, ikabona ko vyanse ishobora guca ihindukirira umunya Serbia akina muri Fiorentina, Nikola Milenkovic.  (Sky Sports) Umumenyereza wa Chelsea Thomas Tuchel avuga ko kazoza k'umwongereza akina hagati Ruben Loftus-Cheek w'imyaka 25 muri uwo murwi kari mu minwe y'uyu mukinyi we nyene. (Eurosport) Crystal Palace iriko irarondera ko RB Leipzig yoyitizaumusatirizi w' umwongereza Ademola Lookman w'imyaka 23, ariko rero ishobora kumurwanira na  Burnley hamwe na Watford. (Sun) Umuserukizi w'umukinyi w'inyuma Davinson Sanchez wa Tottenham yagiranye ibiganiro na Sevilla, uyu munya Colombia w'imyaka 25 akaboneka ko ashobora gusubirira umufaransa Jules Kounde w'imyaka 22 ariko araronderwa na Chelsea. (Caracol Radio via Mail) Wolves ivuga ko yipfuza kugura umukinyi wo hagati wa Juventus unumya Pays de Galles/Wales Aaron Ramsey w'imyaka 30 n'aho yumva umengo ntashaka kwimukira muri uwo murwi wo mu Bwongereza.  (Calciomercato - Italian) Sheffield United irashaka ko Manchester United iyitiza umwongereza akina hagati James Garner w'imyaka 20. (Sun) Burnley na Watford irahanganye bikomeye mu rugamba rwo kurondera umukinyi w'inyuma ku ruhande rw'ububamfu wumurwi wo muri  Ecosse/Scotland, Hibernian, umunya Ecposse Josh Doig w'imyaka 19 ari ku giciro c'imiriyoni 5.5 z'amadorari y'abanyamerika.  (Mail) Southampton iriko iragurisha umusatirizi wa Ireland Michael Obafemi w'imyaka 21, ku giciro c'imiriyoni zababa umunani, Blackburn ikaba imwipfuza. (Sun)	https://www.bbc.com/gahuza/imikino-58054514
sports	Manchester United: Cristiano Ronaldo avuga ko yasubiye mu ruhongore, akabikesha Sir Alex Ferguson	"Cristiano Ronaldo yasubiye muri Manchester United inyuma y'imyaka irenga icumi ayivuyemwo, akaba aje ava muri Juventus yo mu Butaliyano yahora akinira. United yatanze imiriyoni 15 z'ama euros - hamwe n'inyongera ishobora kuba igera ku miriyoni umunani - kuri uno mukinyi w'imyaka 36. Ronaldo yateye igikumu ku masezerano y'imyaka ibiri yo gukina muri uno murwi wa Old Trafford, akaba mbere ahabwa n'akaryo ko gushobora kwongererezwa uwundi mwaka umwe. Igihe yakinira ubwa mbere uyu murwi, Ronaldo, umukinyi yatahukanye agashmwe ka Ballon d'Or (umupira w'inzahabu) incuro zitanu, yinjije ibitsindo 118 mu nkino 292, imbere y'uko yimukira muri Real Madrid mu 2009, mu mwaka uheze naho akaba ari mukinyi yinjije ibitsindo vyinshi muri Serie A, aho yijiirije Juventus ibitsindo 29. Ronaldo ati: ""Manchester United ni umurwi wamye ufise ikibanza kidasanzwe mu mutima wanje, kandi nararengewe n'ubutumwa bwinshi cane naronse kuva batangaje ko ngiye kugaruka"". ""Ndindiranye igishika cinshi co gukira i Old Trafford, ngasubira kubona abafana buzuye ikibuga. ""Ndizeye gutangurana n'uyu murwi inyuma y'inkino mpuzamakungu, kandi ndizeye ko ibintu bizogenda neza muri uno mwaka dutanguye"". Ole Gunnar Solskjaer ati: ""Biragoye kuronka amajambo wokoresha mu gusigura Cristiano. Uretse ko ari umukinyi w'igihangange, ni umuntu akomeye cane"". ""Kugira ngo ushobore gukira ku rwego rwo hejuru mu gihe kirekire nk'iki cose bisaba ko uba uri umuntu adasanzwe"". ""Nta nkeka mfise ko azobandanya kuvyifatamwo neza kandi ubuhinga bwiwe ni ngirakamaro ku bakinyi bakiri bato mu murwi"". Ronaldo yaravuzwe cane ko yari kwimukira muri Manchester City ariko yahisemwo gusubira muri United, aho yamaze imyaka itandatu yose agatsindira ihiganwa ry'Ubwongereza (Premier League) incuro zitatu, ihiganwa rihuza imirwi yabaye iya mbere i Bulaya (UEFA Champions League), ibikombe bibiri vya League Cup/Coupe de la ligue, hamwe na kimwe ca FA - ndetse n'igikombe ca Coupe du monde des clubs de la FIFA/ FIFA Club World Cup hamwe na Community Shield - ico gihe umurwi ukaba wamenyerezwa na Sir Alex Ferguson. Bivugwa ko yavuganye na Ferguson imbere y'uko asubira muri United. Ronaldo ashobora kuba mu murwi uzokwakira Newcastle United  ku wa 11 z'ukw'icenda. Ronaldo yambara inomero indwi igihe yakina ubwa mbere muri United, ariko ubu iyo ifiswe na Edinson Cavani, kandi n'aho uyu musatirizi wa Uruguay yoshaka kuyimuha, amategeko ya Premier League ntiyemera kuguranya inomero mu gihe ihiganwa ryamaze gutangura kiretse ari igihe ata kundi vyogenda."	https://www.bbc.com/gahuza/imikino-58394228
politics	Interbank Burundi yagirizwa kurekura amahera $1.500.000 yo gufasha imirwi y'abarwanyi	Ubushikirizamanza bw'Uburundi buragiriza ibanki Interbank Burundi ko yoba ifasha mu buryo bw'amafaranga imirwi ihungabanya umutekano w'igihugu. Ni inyuma y'aho abakozi b'ishami ry'ibanki Trust Merchant Bank riri Uvira muri Kongo bafatanywe amahera angana na 1.500.000 y'amadolari kw'ibarabara Bujumbura-Katumba mu ndwi iheze. Interbank Burundi yamirira kure ivyo yagirizwa. Mu rubanza rw''ikibiriraho rwabaye ejo ku munsi wa gatatu muri sentare y'iyungururizo ya Mukaza i Bujumbura, umushingwamanza yaragirije Interbank ko iriko ihungabanya ubutunzi bw'igihugu mu bikorwa vy'uguhanahana amafaranga y'agaciro na Trust Merchant Bank. Interbank Burundi yagirizwa ko ihonyanga amategeko yashinzwe n'ibanki nkuru y'igihugu ku biraba ikoreshwa ry'amafaranga y'agaciro mu gihugu. Ubushikirizamanza buvuga ko amakuru bufise yerekana ko amahera yafatiwe mu Gatumba yoba yari agiye gufasha imirwi yitwaje ibirwanisho iri mu gihugu ca Kongo, ariko ko ari amakuru bagitohoza. Busaba ko iyo banki yotangishwa ihadabu y'imiliyaridi 44, ikongera igatanga n'indishi y'akababaro ingana n'imiliyaridi 50 z'amafaranga y'amarundi yohabwa leta y'Uburundi. Interbank Burundi irahakana ivyo birego, ikavuga ko igikorwa cayo ari kuba umuhuza hagati y'ibanki Trust Merchant Bank isanzwe iri i Kinshasa n'ishami ryayo riri Uvira. Ivuga ko ari igikorwa yari isanzwe ikora kuva mu mwaka wa 2014. Nayo kuvyo yagirizwa ko ihungabanya ubutunzi bw'igihugu, abunganirizi ba Interbank Burundi muvyo amategeko barabihakana, bakavuga ahubwo ko ivyo bituma igihugu kironka amafaranga y'agaciro. Vyitezwe ko urubanza ruzosomwa mu kiringo kitarenze iminsi cumi.	https://www.bbc.com/gahuza/amakuru-48949367
sports	CAN 1996: Intsinzi ya South Afrika n'uruhara yagize mu mpinduka z'inyuma ya apartheid	"Ihiganwa ry'igikombe ca Afrika ryo mu 1996 ntiryari ryitezwe kubera muri Afrika y'Epfo. Kenya nico gihugu cari catowe ko cari kuritegura, ariko hasigaye amezi 14 yarakuyemwo akarenge, ivuga ko vyari kuyisaba uburyo busumba incuro zitandatu ubwari bwitezwe. Niho mu kwa cumi na rimwe 1994, ishirahamwe rya Afrika rijejwe umupira w'amaguru (CAF) ryaca rirondera ahandi iri higanwa ryari kubera. Mu ntango z'uwo mwaka, mu kwa kane, Nelson Mandela yari yatowe nk'umukuru w'igihugu mu matora ya mbere ya demokarasi muri kahise ka Afrika y'Epfo. Niho umurwi nserukiragihugu wari ucemererwa kwinjira mu mahiganwa mpuzamakungu, usubijwe mu rwego mpuzamashirahamwe y'umupira w'amaguru kw'isi, FIFA, inyuma y'aho hashingiwe ishirahamwe rishasha ry'umupira w'amaguru (FA) ry'ico gihugu rihurikiyemwo amoko atandukanye mu 1991, igihe bwa butegetsi mvanguramoko bwa apartheid bwari butanguye gusenyuka. Afrika y'Epfo niyo yatowe ngo itunganye iri higanwa. Ariko nta muntu yari yiteze ko bari kubishobora. Mu vy'ukuri, ibintu ntivyagenze neza mu ntango inyuma y'aho basubirijwe mu mahiganwa mpuzamakungu mu 1991 gushika n'aho umunyamabanga mukuru wa FA Solomon Morewa yihaye iryosozi. Iri higanwa ry'igikombe ca Afrika (CAN/AFCON) ryagiye kuba ikindi kintu. Ivyabaye mu myaka ya 1990 bigahindura ibintu, maze bigasambura ubutegetsi bw'abazungu muri Afrika y'Epfo bwari bumaze ibinjana birenga bitatu, navyo vyarahinduye urwego rw'umupira w'amaguru wariko urakomera mu buryo budasubira inyuma. Hari ikintu kidasanzwe cari giherutse kuba muri ico gihugu, iki naco ni ugutsindira igikombe c'isi yose mu rukino rwa Rugby (Rugby World Cup) mu buryo butangaje mu 1995. Ariko, nk'uko bivugwa n'abaserukiye iki gihugu cari kivutse bushasha mu kwinjira mu ntwaro rusangi mu nkino za CAN 1996 catsindiye, iyi ntsinzi yagize ingaruka zikomeye gusumba. Cameroun niyo yahuye ubwa mbere na Afrika y'Epfo. Ku wa 13 Nzero/Mutarama, imirwi nserukirabihugu yavyo yaratanye mu mitwe ku kibuga Soccer City, hanze gato y'igisagara ca Soweto, hamwe habera ya myiyerekano y'ibihumbi n'ibihumbi vy'abanyeshure biyamiriza intwaro y'inkehwa z'abazungu, aho abaharurwa mu majana bagandaguwe n'igipolisi cariko kirwanya iyi myiyerekano, imyaka 20 yari iheze. Neil Tovey yari afise imyaka 33.  Uyu mukinyi w'inyuma yakinira umurwi wo muri ico gihugu Kaizer Chiefs, yatanguye gukina ku rwego mpuzamakungu mu kw'indwi 1992, inyuma y'isabukuru yiwe y'imyaka 30 y'amavuka. Uru ni rwo rwabaye urukino rwiwe rwa mbere mu murwi nserukiragihugu uhuriyemwo koko amoko menshi - rwawuhuje kandi na Cameroun ruza kurangira bayitsinze 1-0. Tovey yabwiye BBC ati: ""Imbere y'iri higanwa, iyo ubaza abagize umurwi mbere na jewe nimba twari gushobora kuritsindira, sinzi nimba twari kwishura ko twari kubishobora"". ""Baba abafana, baba twebwe abakinyi, nta na bamwe bari bamenyereye amahiganwa mpuzamakungu y'umupira w'amaguru. Ariko uko ihiganwa ryagiye ritera imbere, niko igihugu cagiye gikomera"". Umusi umwe imbere y'uko urukino rwa mbere rutangura, Perezida Mandela, kw'izina kama ryiwe nka Madiba, yaragendeye ubwa mbere uyu murwi mu ngendo zitari nke yagize muri uyu murwi. Lucas Radebe, ico gihe yakinira Leeds United, ni uwundi mukinyi yari mu murwi nserukiragihugu wa Afrika y'Epfo. Ku bwiwe, kubonana na Mandela casa n'uko coba ari igikorwa c'Imana. Ati: ""Igihe twari tugikura, ntitwigeze tumenya ngo yasa gute"". ""Twari dufise isanamu yiwe ya kera yamwerekana akiri muto, ariko igihe aza kuturaba aho twari turi mw'ikambi, aha niho twabonye  ""Madiba Magic"". Yari afise igihagararo kidasanzwe. Twarabuze ico tuvuga"". ""Uwo musi, n'iyo tugahura na Brésil twari kuyikubita. Uko rero niko twatewe intege. Umuzo wiwe wadushikanye ku rugero rwo hejuru cane, aho urukino rwose twakina, twabona ko turiko dukinira Madiba na Afrika y'Epfo"". 'Madiba Magic' cari iciyumviro cari mu mitwe y'abantu ko Mandela yatera imigisha ku mirwi y'umupira w'amaguru. Ni iciyumviro cavutse ku wa 10 Rusama/Gicurasi 1994 - umusi Mandela yimikwa - ico gihe Afrika y'Epfo ikaba yatsinze Zambia ku ncuro ya mbere, umukuru w'igihugu mushasha ari ho ari. Vyasa n'uko iki ciyumviro cariko kirakora kandi. Cameroun yatsinzwe 3-0, iki kikaba cabaye ikimenyetso c'ivyari bigiye gukurikira. Umukinyi Phil Masinga wa Leeds niwe yateye ica mbere amaze amasaha 24 gusa avuye mu Bwongereza. Nk'uko bivugwa na Shaun Bartlett yahoze ari umusatirizi wa Charlton, igihe Afrika y'Epfo ifata ikibanza ca mbere mu murwi yarimwo maze ikinjira mu gice ca kane gishira ica nyuma, umurwi waciye umenyekana kw'izina rya Madiba's Boys (Abahungu ba Madiba). Ati: ""Gushika n'ubu, kuvuga gusa izina ry'igihangange Mandela nca numva merereje. Igihe cose twabonanye na we, agukoze mu miwe gusa, wamengo hari ikintu aguhaye. ""Ikintu kibi conyene gusa ni uko wategerezwa kuvyuka isaha cumi n'igice mu gatondo, kubera ni vyo bihe yari akirimwo vyo kuva igihe yinjira ibohero. Yavyuka mu gaturuturu agatembera. Rero twategerezwa kuvyuka kugira tubonane na we isaha cumi n'imwe z'agatondo"". Ariko Afrika ntiyatsindiye iri higanwa rya Afrika ku kigumbagumba gusa, canke kumbure kubera yari ifise izindi nguvu ikuye ku yindi si. Umupira bari bawuzi, kandi bari bafise umumenyereza mwiza Clive Barker. Tovey, umukinyi yinjirije igihugu ciwe ibitsindo vyinshi gusumba abandi mu nkino 29, avuga ati: ""Yarabonye ubuhinga muri buri mukinyi wese aca arabukorerako mu kubagira abakinyi bakomeye abagira ico babaye"". Imbere y'uko baja mw'ihiganwa, bari bamaze gukina inkino 13 badatsindwa, muri zo harimwo zibiri banganije n'Ubudagi hamwe na Argentina. Iciyongereye kuri izi nguvu, ni ubuhinga bw'abakinyi Radebe na Phil Masinga bakuye i Bulaya mu murwi wa Leeds, co kimwe n'umusatirizi wa Wolves, Mark Williams. Hariho kandi n'umukinyi w'inyuma Mark Fish yariko arakurikiranirwa hagufi na Manchester United, akaba muri uwo mwaka nyene yategerezwa kuja gukinira Lazio, imbere y'uko yijira muri Bolton mu 1997. Inyuma y'intsinzi idasanzwe y'umurwi wa rugby mu mwaka w'imbere y'aho, itsinzi y'umurwi wari ugizwe ahanini n'abazungu yashize hamwe igihugu, bari baronse ikindi bagenderako. Tovey ati: ""Iyi yari imwe mu ntego twavuga"". ""Twari tuzi ko dufise kandi uruhara mu gusubiza hamwe igihugu, kandi Madiba yari azi ko mu gihe twari kuvyifatamwo neza vyari gutuma ubumwe butsimbatara mu gihugu. ""Umunezero waranze intsinzi y'umurwi wa rugby wari 10% gusa w'uwari kubaho mu gihe twari kuramuka natwe dutahukanye intsinzi"". Itsinzi itangaje yagize kuri Algeria mu kuyitsinda 2-1 mu gice ca kane gishira ica nyuma, ivuye ku gitsindo ca John 'Shoes' Moshoeu ku munota wa 86, yatumye yinjira mu gice ca kabiri gishira ica nyuma aho yahura na Ghana. Iki gihugu nico cahabwa amahirwe, nk'umurwi wa mbere wa Afrika, umurwi umwe rudende utigeze utsindwa na rimwe muri iryo higanwa. Umurwi wa Ghana wari ukomeye cane kuko wari wishimiye umukinyi w'inyuma wa Bayern Munich Samuel Kuffour, umukinyi wo hagati wa Torino Abedi Pele - se wa Andre na Jordan Ayew - hamwe n'uwundi musatirizi wa Leeds yariko araduga cane Tony Yeboah. Ariko aba banya Ghana batashe zirayoye muri uru rukino bakubiswe 3-0. Tovey ati: ""Urukino rwa Ghana ni rumwe mu nkino zacu zari zikomeye gushika ubwo"". ""Harabaye uguhangana bikomeye hagati ya Lucas na Yeboah. Hose mu kibuga, umupira wari rwacu"". Amakuru y'intsinzi muri uru rukino yaravuzwe cane mu binymakauru bukeye. Ikinyamakuru Business Day canditse kiti: ""Igihe Afrika y'Epfo ikubitiye Ghana, uturere twari twiganjemwo abazungu twaritabiriye umupira w'amaguru ku rugero rutari bwigere rubaho mu myaka 20 yose mu gihe c'amahiganwa yaba ay'igihugu canke aya Afrika"". Buca haba urukino rwa nyuma, umutwe w'inkuru nyamukuru y'ikinyamakuru gikuru Beeld casohoka buri musi mu rurimi rw'iki afrikaans yari yanditswe mu kizulu ngo: 'Yebo Bafana Bafana!' (Yeah, The Boys! twogereranya mu kirundi tuti ""Komera mwa bahungu mwe!"") Bategerezwa guhura na Tunisia. Isinzi ry'abantu bangana na 80.000, harimwo Perezida Mandela, umwami w'abaZulu Goodwill Zwelithini hamwe n'uwahoze ari umukinyi rurangiranwa wa Brésil Pele, bari bakubise harazima mu kibuga ca Soccer City, amasaha atatu imbere y'uko urukino rutangura. Mandela yari yambaye agapira kanditseko inomero 9 yambarwa na Neil Tovey, mu gihe abafana benshi bari biyanditse ku bikiriza vyabo mu marangi atandukanye ubutumwa bwavuga ngo 'Make Madiba Magic'. Mu gice ca mbere c'urukino, uretse umupira watewe mw'igori na Bartlett ariko umunyegori wa Tunisia akawukurayo, umupira ntiwigeze urenga hagati mu kibuga. Ariko, mu vyaboneka ko bananiranywe, hagati mu gice ca kabiri, Williams yari yasubiriye Masinga yerekanye ubudasa. Uyu musatirizi yinjie ibitsindo bibiri mu minota ibiri nyene - ica mbere cari ic'umutwe, ica kabiri kiva mu mupira ukomeye yateresheje ibamfu - maze aha Afrika y'Epfo intsinzi idasanzwe. Ivyakurikiye wabaye umunezero utagira urugero. Radebe ati: ""Ndacavyibuka neza nk'uko umengo ni ivyabaye nijoro. Mu gihugu cose nta muntu yakoza ukuguru hasi. ""Ico wumva yari Soweto. Nta bantu wumva biruka, kiretse abafana hanze y'ikibuga barira, baboroga. ""Igihe twariko tuva mu kibuga, twabona abantu bikubita hasi. Bamwe bari bafise ikirato, abandi nabo bafise ifi ikanura (mu kwigina 'Shoes' Moshoeu na Mark Fish). ""Vyari ibintu koko bigoye kwumva. Nibaza ko ryabaye iteka ku gihugu cose"". Mw'ijambo yavuze imbere y'uko apfa mu 2015 ku myaka 49 ihitanywe na kanseri yo mu mushishito, Moshoeu yibutse ingene yaturitse akarira igihe umufana w'umuzungu amusavye ko yomuterera igikumu (autograph). Afrika y'Epfo yari ikiri mu bibazo bikomeye cane, inkino zonyene ntizishobora gutorera umuti ibibazo vyose. Ariko Mandela yarizeye ubushobozi bwazo. Ati: ""Inkino zirafise ubushobozi bwo guhindura isi. Zifise inguvu zo kwigisha. Zifise ubushobozi bwo gushira hamwe abantu gusumba uko ibindi vyose vyobikora. ""Inkino zirafise ubushobozi bwo kuzana icizere ahahoze harangwa umwiheburo. Zisumvya inguvu reta mu gusambura imitego ishingiye ku moko"". Radebe yabonye impinduka mu kanya isase. Ati: ""Kwumva abazungu bavuga ngo 'uri incungu yanje, ni wewe gusa nibonamwo' vyantumye nkorora amosozi kuko nibuka ivyo twari duhitiyemwo muri iyo myaka yose. Iyi yari yo Afrika y'Epfo nshasha"". ""Ubwenge bwacu bwarugurutse. Amaso yacu yariko abona ibintu birengeye ivyo twari tumaze imyaka n'imyaka tubona. Vyari koko ibintu biteye igomwe. Kubera gusa umupira w'amaguru"". Tovey avuga ko uwu munezero wabandanije gushika ku rugero rurengeye iyi misi yakurikiye yo kwigina intsinzi. ""Kuva ubwo abazungu benshi baciye batangura kuja barinjira mu bibuga kurorera inkino z'imirwi ikomakomeye na mpuzamakungu. Abantu b'ingeri zose babandanije badufata mu mugongo uko bukeye uko bwije. ""Ivyo twakoreye igihugu vyabaye ibintu bidasanzwe. Abanyagihugu 10% canke 12% bakunda rugby, ariko umupira w'amaguru wakundwa ku rugero rwa 95%. Eka n'abazungu kuva ico gihe baciye bamenya Bafana Bafana. ""Ariko uku si ugukengera ivyo abakinyi ba rugby bakoreye igihugu. Ni bo babaye aba mbere kubikora mu 1995, kandi bakoze ibikorwa vyinsha cane bidasanzwe"". Iragi umupira w'amaguru wasize ni ingene Afrika y'Epfo yashoboye kuronka itike yo kuja mw'ihiganwa ry'igikombe c'umupira w'amaguru c'isi incuro zibiri yikurikiranya. Mu mahiganwa abiri yakurikiye y'igikombe ca Afrika, Afrika y'Epfo yatahukanye ikibanza ca kabiri n'ica gatatu. Mu bajejwe gufata ingingo, uwari arongoye FIFA ico gihe Joao Havelange yari yemereye Afrika ko ari yo yari gutegura ihiganwa ry'igikombe c'isi mu 2006. Impera n'imperuka vyahavuye biba mu 2010 muri Afrika y'Epfo. Nayo ku vyerekeye Tovey, Radebe na Bartlett - bazokwama baboneka  nk'intwari ku banyagihugu b'igihugu cabo. Tovey yarahawe agashimwe na Mandela. Avuga ati: ""Nk'umukinyi, ukora ivyo utegerezwa gukora. Ariko inyuma y'imyaka 26 ngeze kuri iyi ntambwe, uwu mwanya namaranye nawe wari udasanzwe, udasanzwe na gato"". ""Amasanamu yiwe mu kabare kanje. Ni ikintu kidashobora kwibagirwa muri kahise k'igihugu. ""Ntitwari gupfa dushitse aho twashitse iyo atava mw'ibohero ngo adusubize ku rubuga mpuzamakungu rw'umupira"". Kubwa Radebe, iragi riza mu mutwe ningoga ni ihadabu yatangishijwe na muri Leeds. Ati:  ""Inyuma ya finale, umumenyereza wa Leeds Howard (Wilkinson) yarampamagaye ambwira ati 'nkeneye kukubona muri irya ndege'. Nshitse i Yorkshire, mu mbeho izura inzara yo mu gihe kibi c'ubukonje. Oh, Mana yanje"". ""Twategerezwa kuva twashitse bukeye. Naciwe ihadabu y'umushahara w'indwi yose kubera nashitse harenzeko umusi umwe. Maze gushika muri Leeds nkabona ku mboneshakure imodoka itugaye iriko irazunguruka n'igikombe, mvugishije ukuri narababaye cane"". ""Abakinyi bagiye ku kibuga ca Sun City bari kumwe n'abagore babo hamwe n'abakunzi babo, nanje ndiko ndakina muri Leeds mu mbeho y'ubugesera yo mu kwa kabiri izura inzara, ntivyanyoroheye. ""Nari ndindiriye ko ici rishika kugira ngo ihiganwa riheze nanje nshobore kuja muhira nkigina intsinzi"". Hagati aho, intsinzi yaronse mw'ihiganwa ry'igikombe ca Afrika si yo yabaye iya nyuma yamushize hamwe na Mandela. 'Madiba' yari mu batumire ku bugeni bwiwe. Ati: ""Nta muntu n'umwe twigeze tubwira ko yari kuza. Jewe gusa n'umugore wanje ni twe twari tubizi. Nibaza ko nari mfise umunezero gusumba uwo nagize igihe mbwira umugore wanje ko twokwubaka"". ""Umugore yashitse isaha icenda, ariko Mandela we yari yashitse isaha umunani n'iminota 45 kuko atashaka ko abashitsi bitaho we aho kwitaho umugore wanje. Uyo ni we mugabo, umugabo yama akora ibintu vyose mu bushingatahe, ibi ni vyo bintu bikeya nshobora kugumana mu buzima bwanje. ""Aha nta nkeka ko ndamufise mu mafoto. Ntushobora kubwira abantu ngo yaraje ku bugeni bwawe hanyuma ngo ubure ivyemezo""."	https://www.bbc.com/gahuza/imikino-60256023
health	Covid: Ico kiza cagabanije umunezero w'umwaka mushasha hirya no hino kw'isi	"Amategeko yo kwikingira mu misi mikuru y'umwaka mushasha ariko arashirwaho hirya no hino kw'isi mu gihe ibihugu vyinshi bihanganye n'iyongerekana ry'abagwayi ba coronavirus. Ukurasa ibintu biturika kandi vyakaka mu kirere hamwe n'ayandi makoraniro ntibirekuwe kuva i Sydney gushika i New York. Ibirori ntibizoba na cane cane i Buraya, mu gihe hari ubwoba ko hari ubundi bwoko bwa coronavirus bwadutse. Ubufaransa bwategekanije abapolisi 1000.000 bo kugenzura imisi mikuru y'umwaka mushasha no kwubahiriza amasaha y'umukwabu. Abantu barenga umuliyoni 1.8 baramaze gupfa bahitanywe na coronavirus hirya no hino kw'isi kuva ico kiza giteye haraciye umwaka. Abantu barenga imiliyoni 81 baramaze gufatwa n'iyo ngwara. Ingene ibihugu vya Aziya na Pacifique vyabangamiwe? Kimwe mu bihugu vya mbere vyashikiriye umwaka mushasha ni Australia. Ibintu biturika kandi vyakaka birabandanya kuraswa mu kirere, ariko nta bantu baza kwemererwa gukoranira ku kivuko co muri ico gisagara mu kuwigina. Umushikiranganji wa mbere wa New South Wales, Gladys Berejiklian avuga ati:""Ntidushaka gutuma haba imisi mikuru ikwiragira hose ku mugoroba w'umwaka mushasha."" Benshi mubaba i Sydney baza kuguma imbere y'imboneshakure, aho abantu bazoba barekuriwe kuja hamwe batarenga batanu, nk'uko umumenyeshamakuru wa BBC ari muri ico gisagara, Phil Mercer abivuga. Mu Bushinwa, ibirori vy'umuco w'amatara vy'umwaka mushasha mu gisagara ca Pekin vyahagaritswe. Imisi mikuru yagabanuwe cane mu bisagara vyo muri ico gihugu. Ubuyapani bwahagaritse umusi mukuru usanzwe uhimbazwa buri mwaka mushasha aho igikomangoma Naruhito n'abandi bo mu muryango wiwe baramutsa isinzi ry'abantu. Mu Buhinde, i Delhi no mu bindi bisagara vyinshi hashizweho umukwabu hamwe n'izindi ngingo zibuza amakoraniro y'abantu benshi ku mwaka mushasha. I Buraya ho gute? Mu Bufaransa, reta yategetse ko haba abajejwe umutekano bagaragara mu bisagara hose kuva isaha zibiri z'ijoro ku musi wa kane, isaha umukwabu utangurirako. I Paris, igice c'itereni zica mu kuzimu kizoba cugaye ku mugoroba. Ubufaransa bumaze kwiyugarana incuro zibiri, ububare, inzu z'uburiro hamwe n'ibibanza vy'akahise bizoguma vyugawe ku musi mukuru w'umwaka mushasha. Mu Bwongereza - aho coronavirus nshasha iriko irakwiragira vyihuta kandi abantu imiliyoni 20 bamerewe nabi cane  mu turere dusinzikaye cane,  bategetswe kuguma mu mihana yabo - Umushikiranganji wa mbere w'Ubwongereza Boris Johnson yahamagariye abantu gukurikiza amategeko yo kwikingira Covid. Ku musi wa gatatu yavuze ati:""Ibi ntibisigura ko mubonana n'imiryango hamwe n'incuti mu mazu yanyu, kiretse igihe musanzwe mubana, kandi mukwiye kwirinda amakoraniro y'abantu benshi ayo ari yo yose."" Igipolisi co mu bisagara cateye akamo abakunda kugira imisi mikuru i Londres ""ko bohimbariza umwaka mushasha mu mazu yabo."" Irlande irongereza ingingo zo kwikingira kuri uyu wa kane, ibuze imigenderanire hagati y'amazu, yugare ubuguriro budakenewe cane ihagarike no kuja ku birometero bigera kuri bitanu mu kiringo c'amezi atatu. Ubudagi buri mu mategeko yo kugaranwa gushika itariki 10. Reta yahagaritse ibintu biturika birwaswa mu kirere, ishiraho n'ingingo zindi zikomeye ku gitigiri c'abantu bashobora guhurira hamwe. Umushikiranganji w'amagara y'abantu Jens Spahn yavuze ko igihugu gishobora ""kugira umusi mukuru w'umwaka mushasha w'agacerere"" utazopfa wibagiwe. Holande na yo nyene iri mu ngingo zo kutava ku muhana, zitegekanijwe kurangira itariki 19 z'ukwezi kwa mbere. Uguharura umwanya usigaye ngo umwaka mushasha ushike, kuza kubera ku kibuga ca Amsterdam, ata mu ntu n'umwe ahari. Turkia kiratangura imisi ine yo kwiyugarana kuva ku mugoroba w'umwaka mushasha. Muri Amerika, abategetsi bashizeho ingingo zo guhagarika imisi mikuru mu ntara no mu bisagara vyinshi. I new York, umupira wakaka uri mu kibanza ca Times Squares uraza kururutswa mu mihango y'umugenzo wo guharura umwanya usigaye ngo isaha zitandatu z'ijoro zishike, ariko nta bantu bazoba barekuriwe kuza muri ico kibanza. Ibintu biturika kandi bica ibibatsi biraswa mu kirere vyahagaritswe mu bisagara harimwo San Francisco na Las Vegas."	https://www.bbc.com/gahuza/amakuru-55499123
politics	Amatora mu Burundi 2020: Menya abakandida bitoza hamwe n'ivyo bashira imbere	"Ku tariki 20/05/2020 abarundi babifitiye uburenganzira bazokwihitiramwo umukuru w'igihugu azobarongora mu myaka indwi iri imbere. Uru ni urutonde rw'abakandida indwi bazokwitoza muri ayo matora y'umukuru w'igihugu, hamwe n'imigabo n'imigambi yabo. Ingene bakurikirana muri ino nkuru bijanye na nimero baronse mw'itombola yakozwe n'umugwi w'igihugu wigenga ujejwe amatora, CENI. Evariste Ndayishimiye ni umunyamabanga mukuru w'umugambwe uri ku butegetsi CNDD-FDD kuva mu kwezi kw'umunani 2016, aho uwo mugambwe usubiriyemwo itunganywa ryawo, asubirira Pascal Nyabenda yari umukuru wawo. Yavukiye muri komine Giheta y'intara ya Gitega mu mwaka wa 1968. Azwi nk'umwe mu bari intwazangabo zikomeye muri uwo mugambwe ucitwa umuhari, mu ntambara yadutse mu Burundi inyuma y'igandagurwa rya Perezida Melchior Ndadaye yari amaze amezi atatu ku butegetsi. Ndayishimiye ari mu bacitse kw'icumu mu bwicanyi bwakorewe abanyeshure b'Abahutu kuri kaminuza y'u Burundi mu kwa gatandatu 1995, bituma ahamvya abandi barwanyi b'umuhari, ico gihe wari ucitwa CNDD ishami ryawo rya gisirikare rikitwa FDD, urongowe na Leonard Nyangoma yawutanguje mu 1994. Uyo muhari, mu nyuma wagiye kwitwa CNDD-FDD, umaze kwinjira mu masezerano y'amahoro ya Arusha yo mu 2000 ugashira ibirwanisho hasi mu 2003, Jenerali Ndayishimiye yarakoze mu biro bikuru vya gisirikare, mu nyuma aragenwa nk'umushikiranganji w'intwaro yo hagati mu 2006-2007, imbere y'uko agenwa kuba umuhanuzi wa gisirikare mu biro vy'umukuru w'igihugu. Imigambi yiwe nyamukuru ishimikiye ku gukomeza inzego z'umutekano no kwivuna abansi,  gukomeza igisata c'ubutungane,  intwaro ibereye, imibereho y'abanyagihugu, ibijanye n'amagara y'abantu, gutegekaniriza kazoza abenegihugu, indero, kurwanya ubushomeri, uburaro bwiza, ibidukikije, imico kama n'inkino. Imigambi y'ubutunzi ishingiye ku burimyi n'ubworozi, ubutare n'agataka, ubudandaji, ingenzi n'amahinguriro, hamwe no kwunguruza abantu n'ibintu. Evariste Ndayishimiye ategura kandi gukomeza  imigenderanire no gufashanya n'amakungu, aho avuga ko  ishingiye ku kwuzuzanya n'ugutsimbataza umwumvikano hagati y'u Burundi n'amakungu be n'amashirahamwe atandukanye. Gaston Sindimwo ni icegera ca mbere c'umukuru w'igihugu kuva agenywe, hari ku wa 20 z'ukwa munani 2015 ku butegetsi bwa Petero Nkurunziza, inyuma y'amatora yateye amahane mu Burundi. Yavukiye muri karitiye Bwiza mu gisagara ca Bujumbura mu mwaka w'1965, akaba kandi ari umunyamabanga mukuru w'umugambwe w'abadasigana UPRONA, imbere y'aho akaba yari umunyamabanga w'icegera c'uwo mugambwe. Mu vya politike, yemerera abarundi guteza imbere intwaro rusangi, kurwanya ibiturire, ashigikire ubwigenge bw'urwego rw'ubucamanza, yongere anagure ubucuti bw'u Burundi n'ayandi makungu. Yemerera Abarundi kandi gukomeza inzego z'umutekano. Mu vy'ubutunzi, imigambi yiwe ihagaze ku gusubiramwo intererano ihabwa amakomine, ku gutunganya gushasha ivy'amabanki cane cane ku bijanye n'ingurane, ashigikire uburimyi n'ubworozi, yubake amabarabara, gushigikira amahinguriro, kunagura igisata c'ingenzi, umuyagankuba, ubutare n'indero. Nayo ku bijanye n'imibano, akaranga n'imico, imigambi yiwe ihagaze ku kworohereza abarundi mu vyo ubuvuzi be no mu gushigikira imico n'akaranga k'u Burundi harimwo gusubiza iteka Ikirundi. Léonce Ngendakumana ni umunyapolitike wo mu mugambwe Sahwanya-Frodebu, umugambwe wa Perezida Melchior Ndadaye yagandaguwe mu 1993 haciye amezi atatu gusa ashikirijwe intwaro inyuma yo gutsinda amatora yo ku wa 01 z'ukwa gatandatu 1993. Léonce Ngendakumana  yavukiye mu ntara ya Bujumbura mu mwaka wa 1954. Yatanguye ibikorwa vya politike akiri muto, akaba yabitanguriye mu muhari witwa BAMPERE washinzwe na Ndadaye mu Rwanda mu mwaka wa 1976. Mu nyuma yahavuye yinjira mu muhari w'abakozi witwa UBU washinzwe mu 1979. Bwana Ngendakumana ari mu batanguje umugambwe Sahwanya Frodebu mu 1986 mu mpisho. Mu matora yo mu kwa gatandatu 1993, yaratowe ngo abe mu bashingamateka ba Frodebu baserukira intara ya Bujumbura. Mu 1995, yabaye umukuru w'Inama Nshingamateka, mu bihe bitari vyoroshe na gato, gushika mu 2002. Mu matora yo mu 2005, Bwana Ngendakumana yarongeye aratorwa nk'umushingamateka w'umugambwe Frodebu n'aho watsinzwe n'umugambwe CNDD-FDD. Mu mwaka wa 2014, igihe yari arongoye urunani rw'imigambwe itavuga rumwe na leta rwari rwiswe ADC-Ikibiri yaraciriwe igihano co gupfungwa umwaka,  yagirijwe gutyoza no gukwiza urwanko rufatiye ku moko inyuma y'ikete yandikiye mu kwezi kwa kabiri uwari umunyamabanga mukuru wa ONU ico gihe, Ban Ki Moon. Iryo kete yanditse kw'izina rya ADC-Ikibiri, Leonce Ngendakumana yagabisha ONU ko mu Burundi hashobora kuba ihonyabwoko kubera urwaruka rw'umugambwe CNDD-FDD yavuga ko rwariko ruhabwa ibigwanisho nayo iradiyo television yegereye uwo mugambwe Rema FM akayagiriza kwitwara nka RTLM yo mu Rwanda imbere y'uko ibara rigwa mu 1994. Léonce Ngendakumana, avuga ko ashaka kugarukira demokarasi, intwaro ibereye n'agateka ka zina muntu, gukingira Abarundi bose,Uburundi n'ababubamwo, aho avuga ko azogarukira igisata c'umutekano yisunze intumbero ya Melchior Ndadaye. Avuga kandi ko azogarukira imigenderanire myiza hagati y'u Burundi  n'amakungu mu gukuraho icuka kibi kihari, ko azorwanya ubushomeri n'ubukene. Avuga ko azokomeza igisata c'amagara y'abantu, indero y'abana n'abanyeshure hamwe n'agateka k'abarezi. Léonce Ngendakumana avuga kandi ko afise umugambi wo kugarukana abarundi bose bavyipfuza bahunze igihugu cabo, be no kugarukira agateka n'iterambere ry'abakenyezi. Agira ati: ""Utora nabi ugatwarwa nabi, upfa uko utoye ugapfa uko utwawe, hanyuma watora neza ugatwarwa neza"". Nahimana Dieudonné yavukiye muri komine Gasorwe mu ntara ya Muyinga mu mwaka w'1974, akaba agiye guhiganirwa ikibanza c'umukuru w'igihugu ku giti ciwe. Mu vyo yaranguye, haciye imyaka 25 atanguje umuhari w'urwaruka rw'imboneza mw'ikanguro ryo mu mitima mu mico no mu mibereho, witwa NEW GENERATION. Yari awurongoye gushika mu mwaka w'2019. Ari mu batanguje kandi yahora arongoye Ihuriro ry'amashirahamwe y'urwaruka ruri mu bikorwa: Réseau des organisations des Jeunes en Action - REJA mu majambo ahinahinye. Yatanguje igikorwa cigisha ivy'uburongozi kigashigikira imigambi ifise intumbero yo kwigisha uburongozi nkorerabandi citwa Dieudonne Nahimana Foundation - DNF. Nahimana Dieudonné Yaronse ubushimwe butari buke, harimwo: Bimwe mu vyamutumye ashaka kwitoza nk'uwigenga, avuga ko ababazwa n'amacabubiri, ka mwana wa mama, igiturire no kwikunda avuga ko vyagiye vyibonekeza ku barongozi, bikaba vyarazingamitse igihugu. Avuga ko ashaka guha ikibanza ca mbere urwaruka. Ibindi ashira imbere ni: Francis rohero yavutse ku wa 16 z'ukwa mbere mu mwaka wa 1972, avukira muri Zone Rohero, karitiye Rohero iri mu gisagaraca Bujumbura, abavyeyi biwe bose bakaba bamuka muri komine Bugendana y'intaraya Gitega. Francis Rohero yavutse ari umwe mu muryango. Abavyeyi biwe Rohero Majoric, hamwe na  Rohero Hélène Ntawuyankira, bubakanye ku wa 19 z'ukwa 11 mu 1970, maze bibaruka umwana wa mbere, Francis, kuwa 16/01/1972. Haciye amezi ane gusa, se wiwe, ico gihe yari icegera c'umukuru w'igisata c'ingenzi, yaragandaguwe muri bwa bwicanyi bwo mu 1972, gutyo arerwa na nyina wiwe ari we mwana w'ikinege. Francis Rohero yagiye guhereza amashure yisumbuye kw'iseminari y'i Buta i Bururi, mu nyuma yinjira iseminari nkuru ya Burasira hanyuma iya Bujumbura, imbere y'uko yinjira kuri kaminuza y'u Burundi, nayo nyene yahavuye ahunga atarangije mu 1997 kubera indwano. Yahungiye muri Kameruni, akaba  ariho yagiye kurangiriza ivyigwa vya kaminuza. Avuga yuko nyina wiwe yamureze amwigisha kwirinda igikenye, inyigisho yamye agendera no kuva kw'ishure i Buta, mu gihe igihugu cose carangwamwo amacakubiri hagati y'Abahutu n'Abatutsi. Avuga ko yigiye cane ku bantu karuhariwe  muri kahise mu bijanye no kwirinda igikenye, nka Gandhi, Martin Luther King n'abandi, cane cane Yezu Kristu. Amaze guhunguka, Francis Rohero arazwi cane mu biganiro yakunda gushikiriza ku maradiyo yerekana ingene ibintu bikwiye kugenda ku neza y'u Burundi n'Abarundi, rimwe na rimwe ntibamutahure, ari naco catumye aruhira gutanga imihoho akava muri CNDD-FDD mu 2006 Inyuma y'aho niho yatanguje ico yise ""Mouvement Orange"" nk'inzira yoza aracishamwo ivyiyumviro vyiwe. Ivyiyumviro vyiwe vyatumye mu kwa cumi na rimwe 2018 apfungwa, aho yamaze indwi yose mu gasho, ariko agahava apfungurwa igipolisi kimaze kubona ko ata kabi kiwe. Mu kwezi kw'icumi 2019, niho yamenyesha ko ashaka kwitoza kuba umukuru w'igihugu, imigambi yiwe nyamukuru ikaba ihagaze ku gukomeza intwaro ibereye abicishije mu gutunganya gushasha ubutegetsi, gukomeza inzego z'umutekano no kuzironsa ivyo zikeneye, gutunganya igisata c'ubutungane, kworohereza ibinyamakuru kugira ngo bakore mu mwidegemvyo, aho avuga ko azokuraho amategeko yose abuza abamenyeshamakuru gukora bisanzuye. Avuga kandi ko ashaka gukomeza imigenderanire myiza y'u Burundi n'amakungu, gutunganya gushasha amategeko, aho avuga ko azonahindura ibwirizwashingiro kugira ngo hajeho iryubahiriza bose. Afise kandi  n'imigambi ijanye no kurwiza umwimbu no gukomeza ubutunzi bw'igihugu (ikigega, uburimyi n'ubworozi, ubudandaji n'ibindi), gukomeza imico kama, indero, amagara y'abantu… hamwe kandi n'ibijanye no gutumatumanako n'ukwiyunguruza, n'ibindi. Agathon Rwasa arongoye umugambwe Congrès National de Liberté, CNL, inyuma y'igihe kitari gito yatswe uburongozi bw'umugambwe FNL. Yavukiye muri komine Kiremba y'intara ya Ngozi mu mwaka wa1964. Mu 1988 biturutse ku bwicanyi bwa Ntega na Marangara, yararokotse ahungira mw'ikambi ya Kirwa iri mu ntara ya Tabora muri Tanzania, ari naho yinjiriye mu muhari PALIPEHUTU wari washinzwe na Rémy Gahutu mu 1980, uja guhinduka PALIPEHUTU-FNL  mu mahinduka yabaye muri uwo muhari mu 2001, amahinduka yatumye awurongora asubiriye uwari umukuru wawo, Cossan Kabura. Agathon Rwasa mu nyuma yinjiye mw'ishami rya gisirikare rya FNL ryegukira PALIPEHUTU, ari naho yahavuye aja ku rugamba rwashirwa imbere na PALIPEHUTU. Inyuma y'aho atahiye mu gihugu mu 2008 inyuma y'ibiganiro na PALIPEHUTU-FNL, Agathon Rwasa yarongoye umugambwe FNL kuva mu 2009 gushika mu 2010 inyuma y'aho umuhari PALIPEHUTU-FNL uhinduriye izina kugira ngo wisunge amategeko y'u Burundi abuza imigambwe ishingiye kw'ivangura. Muri ico gihe yahawe kurongora ishirahamwe INSS ryo kuziganiriza kazoza abakozi. Inyuma y'amatora yabaye mu 2010 Agathon Rwasa yarahunze yagiriza leta ko yashaka kumugandagura kubera yiyamirije ivyari bihejeje kuva muri ayo matora, ariko yakwa uburongozi bw'uwo mugambwe mu buryo burimwo igipfungu, uhabwa Jacques Bigirimana, uwo mugambwe muri kino gihe ukaba ari pfa mpfe na CNDD-FDD. Amaze kugaruka mu gihugu mu 2013, Agathon Rwasa yinjiye mu nama nshingamateka mu matora yo mu 2015 yaranzwe n'ukutumvikana gukomeye biturutse ku ngingo ya CNDD-FDD yo gushira imbere Petero Nkurunziza ngo yitoze mu kiringo kigira gatatu abatavuga rumwe n'ubutegetsi bavuga ko cari giteye kubiri n'amategeko. N'aho urunani  Amizero y'Abarundi rwari ruhurikiyemwo abigenga rutagiye muri ayo matora, Agathon Rwasa n'abiwe bafashe ingingo yo kwinjira mu nama nshingamateka. Inyuma y'ugukwegana amashati hagati y'ubushikiranganji bw'intaro yo hagati nawe ku kibazo c'ugushinga umugambwe, ku wa 14 z'ukwa kabiri 2019 umugambwe wiwe CNL wahavuye wemererwa gukorera ku mugaragaro, akaba ari nawe yagenywe ngo azowuserukire mu matora y'umukuru. Imigambi  ashira imbere ishingiye ku guteza imbere uburimyi n'ubworozi, kunagura indero mu mashure yaba matomato, ayisumbiye na kaminuza, aho nk'akarorero avuga ko azogarukana uburaro mu mashure yisumbuye. Agathon Rwasa kandi  ashira imbere ukunagura ibisata vy'ubuvuzi n'amagara y'abantu, gutunganya ibisagara n'uburaro, amasoko ntanganguvu, ubutare n'agataka, kwiyunguruza no kwunguruza abantu n'ibintu, intwaro ibereye, imigenderanire, ubutunzi, ibidukikije, be no kwitaho no gukomeza inzego z'umutekano. Domitien Ndayizeye niwe arongoye urunani KIRA BURUNDI akaba ari nawe azokwitoza mu kibanza c'umukuru w'igihugu kw'izina ry'urwo runani. Yavukiye muri komine n'intara ya Kayanza mu mwaka wa 1953. Mu buzima bwa politike Domotien Ndayizeye yarabaye mu muhari MEPROBA washinzwe inyuma y'ubwicanyi bwa 1972, aho yari mu buhungiro mu gihugu c'u Rwanda, azezwa amabanga atandukanye. Mu nyuma yahavuye yinjira mu mugambwe Sahwanya Frodebu mu 1992. Amaze guhunguka, mu kw'icenda 1993, Bwana Ndayizeye yarajejwe amabanga atandukanye haba mu mugambwe Frodebu canke mu butegetsi bw'igihugu. Mu gihe u Burundi bwari mu ntambara yadutse inyuma y'aho umugwi w'abasirikare ico gihe ugandaguriye umukuru w'igihugu Melchior Ndadaye, Bwana Ndayizeye yarapfunzwe incuro zibiri. Ubwa mbere, yapfunzwe  kuva mu kwa kabiri 1995 aza kurekurwa mu kwa gatatu 1996, yagirijwe ko yari yifananije n'umuhari CNDD warwanya ubutegetsi. Yasubiye gupfungwa  mu kwa kabiri aho yamaze indwi imwe mu gasho k'igipolisi kijejwe umutekano mu gihugu (police de Sécurité Publique, PSP), yagirizwa guhungabanya umutekano w'igihugu, bitumwe n'uko umugambwe Frodebu wiyamirije itembagazwa ry'ubutegetsi bwa Sylvestre Ntibantunganya ryakozwe na Petero Buyoya ku wa 25 z'ukw'indwi 1996. Domitien Ndayizeye yaragize uruhara mu biganiro vy'amahoro vyatanguye mu 1998 birangira mu 2000. Ivyo biganiro ni vyo vyatumye aronswa amabanga y'ukurongora igihugu mu buryo bw'imfatakibanza, aho yabaye icegera c'umukuru w'igihugu kuva 01/11/2001 gushika ku wa 30/04/2003. Uwo munsi nyene niho yaca arahira kuba umukuru w'igihugu, amabanga yaranguye  gushika ku wa 26 z'ukwa munani 2005. Hagati aho, inyuma y'ukugira uruhara mw'ishirwa mu ngiro ry'amasezerano hagati ya leta n'umuhari CNDD-FDD, harimwo n'iyinjizwa ry'abarwanyi bawo mu nzego z'umutekano w'igihugu, ubutegetsi bwa CNDD-FDD bwaramupfunze kuva kuwa 21/08/2006 gushika ku wa 17/01/2007, aho we n'abo bari bapfunganywe bagirijwe ko bari bateguye gutembagaza ubutegetsi. Mu migambi yiwe, Domitien Ndayizeye mu vyerekeye ubutunzi n'iterambere ategura guteza imbere uburimyi n'ubworozi, guhimiriza urwaruka kwijukira gukora utwabo mu bisata bitandukanye, gusubiramwo itunganywa ry'amakori, guteza imbere ibisagara bitobito, kurwiza amasoko ntanganguvu n'ibindi. Nayo mu vyerekeye imibano, Domitien Ndayizeye ategura gusubiramwo inyigisho, ibijanye n'imishahara, kurwiza ubuzi, gusubiramwo ivyo ubuvuzi n'ibindi. Mu bijanye na politike, Domitien Ndayizeye ategura gusasagaza intwaro ibereye, guhagararira ubutungane bubereye, gukomeza ubuhinga bw'inzego z'umutekano, no kunagura imigenderanire."	https://www.bbc.com/gahuza/amakuru-52567928
sports	'Cristiano Ronaldo ntagurishwa' - Erik ten Hag	"Umumenyereza wa Manchester United Erik ten Hag avuga ko umukinyi w'imbere wa Portugal Cristiano Ronaldo ari ""mu mugambi wabo"" mu mwaka ugira utangure ko rero ""atagurishwa"". Uwo mukinyi w'imyaka 37 ntazokina inkino z'igice ca mbere zibaziriza ihiganwa zizobera muri Thailand kandi yashaka kuva muri uwo mugwi. Yari yagarutse muri United mu mwaka uheze inyuma yo gukinira Real Madrid na Juventus. Uwo yahoze amenyereza Ajax, Ten Hag agira ati:""Ntari kumwe nacu kubera imvo bwite ziwe. Tumufiseko umugambi muri uyu mwaka. Ni ko biri."" ""Mfise igishika co gukorana na we. Cristiano si uwo kugurisha. Ari mu mugambi wacu. Dushaka amahirwe turi kumwe."" Isiba ry'uwo munye Portugal muri urwo rugendo ryatumye haba ibihuha kuri kazoza kiwe, inyuma kandi yo kutagaragara mu myimenyerezo y'uwo mugwi   yo kwitegurira ihiganwa ryimirije i Carrington. Ahubwo Ronaldo yagize imyimenyerezo n'umugwi nserukiragihu wa Portugal aho basanzwe bimenyerereza. Manchester United izotana mu mitwe na Liverpool muri Thailand  ku musi wa kabiri imbere yo kwurira indege baja muri Australia, Ten Hag akavuga ko ataramenya nimba Ronaldo azobasangayo mu nyuma. Uwo mumenyereza w'umudagi yongeyeko ko yavuganye na Ronaldo imbere y'urwo rugendo, asigura:""Twayaze neza. Ivyo biri hagati yanje na Ronaldo, ico nokwemeza n'uko twagiraniye ibiganiro vyiza cane."" Ten Hag  yagize kandi ico acuga kuvyerekeye uwoba kizigenza, cabaye ikibazo kuva mu mwaka uheze kubera Harry Maguire adahagaze neza. Yagize ati: ""Harry Maguire azoba kizigenza. Amaze umwaka urenga ari kizigenza. Amaze gushika kuri vyinshi. Nta nkeka mfise kuri ivyo."" Umukinyi wenyene United imaze kuzana muri iri ci n'umukinyi w'inyuma Tyrell Malacia yakuye mu mugwi wa Feyenoord. Biteze kunaza umukinyi w'inyuma Christian Eriksen ata n'urumeya bamutanzeko, bakaba kandi begereje kugiriranira amasezerano na Barcelone ku mukinyi Frenkie de Jong. Ten Hag yacishijemwo avuga ko United izozana abakinyi mu gihe ibonye ko bahuje uko bakina. Yongeyeko ati:""Dushaka kwongeramwo abakinyi babikwiye. Dufise umugwi mwiza cane, turiko turakora mu guteza imbere uburyo dukina, kandi akaryo karahari tuzotsinda."""	https://www.bbc.com/gahuza/articles/cw4pqdwzpz5o
sports	Ayavugwa mu mupira w'amaguru: Pulisic, Bereton Diaz, Phillips, Dembele, Origi, Danjuma, Cook	"Barcelona iriko irategura urugamba rwo kurondera umunyamerika Christian Pulisic, 23 akina ku ruhande, umudagi Antonio Rudiger, 28,  akina inyuma hamwe n'umunya Espagne akina inyuma nyene Cesar Azpilicueta, 32, bose basanzwe bakina muri Chelsea. (Mundo Deportivo - in Spanish) Leeds United iracarondera umusatirizi wa Chili Ben Brereton Diaz, 22, n'aho Blackburn Rovers imushakako imiriyoni 33 z'amadorari y'abanyamerika. (Sun) West Ham iriko irarondera umukinyi w'inyuma w'umwongereza Nathaniel Phillips, 24, kugira ngo asubirire umutaliyano Angelo Ogbonna, 33, ariko rero Liverpool iriko imuronderako imiriyoni zababa 13 z'amadorari y'abanyamerika kugira imurekure. (Sun) Umufaransa akina ku ruhande muri Bayern Munich  Kingsley Coman, 25, aracanana gutera igikumu ku masezerano mashasha n'uyu murwi, bikaboneka ko, mu gihe yokwanka, mugenziwe Ousmane Dembele, 24, basanzwe bakinana mu murwi nserukiragihugu akaba ariko ararangiza amasezerano afitaniye na Barcelona, ari we ashobora kumusubirira. (Christian Falk) Real Madrid nta mugambi ifise wo kugurisha umusatirizi wa Bresil Rodrygo, 20, n'aho hari amakuru avuga ko ariko araronderwa na Liverpool.(Fabrizio Romano) Tottenham yatanguye ibiganiro n'umunyegori wayo, umufaransa Hugo Lloris, 34, akaba ari na we kizigenza, imbere y'uko amasezerano afitaniye n'uyu murwi arangira mu ci riza. (Football Insider) Umusatirizi wa Liverpool umubirigi Divock Origi, 26, ariko araronderwa n'imirwi yo mu Butaliyano AC Milan - isanzwe iriko irarondera abakinyi bashobora gusubirira  Zlatan Ibrahimovic - hamwe na Atalanta. (Tutto Mercatao - in Italian) Imirwi ya Paris St-Germain na Lyon iriko irarondera ingene yoronka umusatirizi w'umufaransa Anthony Martial, 26, ni mu gihe umuserukizi wiwe avuga ko uyu mukinyi yipfuza kuva muri Manchester United. (90 Min) Lyon iripfuza kuronka umukinyi wo ku ruhande wa Villarreal umunya Hollande Arnaut Danjuma, 24. Manchester United na Barcelona nayo nyene izwi ko iriko iramukurikiranira hagufi.  (TodoFichajes - in Spanish) Chelsea iri hafi yo gushika ku masezerano n'abakinyi Andreas Christensen, 25, umunya Danemark akina inyuma, hamwe na Thiago Silva, 37, umunya Bresil na we nyene akina inyuma.  (Metro) Arsenal iriko irakora uko ishoboye kugira ngo irabe ko yogumana umusatirizi wayo, umwongereza Khayon Edwards, 18, amaze kwinjiza ibitsindo 14 vyose mu murwi w'abakiri bato muri uno mwaka w'inkino, ni mu gihe amasezerano afitaniye nayo asigaje amezi atandatu gusa. Chelsea, Leeds, Southampton, Brighton naNewcastle yose iriko irakurikiranira hagufi ingene ivyiwe biriko biragenda, hampande y'imirwi itari mike yo mu Budagi. (Mail) Newcastle United igiye kuronderera muri Bournemouth umukinyi w'inyuma, Umwongereza Steve Cook, 30, inyuma y'aho isabiwe amahera y'umurengera ku mukinyi w'inyuma wa Burnley, James Tarkowski, 29. (Sun) Everton, Leicester City na Newcastle iripfuza umukinyi w'inyuma w'umunya Suwede Pontus Jansson, 30, ni m ugihe amasezerano afitaniye na Brentford azorangira mu ci riza. (Guardian) Umukinyi w'inyuma wa Manchester United umunya Portugal  Diogo Dalot, 22, yariko araronderwa na Roma ariko bivanye n'ingene agize imisi avyifatamwo neza igihe Man U itanguriye kumenyerezwa na Ralf Rangnick amahirwe ni make cane, ibi bikavugwa ko uyo murwi wa Serie A uriko uronderera ahandi, harimwo n'umwongereza Max Aarons, 21 wa Norwich hamwe n'umudagi Benjamin Henrichs, 24 wa RB Leipzig.(Corriere Dello Sport - in Italian) Umukinyi w'inyuma wa Arsenal umufaransa William Saliba, 20, avuga ko atipfuza ""kuvuga ibijanye"" na kazoza kiwe, ni mu gihe hari ibihuha bivuga ko ashobora gutera igikumu ku masezerano yo kwinjira burundu mu murwi Marseille asanzwe akinamwo nk'intizo kuva igihe kitari gito. (RTL, via Mirror)"	https://www.bbc.com/gahuza/imikino-59633684
health	US: Babona ko ihinduka ry’itegeko rijanye no gukorora inda 'rizorokora ubuzima bwa benshi muri Africa'	"Abarongoye ibisata vy'irondoka rijanye n'amagara meza bakiranye igishika inkuru ivuga ko umukuru w'igihugu wa Reta Zunze Ubumwe za Amerika, Joe Biden, yafuse itegeko ryari ryahagaritse imfashanyo zahabwa amashirahamwe mpuzamakungu yafasha canke akagira inama abipfuza gukorora inda. Amavuriro amwe amwe yigisha ibijanye n'irondoka rijanye n'amagara meza muri Afrika vyabaye ngombwa ko yugara inyuma y'aho mu 2017, uwari umukuru w'igihugu ico gihe Donald Trump ahagarikiye imfashanyo zahabwa amashirahamwe yafasha abantu mu bijanye n'ukudasama imbanyi batipfuza hamwe n'ugukorora inda. Nelly Munyasia, arongoye ikigo c'irondoka rijanye n'amagara meza muri Kenya (Reproductive Health Network Kenya) avuga ko iyi ngingo ya Amerika yiswe ""global gag rule"" yatumye ishirahamwe ryiwe rinanirwa no gufasha abakenyezi muri ino myaka mikeya iheze. Yabwiye BBC ati: ""Abagore n'abakorwa barahasize ubuzima nk'inkurikizi z'iyi ngingo - barya barwaye umugera wa SIDA hamwe na kanseri  batari bagishoboye gukurikiranwa, canke abatari bagishoboye kuronswa uburyo bwo kwirinda imbanyi batipfuza hamwe n'impanuro ku bijanye n'irondoka rijanye n'amagara meza,  wasanga bagiye gukoresha uburyo butabereye bwo gukorora imbanyi. ""Guhindura iyi ngingo bizorokora ubuzima kandi ni ingingo yategerezwa kubandanya"". Moses Mulumba wo mu kigo citaho ubuzima, uburenganzira bwa muntu n'iterambere muri Uganda, yavuze ko iyi ngingo yerekanye ingaruka z'ingingo z'agahotoro ku bindi bihugu n'ingaruka zagize ku banyagihugu bo mu bihugu bikenye. Yabwiye BBC ati: ""Nk'ingaruka ya 'global gag rule', vyabaye ngombwa ko ishirahamwe ryanje … rihagarika ibikorwa vyaryo mu kiringo c'imyaka ine iheze, rihagarika umugambi wafashwa na USAID waharanira amagara meza, n'aho ryariko rirakora ibikora inka"". Kuvanaho iyi ngingo bivuga ko abagore benshi bazokwitabwaho mu vyerekeye irondoka rijanye n'amagara meza, harimwo kuronswa uburyo bwo kuzibira imbanyi batipfuza, be no gupimwa umugera wa SIDA na kanseri hamwe n'ibindi."	https://www.bbc.com/gahuza/amakuru-55868692
religion	"Papa asaba ko haboneka inyishu ""ruhasha"" ku bihe mu butumwa kuri BBC yonyene"	"Mu butumwa bw'ijwi yahaye BBC yonyene, Papa François asaba abategetsi b'isi bazohurira  ku ndwi iza mu nama ya ONU  ku bihe i Glasgow (muri Ecosse), gutanga ""inyishu ziri n'ico zishikako"" ku vyihutirwa ku bidukikije no guha ""icizere gifadika"" abariko bararuka. Muri ubwo butumwa bwafatiwe amajwi i Vaticano  bugahabwa ikiganiro Thought for the Day ca Radio 4 ya BBC, Papa yagarutse ku bihanze isi birimwo ikiza ca Covid -19, ihindagurika ry'ibihe hamwe n'ibibazo vy'ubutunzi, aca asaba abarongoye isi kubitorera inyishu mu buryo bw'icerekezo n'ingingo ruhasha , kugira ""amahirwe"" atangwa n'ivyo bihanze isi ""ntatakare"". Umwungere wa Ekereziya Katorika yavuze ati: ""Duhangana n'ivyo vyugarije isi mu nzira za  nyamwigendako, kwigumizako ivyacu no gukoresha ivy'abandi, canke tukabibonamwo amahirwe nyayo y'impinduka"". Yagarutse ku kuba hakenewe ""ugusubira kwumva uruhara dusangiye rwo kwitaho isi yacu"", yongerako ati ""umwe wese muri twebwe - uwo ari we wese n'aho ari hose - ashobora kugira  ico aterereye mu guhindura inyishu ya twese ku ngeramizi zitari bwigere ziboneka  kw'ihindagurika ry'ibihe n'itituka ry'inzu dusangiye."" Papa mu mwanya uza aja kubonana na prezida wa Reta Zunze Ubumwe za Amerika Joe Biden. Imigambi ya Biden ku bijanye n'ibihe mu gihugu iwe iracari mu mayira abiri inyuma y'aho umugambwe wiwe wigirije inyuma gutora itegeko rigenda  integuro z'amafaranga yo gukoresha. Ubwo butumwa n'ubwibutsa ingene Papa François yashize imbere ibijanye no gukingira ibidukikije mu burongozi bwiwe bwa Ekereziya. Mu majambo ashikiriza, aramaze kugaruka kenshi ku kaga k'ibihe, mu 2015 akaba yasohoye ikete rya  Papa (enciclyque), ryitwa  Laudato Si' rishimikiye kuri ico kibazo. Muri iyo nyandiko inyito yayo yahinduwe mu zindi ndimi nka ""Ku kwitaho inzu dusangiye"" , yiyamirije ugusambura ibidukikije, yerekana ko hakenewe ingingo zofasha  kugabanya iryo hindagurika, aca yemeza ata guca hirya no hino ko ihindagurika ry'ibihe ahanini riterwa n'ibikorwa vy'umuntu. Iryo kete ryasohotse imbere y'uko haba inama ya ONU y'i Paris mu 2015, COP21, rikaba ryabonywe nk'iryagize ico rifashije mu gutuma abategetsi bashika ku masezerano. Inyuma y'imyaka itandatu, abategetsi b'isi bariko baritegurira gukoranira i Glasgow mu nama y'uyu mwaka, COP26. Mu gihe biguma bigaragara ko ivyiyemejwe i Paris bitariko birashikwako kugira  ukwiyongera kw'ubushuhe bw'isi ntikurenge 1.5C, ugereranije n'urugero rw'imbere y'uko hatagura amahinguriro,  Papa François yasubiye gushimika kuri ico kibazo  yizigiye ko ijambo ryiwe rizosubira kugira ico rifashije nka mbere."	https://www.bbc.com/gahuza/amakuru-59086779
entertainment	Reggae: Ivyo kumenya kuri The Wailers ubwo uwanyuma muri bo yashengeye	"Bunny Wailer niwe yari aramvye cane mu bo bashinze hamwe umugwi The Wailers, abandi babiri, Bob Marley na Peter Tosh barapfuye, uwa mbere muri 1981 ahitanywe na cancer ku myaka 36, uwa kabiri mu 1987 agandaguwe n'abasuma ku myaka 43. Bunny Wailer w'i Kingston, yakuranye na Bob Marley. Bafatanije bararimvye indirimbo zabaye rurangiranwa mu makungu nka Simmer Down na Stir Up, imbere y'uko Wailer afata inzira yo kuririmba ukwa wenyene mu 1974. Ntiyahagaritse gutera imbere kuko yararonse incuro zitatu zose agashinmwe gakomeye cane mu muziki Grammys aranambikwa ikidari ca Jamaica ca Ordre de Merite mu 2017. Yapfuye ku wa kabiri mu gitondo, ariko icateye urupfu rwiwe nticamenyekanye n'ubwo yari mu bitaro kuva agize AVC mu kwezi kw'indwi mu 2020. Nta nkeka, abashimagiza uwo muririmvyi bashwaye imbuga hwaniro bakimenya urupfu rwiwe, abanyamuziki nkawe nabo bavuga ko yari ""harabaye"". Umuririmvyi azwi mu gutamba cane aririmba Shaggy yanditse kuri Facebook ati: ""Iki ni kimwe mu bihe bibi muri kahise k'akaranga kacu. Waduteye kwishima mwami. Ruhuka neza."" ""Oh yemwe, Imana ihezagire Bunny Wailer,"" uwo nawe n'uwo muri Redd Hot Chili Peppers avuza guitare bass, Flea. Andrew Holness ministre wa mbere wa Jamaica ntiyatanzwe mu gushimagiza uwo muririmvyi, yavuze ko urupfu rwiwe ari ""agahombo kanini kuri Jamaica na reggae"". Bunny Wailer izina ryiwe ry'ukuri ryari Neville O'Riley Livingston. Yari yavutse ku wa 20/4/1947, amara imyaka yiwe ya mbere mu kigwati ca Nine Miles aho yarezwe na se Thaddeus yacuruza imangazini y'ivyo kurya. Aho niho yahuriye ubwa mbere na Bob Marley, ivyo bitambambuga badatevye baca baba abagenzi bakomeye, bakorana umuziki wabo ubwa mbere bari kumwe kw'ishure ry'intango n'iryisumbuye rya Stepney. Se wa Bob Marley amaze gupfa mu 1955, nyina, Cedella, yaciye abana na se wa Livingston. Abo bahungu bakuze barezwe nk'abavukana na cane cane aho cedella na Thaddeus bavyariye umukobwa, Pearl. Bamaze kwimukira Trenchtown muri Kingston, baciye bahura na Peter Tosh baca bashinga umugwi wo kuririmbira hamwe witwa The Wailing Wailers - kuko, nk'uko Bob Marley yabivuze: ""Twatanguye dusemerera."" Aho baba harangwa n'ubukene n'ubukozi bw'ikibi. Livingston mu nyuma yibutse ingene yakoze igitari ciwe ca mbere akoresheje ""imigano, imirya akuye mu ntsinga z'amatara, n'igikopo kinini cavuyemwo sardines"". Ariko umuririmvyi Joe Higgs batazira ""the Godfather of Reggae"" (umuhagarikizi wa reggae), yaba hafi yaciye ashira abo bahungu mu kwaha kwiwe. Abafashije, baciye  banonosora umuziki wabo, bongeramwo ijwi rya Junior Braithwaite n'abaririmvi basasira Beverly Kelso na Cherry Green imbere y'uko bagabanya izina ry'umugwi wabo ugasigara witwa The Wailers. Mu kwa 12 mu 1963, uwo mugwi wagiye muri Studio One ya Coxsone Dodd gufata amajwi y'indirimbo Simmer Down, indirimbo Bob Marley yari yanditse asaba amahoro mu ma quartiers y'abakene ya Kingston. Iyo ndirimbo ntiyatevye gukundwa, iraduga gushika ku nomero ya mbere muri Jamaica. Baciye bayikurikiza Duppy Conqueror, imbere y'uko basohora  urukurikirane rwabo rwa mbere (album) The Wailing Wailers, mu 1965. Bidatevye mu nyuma y'aho, hari akaciyemwo mu mugwi, aho Bob Marley amariye kurongora akimukira muri Amerika, nawe Livingston akamara umwaka mu munyororo kubera gufatanwa urumogi. Ariko barashoboye gusohora single (urukurikirane rw'indirimbo zitarenga 3) 28 hagati ya 1966 na 1970 imbere y'uko basohora album yabo ya kabiri, Soul Rebels. Izina rikomeye mu makungu barironse imyaka itatu inyuma y'aho kuri Catch A Fire  -indirimbo ya mbere bakoreye inzu yo gusohora indirimbo ya Chris Blackwell, Island Records. The Wailers bari  bamaze igihe baremesha ibiterambo mu Bwongereza bari kumwe na Johnny Nash, mu nyuma babura amafaranga yo kuriha ama tike yo kubasubiza iwabo. Blackwell aca yemera kubaha contrat ya Island, aca abaha ingurane (avance) yo kugura ama tike n'ayo gukora album muri Jamaica. Ariko ntibanezerejwe n'ingene indirimbo zabo zongeye guhingurwa kugira zihabwe akabirya ku bazumva mu makungu. Ariko iyo album ntiyaguzwe cane haba mu Bowngereza canke muri Amerika naho yahavuye ifatwa nk'imwe muri rurangiranwa. Mbere ikinyamakuru Rolling Stone Magazine ubu vuba cayigize iya 140  ku rutonde rwaco rwa albums 500 zirengeye ibihe (albums of all time) gifatiye ku ndirimbo zayo Concrete Jungle na Slave Driver. Ikibanza ciza kw'isoko caciye gikurikira na Burnin' yo mu 1973 ku ndirimbo nka I shot the Sheriff, Small Axe hamwe na Get Up Stand Up. Ariko niyo yabaye album ya nyuma ya The Wailers isohowe n'abatanguye uwo mugwi bari kumwe bose. Ukutumvikana kwari kwatanguye igihe Island yagurisha indirimbo zabo kw'izina rya Bob Marley and The Waliers, hamwe n'ikirangaminsi co kuzunguruka baririmba catumye Livingston amara igihe atari kumwe n'umuryango wiwe. Yaciye agenda mu 1973, avuga ko ubuzima bwo kuzunguruka budahuye n'ukwemera kwiwe kw'umu Rasta - avuga nko kurya indya zihinguwe hamwe no kuririmba mu bibanza bitabereye. Mu nyuma yavuze ko kumenyekana cane ari umwansi wo kwiyumvira ibishasha. ""Umuziki uhagaze ku kugira ico ufatiyeko, iyo rero uri ahantu uri epfo na ruguru, aha na hariya, n'umuziki wawe niko uzokwumvikana,"" niko Livingston yabwiye The Los Angeles Times mu 1986. ""Abantu baratwarwa no kuba rurangiranwa kandi ivyo bitandukanye no kuba umwanditsi, umunyamuziki, uwufasha abandi gutunganya umuziki wabo n'uwushira umuziki mu buhinga mwiza."" Amaze kuva muri uwo mugwi, yaciye atangura gukora kuri album ya wenyene , Blackheart Man, yarimwo indirimbo zizwi nka Dreamland na Fighting Against Conviction, yiyumviriye igihe yari mw'ibohero. Yabandanije asohora album zakunzwe cane harimwo Rock 'n' Groove yo mu 1981 na Bunny Wailer Sings The Wailers yo mu 1980, aho yasubiyemwo zimwe mu ndirimbo bari bararirimbanye n'abandi mu mugwi. Mu myaka ya 1990 yaronse Grammy award ya album za reggae za mbere nzinza kurusha izindi incuro zitatu, aho hose akaba yagumye akomeza kandi agumya iragi rya Bob Marley na Wailers: iyo mu 1991, Time Will Tell: A Tribute to Bob Marley; iyo mu 1995, Crucial! Roots Classics; n'iyo mu 1997, A Tribute to Bob Marley's 50th Anniversary (guhimbaza imyaka 50 y'isabukuru ya Bob Marley). ""Ndanezerezwa no kumenya ko ndiko ndafasha inzira yo gushikana reggae aho igeze. Ndashimishwa no kubigiramwo uruhara'', ivyo yabibwiye Washinton Post mu 2006."	https://www.bbc.com/gahuza/amakuru-56266944
politics	CEDEAO/ECOWAS yafatiye ibihano reta ya gisirikare ya Mali	"Abategetsi b'ibihugu vyo mu karere ka Afrika y'uburengero bafatiye ibihano Mali inyuma y'aho reta ya gisirikare itangarije ko amatora yari ategekanijwe mu kwezi kwa kabiri kuza yungurujwe igihe kirekire. Abategetsi b'ibihugu bigize ishirahamwe ry'ubutunzi rihuza ibihugu vyo muri ako karere, CEDEAO/ECOWAS, aho bari bakoraniye i Accra muri Ghana ejo ku wa Mungu bumvikanye ko ibihugu vyabo vyugara imbibe bihana na Mali, hamwe no gushira mu ngiro ibihano bitari bike mu bijanye n'ubutunzi. Abategetsi b'akarere ka Afrika y'uburengero basaba ko ubutegetsi busubizwa mu minwe y'abasivire kuva aho akarwi k'intwazangabo gatembagarije ubutegetsi bwa Perezida Ibrahim Boubacar Keïta inyuma y'imyiyerekano yo kumwiyamiriza mu kwa munani 2020. Hampande yo kwugara imbibe, CEDEAO kandi yafashe ingingo yo gufata amatungo ya Mali ari mw'ibanki nkuru ihuza ibi bihugu, BCEAO. Ibi bihugu kandi vyafashe ingingo yo gutahukana ababiserukira muri Mali. Reta ya gisirikare ya Mali nayo mu kwihora yaciye itangaza ko yugaye imbibe z'ikirere n'iz'ubutaka isangiye n'ibihugu vya CEDEAO/ECOWAS mbere ica itumako abayiserukira muri ivyo bihugu. Mw'itangazo aba bategetsi ba gisirikare basohoye, bavuze ko biyamiriza ""bivuye inyuma"" ibi bihano ""biteye kubiri n'amategeko"" vyafatiwe iki gihugu. Aba bategetsi ba gisirikare ba Mali ubu bavuga ko amatora ashobora kuba mu myaka itanu iri imbere - ivyo ishirahamwe rihuza akarere ritarota ryemera. Muri kahise, ibihano vyaragize akamaro, ariko rero mu mwaka uheze, igisirikare casubiye gutembagaza ubutegetsi bwa gisivire, ibihugu vy'akarere bikaba biri mu mageragezwa yo kwerekana ko koko bishobora guhagarara ku ngingo yavyo."	https://www.bbc.com/gahuza/59933569
entertainment	Aliko Dangote na Mohammed Dewji bari mu batunzi ba mbere muri Afrika mu 2021	Nk'uko biri mu kinyamakuru ca Forbes co mu 29021, ubutunzi bw'abagwizatunga 18 bo kuri uyu mugabane bwiyongereye imiriyaridi 4.1 z'amadolari, n'ukuvuga ku bice 12 kw'ijana gusumba mu mwaka uheze. Mu myaka cumi yikurikiranya, Aliko Dangote wo mur Nigeria ni we muntu atunze cane ku mugabane wa Afrika, akaba afise ubutunzi buharurwa ku miriyaridi 12.1 z'amadolari. Ubwo butunzi bwiyongereyeko amadolari imiriyaridi 2, ugereranije no mu mwaka uheze bivuye kw'iduga gushika ku bice 30 kw'ijana vy'igiciro c'isima ya Dangote nk'uko vyandikwa na Forbes. Umuntu agira kabiri mu butunzi muri Afrika ni Nassef Sawiris wo mu Misri, ubutunzi bwiwe  bwinshi ni ibice bitandatu kw'ijana y'umutahe afise muri Addidas. Mu kibanza ca gatatu haza Nicky Oppeheimer wo mu gihugu ca Afrika y'epfo, yarazwe umutahe wo muri kompanyi  ya Debeers, akaba yari anahagarariye iyo kompanyi gushika mu mwaka wa 2012 aho yaca agurisha ibice 40 kw'ijana vy'umutahe w'umuryango wiwe kuri kompanyi yimba ubutare ya AngloAmerican ku miriyaridi 5.1 z'amadolari. Uwundi yatunze cane muri uyu mwaka ni umudandaza wundi w'isima, Abdulsamad Rabiu. Imitahe yiwe muri kompanyi ikora isima ya BUA PLC, yashizwe ku rutonde kw'isoko ry'abagurisha imitahe muri Nigeria mu kwezi kwa mbere, yaduze igiciro biteye ubwoba mu kiringo c'uyu mwaka uheze. Vyatumye ubutunzi bwa Rabiu bwongerekana ku bice 77 kw'ijana, gushika ku miriyaridi 5.5 vy'amadolari. Ikintu gikomeye cane n'uko Rabiu n'umwana wiwe bafise ibice 97 kw'ijana vy'iyo kompanyi bagaca batuma imenyekana cane. Umuvugizi w'isoko ry'imitahe muri Nigeria yabwiye Forbes ko ikompanyi y'isima ya BUA  ishitse ku ntambwe ya kabiri - ko Forbes igabanya agaciro k'imitahe mu gihe iyo mitahe yagurishijwe ku banyagihugu ifise agaciro kari muri y'ibice 5 kw'ijana. Umugwizatunga wenyene ava mu karere k'ubuseruko bwa Afrika ari kuri urwo rutonde rwa Forbes ni umudandaza wo muri Tanzania, Mohammed Dewji, aza mu kibanza ca 13. Dewji afise ubutunzi bufise agaciro k'imiriyaridi 1.6 z'amadolari, nk'uko vyandikwa n'ico kinyamakuru c'ubutunzi ca Forbes. Urutonde rw'abantu batunze cane kw'isi mu mwaka wa 2021: 1. Aliko Dangote     afise ubutunzi bungana na miriyaridi 12.1 $ 2. Nassef Sawiris     afise ubutunzi bungana na miriyaridi 8.5  $ 3.  Nicky Openheimer  afise ubutunzi bungana na miriyaridi 8  $ 4. Johann Rupert  afise ubutunzi bungana na miriyaridi 7.2  $ 5. Mike Adenuga   afise ubutunzi bungana na miriyaridi 6.7  $ 6. Abdulsamad Rabiu  afise ubutunzi bungana na miriyaridi 5.5  $ 7. Issad Rebrad afise ubutunzi bungana na miriyaridi 4.8  $ 8. Naguib Sawiris   afise ubutunzi bungana na miriyaridi 3.2  $ 9. Patrice afise ubutunzi bungana na miriyaridi 3  $ 10. Koos Bekker afise ubutunzi bungana na miriyaridi 2.8  $ Mu gihe bamwe bongereje ubutunzi bwabo ku miriyaridi n'imiriyaridi, ubutunzi bw'abagwizatunga babiri bari ku rutonde rwo mu mwaka wa 2020, bwaragabanutse gushika baje musi y'umuriyaridi umwe. Abapfasoni babiri bonyene ni bo bari ku rutonde rw'abatunzi bakomeye mu mwaka wa 2020, ubu bakorotse ntibakiri kuri urwo rutonde. Nk'uko bivugwa na Forbes, ubutunzi bwa Folonrusho Alakija wo muri Nigeria, afise ikompanyi yo kwimba igitoro bwaramanutse musi y'umuriyaridi umwe kubera igiciro c'ibitoro camanutse. Isabel dos Santos, kuva mu 2013 yari umupfasoni atunze cane ku mugabane wa Afrika, ubutunzi bwiwe bwaragabanutse kubera ingingo nyinshi zitandukanye zitumbereye ivyo atunze muri Angola na Portugal. Abo bagwizatunga batunze cane ku mugabane wa Afrika bava mu bihugu indwi bitandukanye. Afrika y'Epfo na Misri bifise abagwizatunga batanu, bigakurikirwa na Nigeria ifise batatu hamwe na Maroc ifise babiri.	https://www.bbc.com/gahuza/amakuru-55907332
politics	Impunzi z’Abarundi muri Tanzania ‘zibwirwa ko zishobora guhungurwa ku nguvu’	"Impunzi z'abarundi ziri muri Tanzaniya zivuga ko zabwiwe ko hari umugambi wo kuzihungura ku nguvu, kandi zitizeye umutekano mu gihe zosubizwa mu Burundi. Bamwe mu mpunzi zo mu nkambi ya Nyarugusu iri mu ntara ya Kigoma babwiye BBC ko bakoreshejwe inama n'umukuru w'ikambi ku wa 04 z'uku kwezi kw'indwi akababwira ko ata kamaro ko kuguma mu buhungiro kuko mu Burundi ari amahoro. Ishirahamwe rijejwe impunzi  kw'isi rivuga ko Tanzania ihaye indaro impunzi zirenga 200 000 z'abarundi. Aba bagizwe ahanini n'abahunze uruhagarara rwo mu 2015 mu Burundi. Mu majwi yafatiwe muri iyi nama mw'ikambi ya Nyarugusu, umuyobozi w'iyi kambi, Jumanne Singani, yumvikana avuga ko izi mpunzi zatumye umutekano w'abanyagihugu ba Tanzaniya uhungabana, ku buryo batinya n'ugufata ingendo. Yibutsa izi mpunzi ko hariho inyishu zitatu ku kibazo c'impunzi: guhunguka ku gushaka kwabo, guhabwa ubwenegihugu canke kurondererwa ubuhungiro mu kindi gihugu. Muri buno buryo butatu, Bwana Singani yababwiye ko inyishu ku mpunzi z'Abarundi ziri muri Tanzaniya ubu ari uko zitegerezwa guhunguka. Yavuze ati: ""Turavye ingene ibintu bimeze ubu, ikiriho ni uko muhunguka kuko mu Burundi amahoro arasasagaye"". Yabwiye impunzi kandi ko hari n'uburyo butatu bwo guhunguka. Ati:""Ubwa mbere ni guhunguka ku gushaka kwanyu, ubwa kabiri guhunguka muhimirijwe (promoted repatriation), ubwa gatatu guhunguka hakoreshejwe inguvu"". Bwana Singani yumvikana abwira izi mpunzi z'abarundi ko vyoba vyiza bahungutse ku gushaka kwabo, batarindiriye ko hakoreshwa inguvu. Mu 2012, impunzi z'Abarundi zari mw'ikambi ya Mtabila iri muri District ya Kasulu intara ya Kigoma, barahunguwe ku nguvu. Uyu muyobozi w'ikambi yabwiye impunzi ko ingingo yo kubahungura yafashwe inyuma y'inama yahuje abategetsi ba Tanzaniya, b'Uburundi n'ishirahamwe HCR rijejwe impunzi. Tumubajije kuri ibi yabwiye impunzi, Bwana Singani yabwiye BBC ko ataco yobivugako, adusaba kuvugisha abakoresha biwe, ubushinkiranganji bw'intwaro yo hagati ari nabwo bujejwe impunzi muri Tanzania. Umwe mu mpunzi atashatse gutangazwa, avuga ko bama baterwa ubwoba iyo bariko basabwa gutahuka, mu ""gufatira ku vyabaye mu 2012 ku mpunzi zari mw'ikambi ya Mtabila, no ku mpunzi z'abanyarwanda muri Kagera (1996)"". Ati: ""Iyo badukoranije mu manama, nta bindi batwibutsa atari ivyo, kuko basanze umengo ni akanyegeri gahonyowe ntihagire ikintu na kimwe gikorwa"". Asaba amakungu ko amategeko agenga impunzi yokurikizwa bagakingirwa. Kuri ibi vyabwiwe izi mpunzi, ubushikiranganji bw'intwaro yo hagati muri Tanzaniya buvuga ko ata mugambi leta y'ico gihugu ifise wo kubahungura ku nguvu. Umupfasoni Christina Mwangosi, umuvugizi mfatakibanza w'ubwo bushikiranganji yabwiye BBC ati: ""Leta ya Tanzaniya ifasha impunzi ziyandikishije gusubira mu bihugu vyabo. ""Nico conyene gikorwa na leta ya Tanzaniya, igihari ni uko impunzi zihunguka ku gushaka kwazo"". Impunzi z'Abarundi muri Tanzania ziba mu makambi ya Nyarugusu mu karere ka Kasulu, Nduta na Mtendeli mu karere ka Kibondo, ni mu ntara ya Kigoma."	https://www.bbc.com/gahuza/amakuru-48949372
health	Urucanco Ervebo rwa Ebola rwemewe muri RD Congo, mu Burundi, muri Ghana no muri Zambia	"Ibihugu bine vya Afrika- Repubulika y'intwaro rusangi ya Congo, u Burundi, Ghana na Zambia - vyemeje urucanco rwa Ebola rukaba rushobora gutangura gutangwa. Ishami rya ONU rijejwe amagara y'abantu, OMS/WHO rimenyesha ko iyo ari intambwe ikomeye mu rugamba wo kurwanya ico kiza. Ivyigwa vy'intangamarara vyerekana ko urwo rucanco, Ervebo rwakozwe n'ikompanyi Merck rushobora gukinga gushika ku rugero rwa 97,5%. Ivyo vyigwa vyerekana kandi ko urwo rucanco ruhawe abamaze kwandura rushobora kubongerereza amahirwe yo kubandanya babaho. Igihugu ca RD Congo  gihanzwe n'ico kiza kuva mu kwezi kw'umunani 2018 kikaba kimaze guhitana abantu bagera ku 2.249. Umukuru w'ishirahamwe OMS, Tedros Adhanom Ghebreyesus, ati: ""Ni intambwe nshasha  kubona urwo rucanco rwemewe muri ivyo bihugu mu rugamba rwo kurwanya ico kiza ruburakigongwe"". ""Afrika yarashize inguvu hamwe kugira ngo ikomeze intambwe imaze gushikwako bigoranye mu gukingira abanyagihugu bayo umugera wa Ebola"". Nivyo ko igitigiri c'abandura Ebola muri RD Congo cagabanutse bimwe bishimishije, ariko umutekano muke n'amayira ameze nabi mu burere bubangamiwe bibandanya kuba ibibazo ngorabahizi. Ivyo ni ibishikirizwa na muganga Michel Yao ajejwe ibikorwa vy'ubutabazi ku rwego rwa Afrika mw'ishirahamwe OMS, igihe yavugana na BBC ejo ku wa Mungu. Avuga ko muri ino minsi hibonekeje abantu bake cane banduye uwo mugera. Ati: ""Twari dufise uburere bw'ubuvuzi bbubangamiwe bushika 29. Ubu dufise uburere bw'ubuvuzi bubiri gusa bubangamiwe, kamwe muri bwo kamaze iminsi ine ata wanduye, akandi nako haheze iminsi 17"". Avuga kandi ko igitigiri c'abandura ku ndwi ""cagabanutse bimwe biboneka"", akavuga ko ubu ku ndwi hashobora kuboneka hagati ya bane na batanu banduye uwo mugera. Muri kino gihe, hari abashika 1800 bakurikiranirwa hafi, bitandukanye no mu kwa kane kw'umwaka uheze aho babarirwa mu 20.000, ico kibaba ari ikimenyetso ko habaye intambwe, nk'uko bivugwa na bamwe mu bahinga mu vyo amagara y'abantu muri Congo. Abajijwe ko kutoba ari ukwihuta mu kuvuga ko habaye iterambere mu kurwanya ico kiza, siko abibona, akavuga ko ibiharuro vyonyene arivyo bivyerekana."	https://www.bbc.com/gahuza/51529167
sports	France: Benzema ntazokinira igikombe c'isi kubera igikomere co kw'itako	"U﻿mukinyi w'imbere w'Ubufaransa ntazoja mu nkino z'igikombe c'isi ca 2022 muri Qatar inyuma yo gukomereka kw'itako ari mu myimenyerezo. B﻿enzema yatsindiye 'Ballon d'Or' ya 2022, agashimwe gahabwa umukinyi wa mbere kw'isi buri mwaka mu mupira w'amaguru, inyuma yo gufasha umugwi wiwe wa Real Madrid gutwara igikombe c'imigwi yabaye iya mbere iwabo n'ico ihiganwa ryo muri Espagne, La Liga. U﻿mugwi nserukiragihugu w'Ubufaransa uvuga ko yagize ikibazo kw'itako, ko hari igihe atoshobora kuja muri iryo higanwa. W﻿ongeyeko uti:""Umugwi wose usangiye umubabaro na Karimi kandi umwipfurije gukira vuba."" I﻿shirahamwe ry'umupira w'amaguru ry'Ubufaransa rivuga ko ibipimo vyemeje ko yakomeretse kw'itako ""bikaba bimusaba kumara indwi zitatu kugira atore mitende"". U﻿bufaransa buri mu mugwi wa D, bukaba buzokina na Australia itariki 22 z'ukwezi kwa Munyonyo (11), na Danmark itariki 26 z'ukwezi kwa Munyonyo (11) hamwe rero na Tunisia itariki 30 z'uko kwezi nyene. U﻿mumenyereza mukuru Didier Deschamps afise gushika ku wa mbere ngo abe yatanze izina ry'uwumusubirira, kandi ikikomere ca Benzema w'imyaka 34, amaze gutsindira Ubufaransa ibitego 37 mu nkino 97, n'ikindi gihombo gikomeye kuri uwo mugwi waheruka gutwara ico gikombe c'isi. B﻿ari basanzwe badafise abakinyi bo hagati Paul Pogba na N'Golo Kante kubera gukomereka, aho ni mu gihe n'umukinyi w'inyuma wa Manchester United Raphael Varane ariko aragerageza kwimenyereza kugira azoshobore gukina inyuma yo kutagaragara mu nkino z'itanu z'umugwi wiwe. K﻿u musi wa gatatu, umukinyi w'imbere wa RB Leipzig Christopher Nkunku yarakuwe muri mu mugwi w'abazokina muri iryo higanwa inyuma yo gucumbagira bari mu myimenyerezo, aho haciye hahamagarwa umukinyi wa Frankfurt Randal Kolo Muani ngo amusubirire. U﻿mukinyi w'imbere wa Manchester United Anthony Martial n'umwe mu bashobora guhamagarwa kuza gusubirira Benzema, yari amaze imisi afise ikibazo co mw'itako kuva mu kwezi kwa cumi. U﻿wo mukinyi wa Real Madrid amaze gukinira uwo mugwi iminota idashika 30  mu nkino zitandatu ziheze. Y﻿aciye aja gupimwa inyuma y'imyimenyerezo yo ku wa gatandatu - Bwari bubaye ubwa mbere agize imyimenyerezo akayirangiza kuva abagize umugwi uzoja mu nkino z'igikombe c'isi bagiye hamwe bose mu ndwi iheze. D﻿eschamps yagize ati:""Ndatewe ikigongwe cane na Karim yari yagize intumbero nya mukuru iki gikombe c'isi. ""﻿N'aho ibi bibaye, ndacafitiye icizere umugwi wanje. Tuzokora uko dushoboye kugira turangize igikorwa kitoroshe kiturindiriye."""	https://www.bbc.com/gahuza/articles/clmgx70ymglo
politics	Amnesty International itewe impungenge n’umugambi w'ihungurwa ku nguvu ry’impunzi z’abarundi	"Ishirahamwe Amnesty International rivuga ko ritewe impungenge n'umugambi w'ibihugu vya Tanzania n'u Burundi rivuga ko bigiye gutahukana ku nguvu impunzi z'abarundi ziri muri Tanzania. Mw'itangazo ryasohoye ejo ku wa gatanu, iryo shirahamwe rivuga ko ryaronse urwandiko rwo mw'ibanga rwerekana ko abashikiranganji b'intwaro zo hagati ba Tanzania n'u Burundi bumvikanye ko ico gikorwa bagitangura mu ndwi igira kabiri y'uku kwezi kw'icenda bakakirangiza ku wa 31 z'ukwezi kwa 12 uyu mwaka. Seif Magango icegera c'umukuru w'iryo shirahamwe ajejwe akarere ka Afrika y'Ubuseruko, ibiyaga binini n'ihembe rya Afrika ati: ""Birababaje cane kubona leta ya Tanzania ishaka kurungika abantu batavyiyumvamwo ahantu ishirahamwe ONU rivuga ko ihonyangwa ry'agateka ka zina muntu ribandanya kakaba akamizwe n'ingoma"". Umushikiranganji w'intwaro yo hagati w'u Burundi Pascal Barandagiye, yagiriza ishirahamwe HCR rijejwe impunzi kw'isi ko ridashaka guhungura impunzi ku nyugu zaryo. Mw'iryo tangazo, Amnesty International  ivuga ko abo bategetsi babiri bumvikanye ko bategerezwa kwihoza akamo katewe n'ishirahamwe HCR bakibandaniriza umugambi wabo w'uguhungura izo mpunzi. Isubiramwo ibiri muri urwo rwandiko ivuga, Amnesty International imenyesha ko bumvikanye bati: "" N'aho HCR yokwerekana ko ishobora gufasha canke igashaka kudindiza umugambi, ibihugu bibiri bizobandanya uyu mugambi mpaka aba Barundi basubiye mu gihugu cabo"". Bwana Magango ati: ""Amaleta ya Tanzania n'u Burundi ategerezwa guhagarika vyihuta umugambi wabo w'uguhungura impunzi z'abarundi ku nguvu"". ""Mu gihe ibikorwa bikomeye vy'ihonyangwa ry'agateka ka zina muntu  bibandanya, ni nkererwa ko imiryango yobandanya yuguruwe ku barundi bakiri mu gihugu, hamwe n'abo bandi bahunze"". Asaba ko impande zose zitatu, Uburundi, Tanzania na HCR zokwumvikana ku buryo uwushaka guhunguka wese yotahukanwa ku gushaka kwiwe kandi bigakorwa mw'iteka n'itekane hisunzwe amasezerano mpuzamakungu. Uburundi buti 'HCR yishakira akazi' Ishirahamwe HCR rivuga ko ridashigikiye na gato ko impunzi zitahukanwa zitavyiyumvamwo. Rivuga ko ingene ibintu bimeze ubu mu Burundi  hataragera ko bahimiriza ko impunzi z'Abarundi zihunguka. Ku ruhande rwiwe, umushikiranganji w'intwaro yo hagati w'u Burundi, Pascal Barandagiye, avuga ko kubona ishirahamwe HCR ridashaka ko impunzi zihunguka ari uko ryishakira akazi. Avugana n'abamenyeshamakuru ku wa 27 z'ukwezi kw'umunani i Bujumbura inyuma y'urugendo rwiwe mu makambi ya Nduta na Mtendeli ku wa 25 z'uko kwezi nyene, bwana Barandagiye yavuze ati: ""Wonsigurira gute ingene impunzi iza kwiyandikisha mu nkambi ukamusubiza inyuma ngo ntakwije imyaka"". ""Urudandazwa rurimwo kubera ata mpunzi zihari bazoca bataha kuko nta kazi bosubira kuronka"". ""Ntidushobora kwemera abantu bagira urudandaza ku barundi bacu, uno munsi tubabwira tuti hagarika urwo rudandazwa, abarundi bacu turabatahana"". Rachel Nicholson, umushakashatsi mw'ishirahamwe Amnesty International ku Burundi n'u Rwanda, avuga ko ivyo umushikiranganji yagirije ishirahamwe HCR bidafashe kuko ngo risanzwe rinafise ingorane, akavuga ko gushika mu mpera z'ukwezi kw'indwi ryahawe ibice 22 % ryamahera akenewe kugira rifashe impunzi z'abarundiu muri kano karere. Izo mpunzi zozo zisaba ko amakungu yofata mu minwe ikibazo cazo, zikavuga ko Tanzania ishaka kubirukana kuko ngo idakeneye ""kubona umuntu wese yitwa Umurundi ku butaka bwayo"". Amashirahamwe agera kw'13 atacemerewe gukorera ku butaka bw' Burundi yarandikye ishirahamwe HCR arisaba gukingira Abarundi bahungiye muri Tanzania, inyuma y'aho bumvitiye ko Uburundi na Tanzania bumvikanye kubahugura ku nguvu. Maitre Armel Niyongere arongoye ACAT rimwe muri ayo mashirahamwe, avuga ko basaba HCR ko yohanura Tanzania igahagarika uwo mugambi. Amenyesha ko bariko bategura kwitwarira leta ya Tanzania yagiriza ko iriko irenga ku masezerano mpuzamakungu yo mu mwaka wa 1951 agenga impunzi."	https://www.bbc.com/gahuza/amakuru-49619534
entertainment	DR Congo: Umunyamuziki General Defao yapfuye	Umunyamuziki rurangiranwa wo muri Repubulika ya Demokrasi ya Congo Lulendo Matumona azwi kw'izina rya General Defao yapfuye. Defao, yari afise imyaka 62, yapfiriye aho yari asanzwe arwariye mu bitaro vya Laquintinie i Douala, muri Cameroun ejo ku wa mbere. Uyu munyamuziki yavutse mu 1958 azwi mu ndirimbo n'intambo zaryoheye abakunzi b'umuziki batari bake. Abaririmvyi Ferre Gola na Fally Ipupa bari mu banyamuziki ba mbere batanze ubutumwa bw'akababaro, bavuga  ko uru rupfu ari uruhombo runini kuri Afrika. General Defao yavukiye i Kinshasa ku wa 31 z'ukwa cumi na kabiri 1958, akaba yatanguye kuririmba mu 1978 mu murwi wa Suka Movema. Yararirimvye mu gihe gito mu mirwi Fogo Stars na Somo West imbere y'uko yinjira muri  Grand Zaiko Wawa, mu nyuma akaba yagiye kwimukira mu murwi Choc Stars wari watangujwe mu 1983 n'abaririmvyi Ben Nyamabo hamwe na Bozi Boziana, ari naho yerekaniye ubuhinga bukomeye aranamenyekana cane. Defao yahavuye ava mu murwi Choc Stars mu mpera za 1990 aca atanguza umurwi Big Stars ari kumwe na Djo Poster. Hagati aho, ibintu ntivyagenze uko yavyipfuza, biba ngombwa ko arondera abandi baririmvyi Djo amaze kugenda. Defao yari yashitse muri Cameroun mu ndwi iheze akaba mbere yaragiye mu myimenyerezo y'igiteramo ciwe c'Umwaka Mushasha, ari naho yatanguye kwumva atameze neza, nk'uko amakuru ava i Douala abivuga. Defao yahavuye asimbanwa ku bitaro Laquintinie ari naho yahavuye asandabira.	https://www.bbc.com/gahuza/amakuru-59807541
entertainment	Thérèse Miburo, umwe mu Barundikazi bake bakora ivyo gutwenza aba muri Australia	"Aho  igiteramo co gutwenza yariko araremesha muri Australia caboneka ku rubuga rwa Youtube, benshi ntibashobora kwemera ko ari umurundikazi ariko arakora ivyo bariko bararaba. Muri ico giteramo Thérèse Miburo agaragara ariko aratwenza abantu benshi bagizwe ahanini n'abazungu, abatera inkuru zimwerekeye we nyene canke zo mu buzima busanzwe. Avuga mu congereza cumvikana ko atari ic'uwavukiye muri Australia, ariko biboneka ko abo abwira ataco bibabwiye ahubwo bahimbawe. Mu nkuru ababwira zitwenza hari nk'aho agira ati: ""... ndi uwo mu Burundi mu buseruko bwa Afrika. Mu Burundi usanga kenshi twishura ikibaza n'ikindi kibazo. Nk'akarorero ushobora kumbaza uti 'urashonje?' Nanje ngaca ngusubiza  nti 'ushaka kumpa ivyo kurya?'..."" Abantu bagaca batwenga cane! Mu karere haba mu Rwanda canke mu Burundi, abakora umwuga wo gutwenza, bita stand up comedy mu congereza, baramaze kuba benshi. Nta nkeka ko no mu yandi makungu Abarundi n'Abanyarwanda bakora ivyo gutwenza bariyo, ariko ata gukekeranya abagore muri bo ni bake cane. Nico gituma BBC yashatse kumenya neza Therese Miburo uwo ariwe n'icatumye akunda ivyo gutwenza, tuvugana nawe tugirana ikiganiro gikurikira mu nyandiko: BBC Gahuza: Twibwire uwo uri we? Therese Miburo: NitwaThérèse Miburo, mfise imyaka 33, ndi Umurundikazi nkaba mba muri Australia. Amazina y'ubuhizi na yo ni Mukundabantu na Mutimukeye. Ndi umumararungu n'umuremesha kiyago. Nkunda abantu n'ubuntu mu bantu. BG: Washitse muri Australia ryari/gute? TM: Nashitse muri Australia muri 2007. Naje nk'impuzi mvuye mw'ikambi y'impunzi muri Tanzania. BG: Ufise umuryango? TM: Egome. Ndubatse mfise n'abana bane bakiri bato. BG: Ukora iki? TM: Mu buzima busanzwe ndi umwigisha w'ubuhinga bwa none (Information Technology) mu mashule yisumbuye ya hano muri Queensland, Australia aho nsanzwe mba. Ndi kandi umusiguzi w'indimi (Ikirundi, Igiswahili n'Icongereza). BG: Gutwenza abantu wabitanguye ryari? TM: Namye ntwenza ariko nkabikora mu muryango, sinari bwabishire ahabona. Mu 2019 ni ho natanguye kubishira ahabona; ntangura gusetsa abantu benshi no kubishira kuri Youtube na Facebook. BG: Ni iki catumye utangura kugira ivyo gutwenza ? TM: Ndakunda iyo mbona abantu banezerewe. Ndabikora kubera binezereza kubona nokora ibintu bigatuma abandi banezerwa. BG: Ubifata nk'umwuga canke ni uburyo bwo kwinezereza? TM: Muri uyu mwanya biracari ivyo kwinezereza ariko bishobora kuzoba n'umwuga muri kazoza ka hafi. BG: Ni abahe bakora umwuga wo gutwenza ufatariko urugero, yaba abo mu Burundi canke ayandi mahanga? TM: Buri muntu wese ndafise ico ndamwigirako ariko novuga nka Kigingi mu Burundi na Trevor Noah muri Afrika y'Epfo hari vyinshi ndabafatirako urugero, kimwe muri vyo ni uko atakidashoboka mu gihe ukora ivyo ukunda. BG: Muri iki gihe ca Covid-19 birakworohera kugira ivyo gutwenza? TM: Oya ntivyoroshe kuko abantu ntibemerewe gukoranira hamwe ari benshi. Ariko umwanya nokoresheje mu gutwenza abantu ndawukoresha mu kwandika ivyese nkabisangiza abandi kuri Youtube (Tereza Mukundabantu). BG: Ni iki wipfuza muri kazoza? TM: Muri kazoza ndipfuza kubandanya ibi vyo gutwenza abantu nshimikira cane cane mu ntumbero yo gukeburana. Ndipfuza kuzokoresha ibiteramo abantu bakaza bakanezerwa. Ndipfuza kandi no kuzofasha abakenyezi haba mu buryo no mu kubahimiriza gukoresha ingabirano zabo izo ari zo zose. Kanda ngaha urabe kimwe mu biteramo vya Tereza Mukundabantu kuri Youtube"	https://www.bbc.com/gahuza/amakuru-56201048
sports	Ayavugwa mu mupira w'amaguru: Mbappe, Laporte, Ndombele, Sarr, Duarte, De Jong, Diallo	Umusatirizi wa Paris St-Germain umufaransa Kylian Mbappe w'imyaka 22 ari ku rutonde rw'abakinyi bashobora kuronderwa na Manchester Uniteds mu ci ry'umwaka uza. (ESPN) Manchester City yemeye kurekura Aymeric Laporte ku miriyoni zababa 82 z'amadorari y'abanyamerika mu gihe hogira umurwi woza urondera uyu mukinyi w'inyuma w'imyaka 27 akomoka muri Espagne. (Mail) Umukinyi wo hagati, umufaransa Tanguy Ndombele w'imyaka 24 yabwiye  Tottenham ko yipfuza kuva muri uwu murwi wiwe.  (The Athletic - subscription required) Mu misi mike iri imbere Chelsea izofata ingingo yo kurondera uwundi mukinyi wo hagati canke yo kuvyihoza, ni mu gihe umunya Espagne akinira Atletico Madrid  Saul Niguez w'imyaka 26 aboneka ko ari we ashobora kuronderwa.  (Fabrizio Romano via Twitter) Thomas Tuchel amenyereza aba Blues aripfuza cane umukinyi w'inyuma. Umufaransa Jules Kounde w'imyaka 22 akinira Sevilla hamwe na mugenziwe  Aurelien Tchouameni w'imyaka 21 wa Monaco ni bo bari ku rutonde rw''abashobora kuronderwa na Chelsea. (Mirror) Tottenham iri hafi yo kuronka umukinyi wo hagati wa Metz umunya Senegal Pape Matar Sarr, w'imyaka 18. (90min) Umukinyi w'inyuma wa Granada umunya Portugal Domingos Duarte w'imyaka 26, na we nyene araronderwa na  Tottenham. (Express) Amakuru ava i Old Trafford avuga ko Manchester United ata mugambi ifise wo kugurisha canke gutiza umukinyi wayo wo ku ruhande umunya Pays de Galles Daniel James w'imyaka 23 muri rino ci. (The Athletic - subscription required) West Ham iiriko iraraba ko yogura umusatirizi wa  Sevilla umunya Hollande Luuk de Jong w'imyaka 30. (90min) Aba ba Hammers bavugwa kandi ko bariko bararondera umusatirizi w'umufaransa Mohamed Bayo w'imyaka 23 asanzwe akina muri Clermont, umurwi wo mw'ihiganwa ry'Ubufaransa, Ligue 1. (Le10Sport - in French) Umukinyi wo hagati, umudagi Leon Goretzka w'imyaka 26 yiteze guhagarika ibimuvugwako vy'uko ashobora kwimukira muri Manchester United aho yiteze gutera igikumu ku masezerano mashasha muri Bayern Munich. (Goal) Umukinyi w'inyuma w'umwongereza Nat Phillips w'imyaka 24 yiteze kuronka uruhusha rwo kuva muri Liverpool mu gihe hogira umurwi wemera kumugura ku miriyoni 20 z'amadorari y'abanyamerika.  (Liverpool Echo) Sheffield United ihanganye na  Atalanta yo mw'ihiganwa ry'Ubutariyano Serie A mu rugamba rwo kurondera ko Manchester United yoyitiza umunya Côte d'Ivoire akina ku ruhande Amad Diallo w'imyaka 19. (TuttoAtalanta, in Italian) Manchester United iri mu biganiro n'abaserukizi b'umukinyi wo hagati wa  Monaco  umufaransa Aurelien Tchouameni w'imyaka 21 kugira ngo irabe ko yomuronka muri rino ci. (Mirror) Umukinyi w'inyuma ku ruhande rw'ibubamfu muri Manchester United  umwongereza Brandon Williams w'imyaka 20 avugwa ko yafashwe ibipimo ku wa gatanu  kugira yimukire muri Norwich . (Football Insider)	https://www.bbc.com/gahuza/imikino-58290726
politics	Uganda irahakana kuba iriko irigisha abagwanya reta ya  Ethiopia	"Igisirikare muri Uganda cabeshuje inkuru z’uko ico gihugu kriko kiragerageza guhungabanya Ethiopia mu guha inyigisho za gisisirikare no gushigikira umuhari wa  Tigray People’s Liberation Front, TPLF, uriko uragwanya reta ya Ethiopia kuva mu 2020. Izo nkuru ziboneka nk’izatanguye kuja ahabona mu kwezi kwa gatanu ku mbuga hwaniro za Ethiopia. Umuvugizi w’igisirikare ca Uganda Brigadier Felix Kulayigye yanditse kuri Twitter ku wa Mungu ko ibivugwa ko Uganda iriko iragerageza guhungabanya Ethiopia bitagira ishingiro na gato. Inkuru y’ido n’ido yasohotse ku ndwi iheze ku rubuga rwo muri Nouvelle Zelande (New Zealand) hamwe n’amazina y’abasirikare n’abandi bajejwe umutekano bakuru bavugwa ko ari bo bahagarariye ico gikowa muri district ya Masaka. Iyo nyandiko ivuga ko abasirikare 4000 b’aba-Tigray bari guhabwa ivyo vyigwa mu bibanza bine bitandukanye. Iyo nkuru ivuga kandi ko ico gikorwa co kwigisha gishigikiwe na reta Zunze Ubumwe za Amerika na Misiri. Umwe mu bantu bakomeye avugwa muri iyo nkuru n’umuhungu w’umukuru w’igihugu ca Uganda, jenerari Muhoozi Kainerugaba, yanditse kuri twitter ko ashigikiye ingabo za Tigray, abita ""abavukanyi"" mu 2021. Ntibizwi niba iyo nyandiko ari iyo ukuri, kandi urwo rubuga rwo muri Nouvelle Zelande rwavuze ko rutashoboye guhinyuza isoko ryarwo canke ibirimwo. Ariko harimwo bimwe bimwe bidahuye n'ukuri. Haravugwamwo James Kabarebe nk'uwabaye umushikiranganji wo kwivuna abansi wa Uganda, ariko ico gihugu nta mushikiranganji yitwa gutyo cigeze kigira muri ico kibanza. Brigadier Kulayigye yanditse kandi kuri twitter ko ugufashanya kuvugwa hagati ya Uganda na Sudan y'Epfo muri ico gikorwa atari ukuri. Avuga ko uwuhagarariye Uganda muri Sudan y'Epfo, avugwa mu guhuza bimwe muri ico gikorwa, atigeze abonana n'umujenerari wo muri Sudan y'Epfo avugwa muri iyo nkuru. Ariko igihugu ca Uganda kirafise kahise ko kugira uruhara mu ntambara zo mu karere. Ubu ingabo zabwo ziri mu buseruko bwa Repuburika ya Demokrasi ya Congo no muri Somalia, kandi caragize uruhara mu gutabara reta ya Sudan y’Epfo igihe intambara yaduka muri ico gihugu mu 2013."	https://www.bbc.com/gahuza/articles/ckr9ld13nk2o
politics	Amatora ya US: Abarepubulika bisubije Inama nshingamateka	"Abarepubulika baronse intebe igira 218 yari isigaye kugira ngo biganzire Inama nshingamateka inyuma y’indwi imwe habaye amatora yo hagati muri manda, nk’uko bitangazwa n’ikinyamakuru CBS News gikorana na BBC muri Reta Zunze Ubumwe za Amerika. N’aho ubwiganze bw’uyu mugambwe mu nama nshingamateka ari buto cane, burahagije kugira ngo uhagarike imigambi ya Perezida Joe Biden mu myaka ibiri iri imbere. Ariko aba-Democrats bazobandanya biganziye inama nkenguzamateka. Haracasigaye intebe nkeya zo guhiganira. Abarepubulika ntibavyifashemwo neza muri ano matora yabaye mu ndwi iheze, mu gihe bari bizeye ko bari gushobora kwiganzira inama nshingamateka na nkenguzamateka. Ariko ejo ku wa gatatu baratsindiye intebe bari bakeneye kugira biganzire inama nshingamateka igihe Mike Garcia asubiriye gutsindira intebe y’akarere ka 27 k’intara ya California. Ubu umugambwe w’Abarepubulika witeze gutsindira intebe hagati ya 218 na 223 muri ino nama nshingamateka igizwe n’abantu 435, nk’uko CBS ibitangaza. Ariko, mu gihe ivyavuye mu matora bitaramenyekana mu turere tutari duke, ubwiganze bwabo bushobora kutaboneka neza mu kiringo c’imisi canke amayinga. Kevin McCarthy yatowe ku wa kabiri n’abanywanyi basanzwe b’umugambwe w’Abarepubulika kugira ngo azosubirire umu-Democrat Nancy Pelosi nk’umukuru w’inama nshingamateka, yishimiye kubona inama nshingamateka ihindutse. Ku wa gatatu mw’ijoro, uyu mushingamateka wo muri California yanditse kuri Twitter ati: ""Abanyamerika bariteguriye inzira nshasha, kandi abashingamateka b’Abarepubulika bariteguye kubakorera”. Kugira ngo ashobore gutorwa nk’umukuru w’inama nshingamateka, uyu mukuru w’inkehwa z’abarepubulika ategerezwa gushigikirwa na benshi muri ino nama nshingamateka yose igizwe n’abashingamateka 435. Ariko umupfasoni Pelosi avuga ko adashobora kurekura uko nyene, aho mw’itangazo ry’ejo ku wa gatatu yavuze ko umugambwe wiwe uzotera “igitsure gikomeye bano ba Repubulika babasumba gato cane”. Umupfasoni Pelosi, umugore wa mbere yagenywe muri iki kibanza, ntavuga muri iryo tangazo nimba ategura kubandanya nk’umukuru w’inkehwa, mu gihe i Washington havugwa vyinshi kuri kazoza kiwe. Perezida Biden yakeje McCarthy amwemerera ko azokorana n’Abarepubulika ku nyungu z’Abanyamerika. Ati: ""Nk’uko nabivuze mu ndwi iheze, kazoza ni keza ku buryo kadashobora kugwa mu mutego w’intambara”. ""Abanyagihugu ba Amerika bakeneye ko tubakorera. Bakeneye ko twitaho ibibazo vyabo ngirakamaro no kubaha ubuzima bwiza”. Umugambwe wa McCarthy wari wizeye ko, kubona umukuru w’igihugu yari yataye icizere, ibiciro bibandanya biduga, vyari kubongerereza amajwi mu matora yo hagati muri manda. Donald Trump  yahoze arongoye igihugu hamwe na Mitch McConnell  arongoye inkehwa z’Abarepubulika mu nama nkenguzamateka nibo bagirizwa ko batumye umugambwe wabo utavyifatamwo neza. Ari iwe i Mar-a-Lago muri Florida, ku wa kabiri mw’ijoro, uyu yahoze ari umukuru w’igihugu yaratangaje ku mugaragaro ko azosubira kwitoza mu kibanza c’umukuru w’igihugu mu 2024. I Washington ejo ku wa gatatu, McConnell yasubiye kugenwa nk’umukuru w’inkehwa mu nama nkenguzamateka, maze abona kwikiza mugenziwe Rick Scott, umurepubulika wo muri Florida. Amajwi atari ay’abashingamateka n’abakenguzamateka arabandanya ashika buke buke inyuma y’indwi irenga habaye amatora. Ejo ku wa gatatu, Karen Bass yaratsindiye ikibanza c’umukuru w’igisagara ca Los Angeles, igisagara kigira kabiri mu bunini muri Amerika, atsinze umutunzi ruhebwa Rick Caruso. Uyu mu-Democrat agiye kuba umugore wa mbere atsindiye iki kibanza hamwe kandi n’umwirabure agize kabiri arongoye iki gisagara."	https://www.bbc.com/gahuza/articles/ce51d0582e4o
health	South Africa: Perezida Ramaphosa yatangaje ingingo ruhasha kubera Covid yasubiriye kugangura	"Perezida Cyril Ramaphosa wa Afrika y'Epfo yatangaje izindi ngingo ruhasha nshasha za coronavirus, inyuma y'umusi umwe iki gihugu kirengeje umuriyoni w'abanduye Covid-19. Amakoraniro, yaba ayo mu mazu canke hanze, arabujijwe, uruja n'uruza rurabujijwe kuva isaha zitatu z'ijoro gushika isaha cumi na zibiri z'agatondo, kandi n'urudandazwa rw'inzoga rurabujijwe. Perezida Ramaphosa avuga ko igihugu kiri mu gihe kigoye cane rwose kubera iki kiza karanda, ko rero ari ngombwa gufata ingingo. Hari haciye imisi abategetsi batangaje ubwoko bushasha bwa coronavirus kandi ikwiragira ku rugero runini cane. Ibitaro n'ibigo vy'ubuvuzi bimwe bimwe bitangaza ko ibitigiri vy'abinjizwa ibitaro biduga cane, ibituma uburyo bwavyo bugenda bugabanuka. Mw'ijambo ryiwe yashikirije nijoro ku mboneshakure, Perezida Ramaphosa yavuze ko uwu mugera mushasha 501.V2 wamaze gushinga imizi muri Afrika y'Epfo, kandi ko bategerezwa ""kumera magabo"" kubera iyongerekana ry'abandura. Ati: ""Twarijajajye ku mutekano wacu turasamara"". Yongera ko y'uko izi ngingo zategarezwa kuja mu ngiro kuva isaha zitandatu z'ijoro nijoro nyene ku wa mbere gushika n'imiburiburi ku wa 15 z'ukwa mbere. Avuga ko amakoraniro y'abantu benshi, kiretse amaziko n'ayandi amwe amwe azogirirwa amahirwe, ategerezwa guhagarara, kandi ko ata muntu n'umwe yemerewe kuva muhira hagati y'isaha zitatu z'ijoro n'isaha cumi na zibiri z'igitondo ata ruhusha afise. Avuga kandi ko amaduka yose, ububare hamwe n'ibindi bibanza, bitegerezwa kwugarwa kuva isaha zibiri z'ijoro. Yongera ko y'uko urudandaza rwose rw'izoga rubujijwe, kandi ko uwuzofatwa atambaye agapfukamunwa mu bibanza bihuriramwo abantu benshi ashobora gucibwa iharabu canke agapfungwa. Ku wa Mungu, Afrika y'Epfo yabaye igihugu ca mbere muri Afrika kirengeje umuriyoni w'abanduye Covid-19, ikaba yaharurwamwo abanduye 1,004,413, hamwe na 26,735 bapfuye. Ubu bwoko bwa coronavirus bushasha, buzwi nka 501.V2, buzwi ko ari bwo buriko buratuma ibitigiri vy'abandura biduga ku rugero ruteye ubwoba. Yagiye gutorwa n'umurwi w'abahinga bo muri Afrika y'Epfo mu ntara ya Eastern Cape, ikaba yaciye ikwiragira ku muvuduko munini mu bindi bice vy'igihugu."	https://www.bbc.com/gahuza/amakuru-55472073
health	Abajejwe amagara mu Burundi bemeje ko abantu babiri banduye coronavirus	Umushikiranganji ajejwe amagara no kurwanya ikiza ca sida mu Burundi yatangaje ko mu gihugu ku nshuro ya mbere habonetse abantu banduye umugera corona. Umushikiranga Dr Thaddée Ndikumana yavuze ko abo banduye ari abantu babiri, u Burundi bukaba bwari mu bihugu bike bitari bwagaragaremwo uwanduye coronavirus. Mu kiganiro yahaye abamenyeshamakuru kuri uyu mugoroba wo ku wa kabiri, umushikiranganji Ndikumana amenyesha ko ari abagabo b'imyaka 56 na 42. Ngo binjiye mu Burundi bava mu Rwanda n'i Dubai, bose bakaba ari Abarundi. Amakuru y'uko hoba hari abanduye coronavirus mu Burundi yavugwa, hakaba mbere n'abagiriza leta kubinyegeza. Umuvugizi w'umukuru w'igihugu c'u Burundi yaheruka kubwira BBC ko u Burundi burinzwe n'Imana, ari yo mpamvu ico kiza kitari bwahashike. Ivyo vyatumye hari amashirahamwe yiyamiriza ingene u Burundi bufata ikibazo ca coronavirus, akavuga ko bugifata minenerwe. Gushika ubu mu Burundi nta mategeko abuza abantu gusohoka yari bwafatwe nk'uko biri mu bihugu bibanyi, kiretse gusa kubaha impanuro zo kugira isuku. Ingendo z'indege zarabujijwe ikiringo c'iminsi cumi n'ine, imbibe nazo zikaba zugaye ku ruja n'uruza rusanzwe. Gushika ubu Afrika niyo irangwamwo abanduye coronavirus bake ugereranije n'iyindi migabane, ariko abajejwe ivy'amagara ku rwego mpuzamakungu bavuga ko abandura n'abapfa kuri uwo mugabane bagenda bariyongera.	https://www.bbc.com/gahuza/amakuru-52113529
health	Ibibazo vyanyu kuri Coronavirus: Yoba ifitanye isano n'ihindagurika ry'ikirere?	"Muganga Leonard Nduwayo akorera mu Bufaransa arasubiza ikibazo ca Shema Olivier, abaza ati ""mbe Covid-19 yoba ifitaniye isano n'ihindagurika ry'ikirere?"""	https://www.bbc.com/gahuza/amakuru-57064586
politics	Burundi: Evariste Ndayishimiye avuga ko ata muntu n'umwe aburirwa irengero mu gihugu	"Perezida w'Uburundi Evariste Ndayishimiye avuga ko mu gihugu ata muntu n'umwe aburirwa irengero, ko ahubwo abahagarikwa ari inkozi z'ikibi. Yabivuze mu kiganiro yahaye iradiyo y'Abafaransa RFI, mu rugendo aheruka kugira muri Repubulika y'Intwaro Rusangi ya Congo. Abivuze mu gihe umugambwe CNL ubandanya uvuga ko abanywanyi bawo, harimwo n'indongozi zawo bagenda baburirwa irengero, ukavuga ko rimwe na rimwe bahagarikwa n'abambaye impuzu z'abajejwe umutekano, canke bahagarikwa n'abatabifitiye uburenganzira. Ngomirakiza Elie arongoye CNL muri komine Mutimbuzi y'intara ya Bujumbura yabuze kuva ku wa 09 z'uku kw'indwi, umuvugizi wa CNL yabwiye BBC ko baronse amakuru ko yoba yarishwe. Perezida Ndayishimiye we yabwiye RFI ko hari ikibazo c'uko inkozi z'ibibi zinyegeza inyuma y'imigambwe. Ati ""Iyo umuntu ari inkozi y'ikibi, ni inkozi y'ikibi, nta mugambwe igira. ""Ahubwo bari bakwiye kuvuga bati 'urya yarahagaritswe, none ni ukubera poritike canke ni inkozi y'ikibi'?"" ""Ico dukora ni ugukurikiza amategeko. Nimba uri inkozi y'ikibi dufise uburenganzira bwo gukingira abanyagihugu, gukurikirana no gushengeza inkozi z'ibibi"". Perezida Ndayishimiye ntiyemera ko hari ababurwa irengero, akavuga ko ahubwo hari abaheza gukora ivyaha bagaca bahungira mu gihugu kibanyi c'u Rwanda. Ati: ""Ku vyo nzi, nta muntu aburirwa irengero mu Burundi. Canke naho umpe izina rimwe gusa ry'umuntu yoba yarabuzwe irengero"". ""Ico nzi kindi gusa ni uko hari inkozi z'ibibi iyo bahejeje gukora icaha baca baja mu Rwanda, kandi nta burenganzira dufise bwo kuja kubahiga mu Rwanda"". Atanga akarorero k'inkozi z'ikibi 19 avuga ko bateye umuryango bakica abantu mu ntara ya Kayanza, akavuga ko baciye bahungira mu Rwanda kandi ko gushika ubu ari yo bakiri. Ati: ""Abantu bavuga ko baburiwe irengero, ariko ndazi ko bari ahantu"". Ubutegetsi bw'u Rwanda ntaco buratangaza ku vyashikirijwe na Perezida Ndayishimiye yari ahejeje kubwira umumenyeshamakuru wa RFI ko imigenderanire hagati y'Uburundi n'u Rwanda iriko iramera neza."	https://www.bbc.com/gahuza/amakuru-57846102
sports	Idrissa Gueye yanse gukina yambaye impuzu ya PSG ishigikira aba LGBTQ+	"Umukinyi wa Paris St-Germain Idrissa Gueye yanse gukina mu kwanka kwambara impuzu iriko ikimenyetso c'umunywamazi mu ntumbero yo gushigikira uburengenzira bw'aba LGBTQ+ nk'uko BBC yashoboye kubimenya. Uwo mukinyi w'imyaka 32 yahoze akina hagati muri Aston Villa na Everton ntiyari mu rukino rwo ku wagatandatu batsinzemwo Montpellier ibitego 4-0. Umumenyereza wa PSG Mauricio Pochettino yavuze gusa ko Gueye atakinye ku ""mpamvu ziwe bwite"". Bivugwa ko ishirahamwe ry'umupira w'amaguru mu Bufaransa (FFF) ryandikiye Gueye kugira asigure impamvu atakinye. BBC Sport yegereye abahagarariye inyungu za Gueye kuri ico kibazo. Umukinyi wa Crystal Palace Cheikhou Kouyate n'uwa Watford, Ismaila Sarr barungitse ubutumwa ku mbuga hwaniro mu cabonetse nko gushigikira mugenzi wabo. Kouyate yashize ifoto kuri Instagram ari kumwe na Gueye, yanditseko ngo ""umugabo nyawe"".  Umukinyi wo ku ruhande wa Watford yashizeko ifoto yiwe na Gueye ayikurikiza ibimenyetso vy'imitima aca yandikako ngo ""100%"". Mu kwishura ku butumwa bwa Sarr, Watford yashimangiye ku bunganangane no ku budasa, yongerako iti ""ibi bikaba birimwo n'ubushake bwo kwigisha no guhanura uwo ari we wese mu bakozi babo"". Kugiriranira imigenderanire ishingiye ku gitsina n'abo mugisangiye ntibirekuwe muri Senegal, kandi birahanishwa igipfungo co gushika ku myaka itanu. Ku mwaka ugira kabiri yikurikiranya, imigwi yo mu Bufaransa yarahamagariwe guhimbaza itariki ya 17 z'ukwezi kwa gatanu wahariwe kugwanya ikumira ry'abafitaniye ubucuti bufatiye ku gitsina kandi bagisangiye, mu kwambara impuzu ziriko inomero zanditse mu mabara y'umunywamazi mu mugongo. Uretse kudakina urukino rwo ku wa gatandatu batsinzemwo Montpellier, Gueye, yashitse muri PSG mu kwezi kw'indwi mu 2019 aguzwe imiliyoni 30 z'ama Euro, yaranasivye urukino nk'urwo mu mwaka uheze avuga ko agwaye mu nda, nk'uko bivugwa n'ikinyamakuru ca Le Parisien, ryavuze ubwa mbere icatumye adakina. Itororokanirizo ry'amakuru rya AFP rivuga ko ku musi wa gatatu ryabonye ikete rivuye mu kanama kajejwe kugenzura inyifato mw'ishirahamwe FFF risaba Gueye kwisigura impamvu atakinye mu rukino rwo ku wa gatandatu. Iryo kete, nk'uko AFP ivuga, rimuhamagarira ""gusaba ikigongwe ku mugaragaro"", canke avuge ko ivyo  bivugwa ku mpamvu yanse gukina ko ""ata shingiro bifise"". Bivugwa ko iryo kete ryongeyeko ko nimba yaranse gukina bishobora gufatwa "" nk'inyifato y'ikumira"". PSG yavuze ku musi wa gatatu ko ""bishimira kwambara izo mpuzu"". Yongeyeko:""Rurangiranwa mu mupira w'amaguru, ku musi wa gatandatu  bari ku kibuga baranerekana ishaka ryo kugwanya ikumirwa ry'abafitaniye ubucuti bushingiye ku gitsina bagisangiye hamwe n'irindi kumira iryo ari ryo ryose."" Inyifato ya Gueye yarashigikiwe n'ibihangange muri politike mu gihugu ca Senegal. Prezida w'ico gihugu Macky Sall yanditse kuri Twitter ko ukwemera kwa Gueye nk'umu Islam gutegerezwa kwubahirizwa, mu gihe umushikiranganji wo kwinonora imitsi na we Matar Ba yanditse ko Gueye ashigikiwe n'abanye Senegal aho yashizeko ifoto y'uyo mukinyi wo hagati ari mu rugendo rweranda ima Maka."	https://www.bbc.com/gahuza/amakuru-61496670
politics	Evariste Ndayishimiye yizeza Abarundi ko azoshinga leta yumviriza bose	"Mw' ijambo ryiwe rya mbere nk'umukuru  igihugu inyuma  yo kurahira, Perezida Evariste Ndayishimiye yavuze ko aje gushinga leta mvyeyi, itunganyiriza kandi yumviriza bose, ahimiriza Abarundi bahunze gutahuka, mbere akizeza umubano n'amahanga ariko ushingiye ku kwubahana. Bwana Ndayishimiye yijeje ukwishira n'ukwizana kwa bose no gukingira agateka ka buri wese. Agira ati: ""Ntimugire ubwoba ndazi ibindindiriye…Kugira nemere ko Uburundi bwikukiye koko ni uko Umurundi wese agira ijambo. Ndayishimiye: 'Gushika ubu ntituramenya inguvu ziwe' - Filip Reytjens Menya 'Neva', umujenerali 'aciye bugufi' agiye gutwara Uburundi ""Kugira ijambo ariko si ukuja mu mpari canke kugumuka mu mabarabarara, ivyo bavyita kwiha ijambo kandi mu mico y'ikirundi kirazira,  Abarundi bahana ijambo bakaganira"". Bwana Ndayishimiye yasavye ko ata mahanga yosubira kwivanga mu biraba Abarundi ngo abaronderera ibiganiro na leta, ahubwo bo boja bitura leta bonyene. Ati: ""Abashaka ibiganiro n'ejo baratonda ariko bibuke umwibutsa ngo 'tuyaga dukora, dukora tuyaga'"". Yijeje Abarundi bose abari mu gihugu n'impunzi kugira ijambo mu gihugu. Ati: ""Guhera ubu ivy'ingimba nibihagarare…None abagiye kuturega mu makungu bageze kuki? Nibagaruke nyabuna bareke kwiha amenyo y'abatwenzi"". Yijeje impinduka mu butegetsi, avuga ko abanyagihugu badategerezwa kwumva ko abanyepolitiki aribo babashikirayo. Ati: ""Ntihagire uwiyumvira ko hari uwishikirayo kurusha uwundi, Abarundi bose barangana imbere y'amategeko natwe turi ng'aha guhagararira ayo mategeko"". Yavuze ko hagiye kungenwa indongozi zo gutunganiriza abenegihugu, ngo ""ntihagire Abarundi bagwa mu mutwego w'abanyepolitikie ngo ejo niwe azonshikana aho nifuza"". Ati: ""Ndabamenyesheje ko uba mu mugambwe canke utawubamwo, ufise uburenganzira bwo kugira uruhara mw'itunganywa ry'ibikorwa vy'igihugu, haba mu burongozi canke mu bikorwa ivyo ari vyo vyose"". Bwana Ndayishimiye avuga ko imvugo 'imigambwe itavuga rumwe na leta' itosubira kuronka ikibanza mu Burundi. Ati: ""Utavuze rumwe na leta y'Uburundi wovuga ururimi rw'iyihe leta?"". Yagabishije ko ibimenyeshamakuru n'imiryango iharanira agateka ka zina muntu itazokwipfuza kwegera leta ngo baganire ""izoba ifise uwundi shebuja"". Mu migambi y'imibereho myiza y'abanyagihugu, yijeje abakukuruke ko bagiye kuja bavuzwa ku buntu banaronswe agashahara kangana n'imiburiburi n'ako bahora baronka bakiri ku kazi Yijeje ko hazokwubakwa ibitaro muri buri komine eka no kwitwararika umwimbu w'uburimyi ""ntube gusa uwo gufungura gusa ahubwo kudandaza"" Yavuze ko yafashe vyiza mu migambi y'abo bahiganwa mu matora, ko mbere azobahamagara ngo yumve ivyo yoranguranana nabo ku neza y'Abarundi. Bwana Ndayishimiye yavuze ko amakungu akwiriye kumenya ko Uburundi ari igihugu gifise ivyo gikeneye ariko naco gifise ivyo gitanga. Yaneguye inyifato y'ibihugu vy'igihagararo vyafatiye ingingo z'ibihano u Burundi, avuga ko ivyo leta yabivanyemwo icigwa co kwongereza umwimbu w'igihugu. Yagize ati: ""Hatariho imigenderanire ishimikiye ku kwubahana, kwuzuzanya… ivyo twokora vyose mu vyo gufashanaya mw' iterambere vyoguma bigoye"". Bwana Ndayishimiye yashimye imigenderanire n'imikorere y'amashirahamwe ahuza ibihugu vy'akarere, eka akengurukira ishirahamwe ry'ubumwe bwa Afrika ku kwugurura isoko rusangi ry'umwimbu w'Abanyafrika. Ati: ""Natwe ivyo dukora vyose dukeneye  gukorana n'amakungu mu bisata bitandukanye.. .ivyo tutumva kumwe ntivyotorerwa umuti mu gukoresha igihagararo, ibiganiro niyo nzira yonyene yo gutahurana no guhanurana"". ""Imigenderanire twipfuza ni uko ata bihugu vyoza biriyitirira amakungu, kugira ngo bikumire ibindi no kubifatira ingingo z'agahotoro"". Asaba ibihugu vya Afrika kwirinda inyosha mbi zobaryanisha na benewabo. ""Ku bwacu twifuza kubonana nk'Abanyafrika aho kuba abanyamahanga, tukugurura amaremba, tukubaka amabarabara adufatanya"". Bwana Ndayishimiye yasavye amakungu kudafasha Abarundi bafise imigambi yo gusambura Uburundi. Ati: ""Dusavye ibihugu bibanyi kuba abazimyamuriro koko 'kuko umugabo umumwera ubwanwa bwaca akakumwera ubundi', tubasavye rero kuba abazimyamuriro"". Bwana Ndayishimiye yavuze ko bashimira Imana ko abantu benshi batarafatwa n'ico kiza ko na bamwe mu bafashwe bamaze gukira. Ati: ""Turasaba Abarundi gufata ingamba zose zishoboka ngo ntihagire uwusubira kwandukira ico kiza""."	https://www.bbc.com/gahuza/amakuru-53091734
entertainment	Dolly Parton: ‘Nivyo, ubuzima bw’abirabure ni kirumara”	"Umunyamuziki rurangiranwa wo mu mudiho wa country music, Dolly Parton, nawe yifatanije n'abandi mu gushigikira isekeza Black Lives Matter (ubuzima bw'abirabure ni kirumara), mu gihe yariko ashikiriza aho ahagaze ku bijanye n'ubuzima bw'igihugu, ibidakunze kuba. Yabwiye ikinyamakuru c'utugenegene Billboard ati: ""Mbega burya wibaza ko aba bazungu bacu ari bo bonyene bafise akamaro? Oya"". Uyu muririmvyi aasanzwe afise  abakunzi mu mpande zose, asanzwe adakunda kugira ivyo avuga ku bijanye na politike. Aya majambo yiwe aje mu gihe igihugu cose kiri mu bihe bidasanzwe mu bijanye n'umubaho hagati y'abadasangiye ubwoko vyagize ingaruka mu bice vyose vy'ubuzima muri Amerika, harimwo na country music. N'aho umupfasoni Parton atashoboye kuja mu myiyerekano muri rya sekeza rya Blakc Lives Matter, avuga ko ashigikiye uburenganzira bw'abiyamiriza ivanguramoko rishingiye ku rukoba. Yabwiye ico kinyamakuru ati: ""Ndatahura neza ko ari uburenganzira bw'abantu guserura akari ku mutima no kwumvirizwa"". Urupfu rwa wa mwirabure George Floyd hamwe n'imyiyerekano yaciye ikurikira vyaragize ingaruka mbi mu bisata bitandukanye, haba mu nkino canke no mu muziki, ivyatumye abanyamuziki bamwe baja muri iyo myiyerekano, abandi nabo biba ngombwa ko basubiramwo bakihweza ibijanye n'imigenderanire yabo n'abandi badasangiye urukoba. Perezida Donald Trump wewe abona ukundi iyo myiyerekano, aho afata abari muri yo nk'abagumutsi, mbere yiyamiriza bikomeye abari bafashe ingingo yo gupfukama igihe ururirimbo rw'igihugu ruriko ruraririmbwa mu kwerekana akababaro kabo. Umupfasoni Parton yashikirije ayo majambo mu gihe imyiyamamazo mu matora y'umukuru w'igihugu yimirije yashushe, ingendo itandukanye n'iyo yari afise mu myaka ine iheze aho  yirinda cane kunegura Bwana Trump igihe yahiganwa na Hillary Clinton. Eka no mu 2017 yashimye kutagira ico avuze mu gihe we na bagenziwe Emmys, Lily Tomlin na Jane Fonda bari mu giteramo, aho aba bandi bobo bafashe akanya ko kwiyamiriza Perezida Trump. Ubu bwa vuba naho ati: ""None nimba wanka urunuka umukuru w'igihugu, kubera iki tutomusengera?"" Sibwo bwa mbere uyu muririmvyi w'imyaka 74 - aboneka nk'umwe mu bashigikiye abagore bagendera ku vyiyumviro bikaze vy'ukwigenga (feministes) akaba kandi anashigikiye abahuza ibitsina babisangiye - ashigikira abipfuza ko ibintu bihinduka. Mu 2014, yarashigikiye abubakana badahuje ibitsina, umwaka umwe imbere y'uko itegeko ribirekura mu gihugu cose. Hagati aho, ariyubara cane muvyo ashikiriza mu ntumbero yo kwirinda uko bishoboka kugira uwo ababaje, akenshi akama ahanura abantu ""kwirinda gucira abandi imanza kugira ngo nabo ntibahave bacirwa izindi""."	https://www.bbc.com/gahuza/amakuru-53789598
sports	Ayavugwa mu mupira w'amaguru: Mbappe, Damsgaard, Kounde, Vlasic, Icardi, Sabitzer	Mu gihe ikiringo c'igura n'igurisha ry'abakinyi kiri hafi kurangira, Liverpool, Leeds na Aston Villa ishobora kuba iriko irarondera umukinyi wo ku ruhande wa Sampdoria umunya Danemark Mikkel Damsgaard, ariko Tottenham yoyo ikaba yarakuye akarenge mu rugamba rwo kurondera uyu mukinyi w'imyaka 21 yakoreye ibikomeye cane igihugu ciwe mu mahiganwa aheruka ya Euro 2020. (La Repubblica via Sport Witness) Paris St-Germain ntirashobora kwishura umurwi wa Real Madrid uriko urarondera umusatirizi w'umufaransa Kylian Mbappe, 22, uyu musi wa mbere ukaba ari wo musi ntarengwa washinzwe n'uyu murwi wo muri La Liga kugira ngo PSG iwemerere canke iwuhakanire. (Marca) Sevilla ntirota yemera amafaranga y'ama euros ari musi y'imiriyoni 80 ku barondera umukinyi w'inyuma, umufaransa Jules Kounde. Chelsea niyo iriko irarondera uyu mukinyi w'imyaka 22 inyuma y'aho igurishirije mugenziwe bakinana mu murwi nserukiragihugu Kurt Zouma, 26, muri West Ham. (Marca - in Spanish) Juventus nta nteguro ifise yo kurondera Sergio Aguero, 33, Eden Hazard, 30, canke Pierre-Emerick Aubameyang, 32, kugira isubirize Cristiano Ronaldo. (Fabrizio Romano) West Ham iri hafi yo gushika ku masezerano yo kugura umukinyi wo hagati wa CSKA Moscow umunya Croatia Nikola Vlasic, 23 ku miliyoni zababa 34 z'amadorari y'abanyamerika.  (Guardian) Aston Villa iriko irategura amafaranga agera ku miriyoni zababa 20 z'amadorari y'abanyamerika kugira irabe ko yoronka umukinyi wo hagati wa  Liverpool umwongereza  Curtis Jones, 20, atarashobora kuronka akaryo ko gukinira aba Reds  mw'ihiganwa ry'uno mwaka. (Sun) Tottenham iriko irarondera abandi bakinyi babiri imbere y'uko ikiringo c'igura n'igurisha ry'abakinyi kirangira, uwuri kw'isonga ry'abaronderwa  akaba ari umukinyi w'inyuma wa Barcelona Emerson Royal, 22. (Express) Everton, Brighton, Leeds na Crystal Palace yose iri mu rugamba rwo kurondera umukinyi wo hagati wa  Manchester United umunya Pays de Galles/Wales Daniel James, 23, yahawe uburenganzira bwo kuva i Old Trafford mu gihe wa musatirizi wa Juventus umunya Portugal Cristiano Ronaldo, 36, arindiriwe n'igishika cinshi. (Star) Umugambi wa Manchester United wo gutiza  Feyenoord umukinyi wo ku ruhande Amad Diallo uboneka ko wahagaze inyuma y'aho uyu mukinyi w'imyaka 19 yanduriye imvune. (AD via Goal) Everton iri mu biganiro vyo kurondera umusatirizi w'umunya Venezuela Salomon Rondon,31, asanzwe akina mu murwi wo mu Bushinwa Dalian Professional.  Umumenyereza w'aba Toffees Rafael Benitez asanzwe amuzi kuko yamubereye umumenyereza mu Bushinwa no muri  Newcastle. (Sky Sports) Watford iri mu biganiro na  Birmingham kugira ngo uyu murwi wo mu cicaro ca kabiri (Championship ) mu Bwongereza urabe ko woyigurira kizigenza wayo Troy Deeney. (Athletic - subscription required) Torino iriko irarondera ko Leicester yoyitiza umukinyi wayo wo hagati umubirigi Dennis Praet, 27, atarashobora gukinishwa muri uno mwaka.  (Tuttomercatoweb, via Sport Witness) Juventus yiteguye kubandanya urugamba rwo kurondera umukinyi wo hagati wa Borussia Dortmund umubirigi Axel Witsel, 32, mu gihe umumenyereza Massimiliano Allegri ariko ararondera gukomeza uruhande rwo hagati rw'umurwi wiwe. (Sky Sport - in Italian) Uyu murwi wa Serie A ushobora kandi kurondera umusatirizi wa Paris St-Germain umunya Argentine Mauro Icardi, 28, amaze kwinjiza ibitsindo 124 mu nkino  219 amaze gukina mu myaka itandatu amaze mu bakeba ba Juve, Inter Milan. (Tuttosport - in Italian) Bayern Munich yageze ku masezerano yo kugura umukinyi wo hagati Marcel Sabitzer, 27, wo mu murwi w'abakeba bayo muri Bundesliga, RB Leipzig,  ku miriyoni 16 z'ama euros. (Bild - in German)	https://www.bbc.com/gahuza/imikino-58381463
sports	Umwambaro wa Ukraine mu nkino za Euro 2020 wateje uburakari Russia	"Umwambaro mushasha w'umurwi nserukiragihugu wa Ukraine werekana ikarata iriko akarere ka Crimea/Crimée, wateje uburakari i Moscou. Ukraine yerekanye umwambaro wayo mu nkino z'ihiganwa ry'ibihugu vya Bulaya (Euro 2020), ucapuyeko imbibe z'iki gihugu ariko hariko akarere ka Crimea n'icivugo ngo ""Ukraine ishimagizwe!"" (Glory to Ukraine!) Mu 2014, Uburusiya bwigaruriye akarere ka Crimea kari gasanzwe ari intara ya Ukraine, bukaba bugafata nk'igice c'ubutaka bwabwo, ikintu ciyamirizwa n'amakungu. Umushingamateka w'Uburusiya yavuze ko iyi ngendo ari ""agasotoro ka politike"". Umukuru w'ishirahamwe ry'umupira w'amaguru rya Ukraine, Andriy Pavelko, yerekanye uwu mwambaro mw'ireresi yacishije ku rubuga rwa Facebook ejo ku wa Mungu, mu gihe hasigaye imisi mike ngo iri higanwa ritangure. Uruhande rw'imbere rw'agapira gasa n'umuhondo rwerekana imbibe za Ukraine zifise ibara ryera, harimwo na Crimea hamwe n'uturere dushaka kwiyonkora  twa Donetsk na Lugansk  dushigikiwe n'Uburusiya. Icivugo kiri ku ruhande rw'inyuma kivuga ngo ""Ukraine ishimagizwe!"" (Glory to Ukraine!) - Amajambo yo kwishongora mu kwerekana ingene bakunda igihugu cabo, akaba ari yo yaririmbwa mu gihe c'imyiyerekano yomoye umukuru w'igihugu yari ashigikiwe na Moscou, Viktor Yanukovych, mu 2014. Pavelko ati: ""Twizeye ko iki gicapo ca Ukraine kizoha inguvu abakinyi kuko bazorwanira Ukraine yose"". Ariko umuvugizi w'ubushikiranganji bw'Uburusiya bujejwe imigenderanire, Maria Zakharova ariyamiriza uwu mwambaro, akavuga ko umurwi w'umupira w'amaguru ""wafatanije ubutaka bwa Ukraine na Crimea yegukira Uburusiya"", ivyatumye haba ""ukwihenda ku kintu kidashoboka"". Avuga ko iki civugo cerekana urwanko kandi ko ari amajambo yakoreshwa n'Abanazi (abanywanyi w'umugambwe wa Adolph Hitler yahoze atwara Ubudagi, yagira ku vyiyumviro bikaze vy'amacakubiri) . Umushingamateka Dmitry Svishchev avuga ko aka gapira ""kadashobora kwihanganirwa"", aca asaba abateguye igihangwa rya Euro 2020 mw'ishirahamwe ry'umupira w'amaguru i Buraya, Uefa, gufata ingingo. Iri higanwa ryari ryungurujwe kubera Covid-19 ryitezwe gutangura ku wa 11 z'uku kwa gatandatu rirangire ku wa 11 z'ukw'indwi mu bisagara 11 vyo mu bihugu bitandukanye, harimwo na Saint Petersburg mu Burusiya nyene izokwakira inkino zo mu gice ca kane gishira ica nyuma."	https://www.bbc.com/gahuza/amakuru-57382830
politics	Tigray: umushikiranganji wa mbere wa Ethiopia yashitseyo kuva haduka intambara	Umushikiranganji wa mbere wa Ethiopa yagendeye umugwa mukuru w'intara ya Tigray ku ncuro ya mbere kuva ategetse igisirikare c'igihugu gutera iyo ntara yari yigumuye. Abiy Ahmed yitavye inama ya mbere y'abajenama bashasha b'iyo ntara. Ku wa 29 z'ukwezi guheze, reta ya Ethiopia yatangaje ko intambar yari yadutse mu ntango z'uko kwezi hagati y'abarwanyi begukira umugambwe Tigray's People Liberation Party n'ingabo za reta yarangiye. Mu butumwa yacishije ku rubuga rwa Twitter, umushikiranganji wa mbere Abiy yavuze ko yabonanye kandi n'abakuru b'ingabo za reta ya Ethiopia muri ako karere. Yavuze kandi ko muri kino gihe hari ibikorwa vyo gusanura itumatumanako hamwe n'umuyagankuba vyari vyacitse kuva iyo ntambara yanduka. Uru rugendo rubaye haciye iminsi mike abonanye n'umushikiranganji wa mbere wa Sudani ihaye indaro impunzi zishika 50.000 za Tigray zari zahungiyeyo kubera iyo ntambara. Umutegetsi wa Sudani yatangaje ko umushikiranganji wa mbere w'iki gihugu Abdalla Hamdok yari yiteguriye kuba umuhuza muri iyo ntambara. Ariko itangazo rya Abiy Ahmed ntiryigeze rivuga na kimwe kuri ibi bitangazwa na Sudani, arikoyavuze ko intumwa z'iki gihugu kibanyi zari zishigikiye ibikorwa vya gisirikare muri Tigray. Umushikiranganji wa mbere wa Ethiopia yaramiriye kure akamo yatewe n'ishirahamwe ry'ubumwe bw'ibihugu vya Afrika vyipfuza ko haba ibiganiro hagati ya reta ya Ethiopia n'abari barongoye intara ya Tigray.	https://www.bbc.com/gahuza/amakuru-55298632
politics	Korea ya Ruguru: war’uzi Kim Yo-jong, mushiki wa Perezida Kim Jung-un	Kim Jung-un afise mushikiwe muto, bakuranye no mu mashule, hanze ya Korea. Afatwa nk’ “ikinyegezwa” mu ngingo afata, kandi niwe nyene ubutegetsi iyo musaza wiwe atari hafi.	https://www.bbc.com/gahuza/amakuru-61035287
sports	Papa Bouba Diop yahoze akinira Senegal n'imirwi yo mu Bwongereza yapfuye ku myaka 42	"Papa Bouba Diop yahoze akina hagati mu murwi nserukiragihugu wa Senegal, be no mu mirwi ya Fulham na Portsmouth yapfuye afise imyaka 42. Diop yakinye inkino 129 mw'ihiganwa ry'Ubwongereza Premier League, mbere akaba yaranakiniye n'imirwi ya West Ham United na Birmingham City mu Bwongereza. Diop yarakiniye umurwi nserukiragihugu wa Senegal mw'igihanwa ry'igikombe c'isi mu 2002, akaba ari we yinjije igitsindo catumye iki gihugu gitsinda Ubufaransa 1-0. Fifa yanditse ku mbuga hwaniro iti: ""Warabaye intwari mu gikombe c'isi, uzokwama uri intwari"". Ubutumwa bw'umurwi Fulham yacishije ku rubuga rwa Twitter, buvuga ko uyu murwi ""wababaye cane"". Iki gihe Senegal ija muri rino higanwa ry'igikombe c'isi mu 2002, niho yashika mu gice ca kane gishira ica nyuma, Diop akaba yashoboye kwinjiza ibitsindo bibiri mu rukino rwo gukuranamwo rwayihuje na Uruguay, rukarangira ari 3-3. Yakiniye kandi Senegal mu mahiganwa ane y'igikombe ca Afrika, harimwo igihe Senegal irangiza ihiganwa ari iya kabiri mu 2002. Diop yasezeye mu mupira w'amaguru mu 2013. Diop yarafashije umurwi wa Portsmouth gutwara igikombe ca FA mu 2008, igihe wari usanzwe umenyerezwa na Harry Redknapp. Redknapp yabwiye iradiyo BBC Radio 5 Live ati: ""Yari umuntu ameze neza cane"". ""Yambereye umuntu mwiza cane, umuntu w'imico ikomeye, yama anezerewe kandi yarangwa n'akamwemwe mu maso. Yari umuntu w'igihangange"". ""Nta mutima mubi yari afise. N'aho yaboneka ko umengo ateye ubwoba mu kibuga kuko yari afise igihagararo kinini, nta kabi kari muri we"". ""Nifatanije n'umuryango wiwe"". Umukuru w'igihugu ca Senegal, Macky Sall,  avuga ko urupfu rwa Diop ""ari incamugongo kuri Senegal"", nayo Sadio Mane akina hagati muri Liverpool yanditse ku rubuga rwa Instagram ati: ""Papa Bouba, Turababaye cane twumvise urupfu rwawe. Tukwemereye ko uzoguma mu mitima yacu n'aho ugiye utadusezeye""."	https://www.bbc.com/gahuza/imikino-55126913
sports	Burundi-CAN: Intamba z'abagore muri CAN 'tugiye guhura n'ibihugu bikomeye'	"Umukuru w'igisata c'abagore mu rwego rujejwe umupira w'amaguru mu Burundi avuga ko bagiye gutumako abakinyi bari mu bihugu vyo hanze kugira baze gufasha mu mwiteguro wo kuja mu gice ca nyuma c'ihiganwa ry'igikombe ca Africa, CAN. Eugenie Kabura avuga ko hari abakinyi baziga mu Amerika, Ubufaransa na Swede. Madame Kabura yabwiye BBC Gahuzamiryango ko intsinzi ya 11-1 mu nkino zibiri na Djibouti yabahaye ''icigwa co kugira twitegure cane [...] kuko tugiye guhura n'ibihangange."" Kuri Stade Urukundo i Ngozi kuri uyu wa mbere, urukino rwa kabiri na Djibouti rwarangiye ari 5-0 vy'Uburundi. Mu rwa mbere, Uburundi bwari bwatahukanye intsinzi ya 6-1. Ni ubwa mbere umugwi nserukira-gihugu w'Uburundi mu  gisata c'abagore mu mupira w'amaguru ushika mu gice ca nyuma c'ihiganwa rya  CAN; bagenzi babo b'abagabo bagishitsemwo mu 2019. Ico gikombe kizokinirwa uyu mwaka mu gihugu ca Maroc mu kwezi kw'indwi, ariko ingene imigwi izohura ntibiramenyekana. Eugenie Kabura avuga ko ati: ""Umunezero... intsinzi ku gihugu cacu c'Uburundi, intsinzi ku bakenyezi n'abigeme b'igihugu c'Uburundi."" Mu mugwi Uburundi bwarimwo, Intamba zarangije mu kibanza ca gatatu inyuma ya Maroc na Uganda inyuma y'aho Kenya yikuriyemwo imbere y'uko batana mu mitwe. Ibihugu 12 nivyo bizohiganirwa ico gikombe ca Afrika hagati y'itariki 2 na 23 z'ukwezi kwa Mukakaro/Nyakanga(ukwa 7). Imigwi ine izoshika mu gice ca kane gishira ica nyuma ikazoca ironka amahirwe yo kuzoserukira Afrika mu gikombe c'isi kizobera muri Australia na Nouvelle Zelande mu mwaka uza. Eugenie Kabura avuga ko mu kwitegurira iryo higanwa rikomeye Intamba z'abagore zishitsemwo ubwa mbere, bagiye gutumako abakinyi bose bazi b'abarundikazi bakina mu bindi bihugu kugira baze kubafasha. Avuga ko no muri iyo ntsinzi ibashikanye ngaho, abakina mu migwi yo mu bindi bihugu bagize uruhara rukomeye. Harimwo batandatu bakina mu Rwanda, Ubwongereza na Tanzania. Mu rukino rwo ku wa mbere, Aniella Uwimana akina muri Tanzania yinjije ibitsindo bitatu. Ahandi baziga abikinyi ngo ni muri Amerika, Ubufaransa na Swede. Eugenie Kabura ati: ""Kuja muri CAN si ikintu coroshe. Tugiye guhura n'ibihugu bikomakomeye. ""Hariho aho tubona hadakinwa neza, tugiye kurondera abamenyereza babizi cane, kurondera ubumenyi [...] kugira umugwi uzohaguruke uja mu gihugu ca Maroc ari umugwi ukomeye kandi wizeza kugira vyiza."" Inkino za kabiri zo gukuranamwo mu kurondera itike yo kuja muri CAN mu rwego rw'abagore: Izimaze gukinwa n'izitegekanijwe Ku wa mbere, 21/02 Ku wa kabiri, 22/02 Ku wa gatatu, 23/02"	https://www.bbc.com/gahuza/amakuru-60476142
politics	Burundi: Vyinshi kuri kahise ka Pierre Buyoya yashengeye ku myaka 71	Majoro Petero Buyoya yashengeye ku myaka 71, yari mu basirikare bakuru b'icahoze ari igisirikare c'Uburundi kizwi nka FAB (Forces Armées Burundaises). Yashitse ubwa mbere ku butegetsi mu 1987, atembagaje ubutegetsi bwa Perezida Jean-Baptiste Bagaza na we nyene yari yashitse ku butegetsi abanje gutembagaza ubutegetsi bwa Michel Micombero mu 1976. Mu myaka itandatu ubutegetsi bwiwe bwamaze, bwibukirwa ku bintu bitari bike vyahinduye isura y'igihugu, nk'ubwicanyi bwa Ntega-Marangara mu 1988, amasezerano y'ubumwe bw'abarundi yemejwe mu 1991, umuzo w'intwaro ishingiye ku migambwe myinshi mu 1993, n'ibindi. Yagiye kuva ku butegetsi mu 1993 atsinzwe mu matora ya mbere ashingiye ku migambwe myinshi kuva mu myaka ya 1960. Ico gihe, Prezida Melchior Ndadaye wo mu mugambwe Frodebu ni we yatahukanye intsinzi y'amajwi arenga 65% na yo Pierre Buyoya yari yitoje kw'izina ry'umugambwe Uprona aronka amajwi yababa 33%. Buyoya yasubiye kugaruka ku butegetsi mu kwezi kw'indwi 1996, asubiriye kandi gutembagaza ubutegetsi bwa Prezida mfatakibanza Sylvestre Ntibantunganya, uyu na we akaba yari yasubiriye Cyprien Ntaryamira yaheruka guhitanwa n'isanganya ry'indege i Kigali mu Rwanda ari kumwe na mugenzi we Gen Juvénal Habyarimana. Prezida Ntaryamira yari amaze amezi abiri ashikirijwe ayo mabanga, inyuma y'igandagurwa rya Prezida Ndadaye. Igandagurwa rya Prezida Ndadaye ryatumye igihugu cinjira mu ntambara yari ifise isura y'ubwoko, hagati y'abahutu n'abatutsi. Vyabaye ngombwa ko Perezida Buyoya aganira n'abariko bararwanya reta, mu biganiro vyamaze imyaka ibiri kuva mu 1998 gushika bashike ku masezerano y'amahoro yateweko igikumu mu kwezi kw'umunani 2000. Kuva ico gihe, Prezida Buyoya yaciye yemezwa kurongora igice ca mbere c'intwaro mfatakibanza categekanywa n'amasezerano y'amahoro ya Arusha, maze aza kuva ku butegetsi mu 2003 abishije Prezida Domitien Ndayizeye. Amaze kuva ku butegetsi inyuma y'amasezerano y'amahoro ya Arusha, Buyoya yari afise ikibanza mu nama nkenguzamateka ubuzima bwiwe bwose nk'uko vyategekanywa n'amasezerano ya Arusha. Mu mwaka wa 2008, yagenwe kurongora umurwi w'intumwa za ONU zari zirungitswe muri Tchad mu ntumbero yo gutorera umuti icuka kibi cari hagati y'ico gihugu n'igihugu kibanyi ca Sudani. Mu kwa mbere 2013, niho Prezida Buyoya yasubira akagenwa n'umuryango w'Ubumwe bwa Afrika kuwuserukira nk'intumwa idasanzwe muri Mali no mu karere ka Sahel. Mu 2014, yashatse kwitoza ngo arongore ishirahamwe ry'ibihugu bivuga ururimi rw'igifaransa, kandi ico gihe reta y'Uburundi yaramushigikiye kuko imigenderanire yari ikiri myiza. Ibintu vyagiye guhinduka kuva mu 2015, igihe haduka mu Burundi indyane za politike zishingiye ku ngingo y'uwahoze ari umukuru w'igihugu, nyakwigendera Perezida Petero Nkurunziza, yo kwitoreza ikiringo kigira gatatu c'umukuru w'igihugu. Ico gihe, abatavuga rumwe n'ubutegetsi bavuga ko giteye kubiri n'amategeko, ariko Perezida Nkurunziza n'umugambwe wiwe CNDD-FDD, bobo bavuga ko ico kiringo cubahirije ibwirizwa shingiro. Kuri ico kiringo Buyoya yari yavuze ko amasezerano ya Arusha atomoye, ko ibiringo ari bibiri gusa. Kuva ico gihe, imigenderanire hagati yiwe n'ubutegetsi yaciye itosekara, akaba atasubiriye guhonyoza ikirenge mu Burundi. Mu mpera z'umwaka wa 2018, Buyoya yashizwe ku rutonde rw'abantu 17 baronderwa n'ubutungane bw'Uburundi bagirizwa kugira uruhara mw'igandagurwa rya Perezida Melchior Ndadaye. Buyoya ntavyo yari yiteze kuko yabona ko amasezerano ya Arusha amukingira, aho yamenyesha ko ikibazo c'iyicwa rya Ndadaye gitegerezwa gutorerwa inyishu biciye mu murwi wo kumenya ukuri no kurekuriranira.  Wewe rero yabona ko rwari urubanza rushingiye kuri politike. Mbere yaranagabishije ko rushobora gutuma hasubira kwaduka amacakubiri y'amoko mu gihugu. Ivyo ntivyabujije ubutungane bw'Uburundi kumucira umunyorororo wo guherayo, mu kwezi kw'icumi, we n'abo bagirizwa hamwe urupfu rwa Prezida Melchior Ndadaye. Buyoya n'abo bari kumwe bavuga ko bunguruje urubanza.	https://www.bbc.com/gahuza/amakuru-55359752
entertainment	Africa mu mafoto muri iyi ndwi: Itariki 1-7 z'ukwa cumi 2021	Amafoto yatoranijwe meza yo muri Afrika hamwe n'ahandi. Amafoto yose arafise uburenganzira bwo gukoreshwa.	https://www.bbc.com/gahuza/amakuru-58844084
entertainment	Syllart Records: Kuki uno mugore yegeranije umuziki ny’Africa wa kera?	Syllart Records, ni ikigo cashinzwe i Paris n’Umunyafrika yitwa Ibrahima Sylla. Yatanguye kwegeranya izari ziharawe kuva mu 1978. Naho atakiriho, iyo nzu ni urwego rw’umuziki kuko “abanyamuziki ni ikiraro c’imico hagati y’abimukira be n’imico bavamwo”. Umukobwa wiwe yanatubwiye n’ibindi bikomeye.	https://www.bbc.com/gahuza/amakuru-59815810
politics	Burundi: Umugambwe CNL waronse amakuru ko Ngomirakiza Elie yagandaguwe	"Umugambwe CNL utavuga rumwe n'ubutegetsi mu Burundi uvuga ko uwari awurongoye muri commune Mutimbuzi mu ntara ya Bujumbura yoba yaragandaguwe. Itangazo rya CNL rivuga ko Ngomirakiza Elie yahagaritswe ku wa 09 z'uku kw'indwi n'abantu bambaye impuzu za gisirikare bari muduga ufise plaque A 031A utwarwa ahantu hatazwi gushika ubu. Uyu mugambwe uvuga ko wituye ubutegetsi, abarongoye igisirikare n'igiporisi hamwe n'umurwi ujejwe agateka ka zina muntu, ariko ubu wumva ko Manirakiza yoba yaragandaguwe. BBC yagerageje kuvugana n'umuvugizi w'ubushikiranganji bujejwe umutekano, n'umukuru w'umurwi w'igihugu ujejwe agateka ka zina muntu, ariko ntibishuye. Térence Manirambona avugira CNL yabwiye BBC ko bababajwe n'uko abo bituye bose baciye binumira, baca babona ko amakuru y'igandagurwa ryiwe yoba ari yo. CNL ni umugambwe wafashe ikibanza ca kabiri mu matora y'umukuru w'igihugu n'abashingamateka aheruka mu mwaka uheze mu Burundi. CNL ivuga ko itewe impungenge n'ihagarikwa ry'agasakisaki ry'abanywanyi bawo mu gihugu cose, ivuga ko rimwe na rimwe bikorwa n'abatabifitiye uruhusha bikavamwo inyuruzwa. Manirambona avuga ko ivyo kubafatira abanywanyi babo vyatanguye n'imbere y'amatora, bikabandanya n'ubu bikaba bikibandanya. Ati: ""Twebwe tukavuga turi 'kubera iki abantu baguma bicwa kakaba akamizwe n'ingoma? Kubera iki abantu baguma banyuruzwa kakaba akamizwe n'ingoma'?"" Bikorwa na bande ko bamwe bafatwa n'inzego z'igihugu, ko bamwe banyuruzwa ahantu havugwa ko inzego z'umutekano zikora ijoro n'umutaga? ""Kubera iki ? Kubera iki inzego zibijejwe zidakora amatohoza ngo zerekane ziti 'abakora ibi ni ba naka', kugira ngo tumenye abariko baracafuza igihugu?"" Manirambona abona ko umutekano w'abanywanyi babo utifashe neza mu gihugu, kuko banaburagizwa kugira inama mu ngoro zabo. Ati: ""Burya umutekano si ukwicwa canke uguhunga gusa, ni ico kintu cose gituma umuntu yumva ko adatekaniwe neza. Muri kino gihe rero, turabona y'uko ivyaba mu misi yahera n'ubu biracahari. ""Inzego z'igihugu rero ni zihaguruke, zive mu gacerere, zitubwire neza ibiriko biraba muri kino gihe, boye kwama baririmba amahoro, baririmba iterambere kandi twumva ko hari ibintu bitameze neza biguma bicapfuza ishusho y'igihugu"". Mu gihe uwu mugambwe uvuga ko abanywanyi bawo babandanya baburirwa irengero , Perezida Evariste Ndayishimiye aherutse kubwira RFI ko mu Burundi ata muntu n'umwe aburirwa irengero, ko ahubwo hari abaheza gukira ivyaha bagaca bahungira mu Rwanda."	https://www.bbc.com/gahuza/amakuru-57833426
sports	Tokyo 2020: 'Gushingira ku gutsina mu buryo bweruye' – amategeko y'imyambaro y'abagore mu nkino	"""Tuzofashanya kubandanya urugamba rwo guhindura amategeko ajanye n'inyambaro, kugira abakinyi bashobore gukina bambaye impuzu biyumvamwo neza"". Ivyo vyashikirijwe n'ishirahamwe rya Norvège rw'umupira wa Handaball (NHF), inyuma y'aho umugwi w'abagore w'ico gihugu muri handball yo ku musenyi uciriwe ihadabu rya 1.500 mu mafaranga y'abanyaburaya, Euro. Ico bacumuye? Banse kwambara utubutura twa bikini mu nkino z'ihiganwa rya Buraya. Vyashitse  umunsi umwe imbero yaho, umunonotsi agendana ubumuga yari yabwiwe ko akabutura kiwe kari ''kagufi  kandi hari ivyo kerekana cane"". Ikibabaje n'uko gushinga uko abakinyi b'abagore [n'abagore muri rusangi] bategerezwa kwambara atari  bishasha. Aha turasubiza amaso inyuma turaba aho vyashitse bikavugwako vyinshi n'urugamba rwo kubigwanya. BBC ntibazwa ibivuye ku zindi mbuga. Abakinyi b'umugwi wa handball wa Norvège baridoze bavuga  ko bikini bari bahawe ngo bambare mw'ihiganwa rya Buraya baherukamwo zabafata cane, zikozwe mu  buryo bushingiye ku gitsina birengeje, kandi batumva bazisanzuyemwo. Niko guca bahitamwo kwambara amabutura [nk'uko bigaragara kw'ifoto aho haruguru] igihe bariko barakina na Espagne baziga amahirwe yabo yo kuronka umudari wa bronze. Imbere y'uko inkino zitangura, Norvège yaregereye ishirahamwe mpuzamakungu rya Handball isaba ko abakinyi bayo bokwambara amabutura. Ivyo basavye ntivyanswe gusa, baciye bibutswa  ko kurenga amategeko bihanwa, kandi aho abakinyi bahiteyemwo kwambara amabutura mu rukino rwabo, baciye bahanishwa ihadabu ry'amafaranga angana na Euro 177 ku mukinyi umwe umwe. Ishirahamwe rya Handball rya Buraya (EHF) ryaciye iryo hadabu kubera ''umwambaro utabereye"", rica rivuga ko abakinyi ba Norvège bambaye amabutura ''atajanye n'amategeko y'ingene abakinyi bambara nk'uko bitomorwa na IHF (Interenational Handaball Federation) mu mategeko ya handaball yo ku musenyi"". Ariko iryo hadabu ryabaye mukorumbone. Abantu benshi baciye babaza bati niba abakinyi b'abahungu bashobora kwambara udupira tureture kandi twagutse n'amabutura amanuka gushika ku matako, kuki abagore batokwambara izimeze nk'uko? Umukuru w'ishirahamwe rya Norvège rya handaball , Kåre Geir Lio, avuga ati: ""Igihambaye n'ukwambara mu buryo umukinyi yumva ko amerewe neza"". Uretse gushigikira abakinyi, umukuru w'ishirahamwe ryabo yanemeye kuriha iryo hadabu. Umukuru w'ishirahamwe rya Norvège rya Volleyball Eirik Sordahl yavuze ati: ""Mu 2021 nticari gikwiye no kuba ikibazo."" Nawe umushikiranganji w'ico gihugu ajejwe imico n'akaranga Abid Raja yanditse kuri Twitter ati: ""Birateye isoni - harakenewe impinduka mu buryo kigabo no kugendera ku vya kera mu biranga itunganywa ry'inkino kw'isi"". N'umuririmvyi wo muri Amerika P!nk yemeye gutanga iryo hadabu. BBC ntibazwa ibivuye ku zindi mbuga. Haheze imyaka myinshi abakinyi b'abagore bidogera ubwo budasa mu nkino zibera ku musenyi, kandi bakaba bavuze ko babona bikini ibatesha agaciro kandi  bitoroha kuyikinamwo. Umunyamakuru akurikirana inkino, Renata Mendonca, yabwiye BBC ati: ""Urukino rwose rukeneye amategeko. Ariko iyo hari amategeko yerekeye abagore gusa, aho haca haba ikibazo."" Tova Leigh yahoze ari umushingwamanza ubu akaba atunganya ibica ku mbuga mu buryo bwa 'digital', yabwiye BBC ati: ""Uko ni ukuvangura bifatiye ku gitsina mu buryo bweruye. Ikibabaje ivangura rifatiye ku gutsina mu nkino riraba cane kandi rirafise ingaruka nini ku gituma abakinyi benshi b'abagore baheba amahiganwa."" ""Ikibazo si amabutura. Ikibazo n'uko no mu 2021 abagore bakibwirwa ivyo bashobora canke badashobora kwambara kuko imibiri y'abagore igifatwa nk'ibintu vy'inyungu z'abagabo, ivyo bigaca biha uburenganzira umwe wese bwo kugira ico abivuzeko n'ico asaba no kugira."" Leigh yakunze kwandika no kugira ico avuze ku mbuga hwaniro ku bijanye n'ingene imibiri y'abagore iba ikibazo uko iminsi yaharuwe, yongerako ati: ""Abagore mu nkino ntibahabwa agaciro, bafatwa nk'abaryosha ibirori gusa, ntibafatwa nk'abagize umwuga urwo rukino"". Mendonca nawe barahuza, ati: ""Nta nsiguro yumvikana ihari kuri bikini, inkino nta na kimwe zizoba hamwe abagore bokwemererwa gukina bambaye amabutura - ikizoba conyene n'uko bazokina bumva bamerewe neza."" Mendonca, ari mu bashinze urubuga rwa Dibradoras mu buryo bwa 'digital', rufise intumbero yo gutuma abagore bamenyekana gusumba mu nkino mu kubaha umwanya wo kugaragara, avuga ko babikwiriye ariko akenshi badahabwa akaryo ko kumenyekana ku mbuga zimenyerewe cane. Avuga ati: ""Amahiganwa mu nkino yashiriweho abagabo - nk'uko ivyo biherutse gushika bivyerekana."" ""Mu 2021, abantu barongoye amashirahamwe y'inkino, akenshi abagabo b'abazungu, baracabona abakinyi b'abagore nk'ibisharizo, biri ngaho kugira binezereze abagabo."" ""Abagore ni bo bategerezwa kuvuga ivyo babona bibabereye kwambara. Ariko kubera ata bagore benshi barongoye amashirahamwe y'inkino mbere akenshi ugasanga ata n'umwe, amajwi y'abagore mu nkino ntiyumvirwa."" ""Kuko amajwi y'abagore mu nkino atumvirwa, kandi kuko ingene abagore bategerezwa kugaragara n'ingene bambara mu nkino bitegerezwa kugenzurwa n'abandi bari iruhande yabo"". BBC ntibazwa ibivuye ku zindi mbuga. Ariko umugwi wa Norvège si wo wa mbere w'abagore mu nkino uhuye n'iki kibazo kandi bishoboka cane ko utazoba uwa nyuma. Mu vy'ukuri,  umunsi umwe imbere y'uko bacibwa ihadabu, umukinyi w'Ubwongereza agendana ubumuga amaze guca umuhigo w'isi kabiri, Olivia Breen, ''yarabuze ico avuga'' igihe yabwirwa ''akabutura kabereye gusumba'' mw'ihiganwa ryo mu Bwongereza. Ivyo vyavuzwe n'umutegetsi mu nkino, yagize ati, ''akabutura kiwe"" kari ''kagufi kandi kagaragaza cane"". [Murashobora kubona ingene yari yambaye muri iyo 'tweet' iri haruguru.] Uwo mwirutsi anasimba uburebure (longueur), ari mu barindiriye guhiganwa mu bagendana ubumuga mu nkino za Tokyo mu kwezi kuza, avuga ko intumbero yiwe mu kugira ico avuze ari ukugira ahagarike ko bishikira abandi. Breen avuga ko bikini yari yambaye ''yashika haruguru y'ikiyunguyungu nk'izindi bikini z'inkino''. Yabwiye BBC ati: ""Tuba dushaka guhwahuka uko bishoboka kwose iyo turi mu mahiganwa, ntitwumve ko turemerewe, kandi twumve tumerewe neza. ""Maze imyaka icenda nambara gutyo, nta na rimwe nari bwagire ikibazo. Dutegerezwa kwambara ivyo turekuriwe kwambara."" Leigh avuga ati: ""Ubwo burorero bubiri womenga buravuguruzanya, ariko ku bisanzwe n'impande zibiri z'ikingorongoro kimwe."" ""Imibiri y'abagore ifatwa kandi ibonwa 'nk'ingorane'. Imibiri yacu ibonwa nk'iyagaragaye 'ukutariko' canke nk''iyidahimbaye bikwiye."" Iki kibazo naco caje mu 2016 igihe isanamu yo muri Olympic za Rio yahanahanwa cane ikongera ikavugwako vyinshi. Ifoto y'abakinyi babiri ba volleyball yo ku musenyi - umwe wo mu Misiri n'uwundi wo mu Budagi [raba aho haruguru], yatumye havugwa vyinshi atari ukubera ubukerebutsi bwabo mu rukino ariko kubera ivyabonwa nk''igihushane mu myambaro' yabo, aho hari ibinyamakuru vyavuze ko iyo foto yagaragaza ''ugusekana'' kw'akaranga. Ayo majambo yariyamirijwe cane abenshi bavuga ko ahubwo ko iyo foto yerekana ''ubushobozi bw'inkino bwo kwunga ubumwe''. Doaa Elghobashy wo mu Misiri [aboneka aho kw'ifoto] yari umukinyi wa mbere muri volleyball yo muri Olympics yakinye yambaye hijab. Iico gihe yavuze ati: ''Maze imyaka 10 nambara hijab…Ntimbuza gukora ibintu nkunda gukora, kandi volleyball yo ku musenyi ni kimwe muri ivyo"". Ariko ivyavuzwe kuri iyo foto imwe, vyerekanye ikibazo kinini gusumba ku bantu benshi. Ico gihe umumenyeshamakuru wo mu Bwongereza Hannah Smith yanditse ati: ""Hatarabwe aho uturuka, imibiri y'abagore n'ingene iba yambaye iracari icibare ca bose - canke bivuzwe neza gusumba, icibare c'abagabo."" ""Ico wambara cose kugira ukine nk'umugore, uzokwama ugira ico uvuzweko n'abagabo baravye urwo rukino."" 'Umwambaro' wa Serena Umukinyi rurangiranwa wa tennis wo muri Reta Zunze Ubumwe za Amerika yageneye umwambaro wiwe wo muri French Open mu 2018 ''abavyeyi bose bagize imbanyi (inda) zibagoye'', igihe yagaruka avuye mu karuhuko ko kuvyara. Uwo mukinyi amaze gutsindira Grand Slam incuro 23 yavuze ko umwambaro wiwe watumye yumva ko ari ''umwamikazi wo muri Wakanda'', afatiye  kw'isinema (film/movie) Black Panther. Yabwiwe ko uwo mwambaro utazosubira kwemerwa kandi, aho umukuru w'ishirahamwe rya tennis mu Bufaransa, Bernard Giudicelli, yabwiye ikinyamakuru Tennis magazine ati: ""Nibaza ko hari igihe twarengeje urugero. Utegerezwa kwubaha urukino n'aho rubera''. Williams  yavuze ko uwo mwambaro wamufasha guhangana n'ikibazo c'ivura ry'amaraso cahatswe kumuhitana mu gihe co kuvyara. Ariko avuga ko yabibwiye  Giudicelli ico gihe, ashimika ko iyo ngingo ""kitari ikibazo gikomeye"" kandi ko ""iyo bazi ko ibintu bimwe bitumwa n'ikibazo c'amagara ko batoheza ngo bavyemere"". None mu gihe hari abakinyi benshi b'abagore bihagararako abantu nabo bakomeza kuvuga ari benshi - ibintu vyoba bitanguye guhinduka? Abagira gymnastic b'abadagi bambaye umwambaro ubakwiye hose mu gice co gukuranamwo mu gisata c'abagore muri Olympics aho babandanije kwihagararako mu kurwanya ko urukino rwabo rurabwa mu ntumbero z'igitsina. Bamwe bari bambaye umwambaro usa n'uwo bambaye mu nkino za Buraya uyu mwaka, Sarah Voss akaba avuga ko we na bagenziwe bashatse ko abakiri bato bumva ko batekaniwe muri urwo rukino. Uwo mwambaro [nk'uko Pauline Schaefer-Betz yambaye aho haruguru] ntaho uhuriye n'ivyari bimenyerewey, bamwe bakaba bahisemwo kwambara 'collant' abandi nabo bahitamwo kwambara uwubafuka ku maguru mu mahiganwa mpuzamakungu bakaba babigira ku mvo z'idini. Abagize umugwi w'Ubudagi barambaye umwambaro nk'uwo bariko barimenyereza mu ndwi iheze, uwumaze gutwara umudari wa Olympic gatatu Seitz akaba yavuze ico gihe ko ari ukubera ""kwiyumva ko umerewe neza''. Yavuze ati: ""Twashaka kwerekana ko umugore wese, uwariwe wese, ari we yohitamwo ico yambara."" N'ubwo Soul Cap ata gahengwe iraronka - ibintu bisa n'ibiriko birahinduka. Ingingo yo kubuza kwambara udukofero abagore bafukisha umushatsi mwinshi cane w'abirabure - Afro - mu kwoga mu mahiganwa mpuzamakungu, ishobora gusubirwamwo kubera ivyashitse. Soul Cap yavuze ko FINA, urwego rw'isi mu nkino zo mu mazi, yababwiye ko inkofero zabo zidakwiriye kubera zidahuye ''n'imforo ndemanwa y'umutwe''. Ariko ayo majambo yaraneguwe cane na benshi bitaba inkino zo mu mazi, bamwe bavuga ko azoca inkokora abakinyi b'abirabure mu kwitaba izo nkino. Ubu FINA ivuga ko ""iriko irasubiramwo uko ibintu bimeze"" ku vyerekeye izo nkofero. Ntivyitezwe ko inkuru z'abakinyi b'abagore banegurwa kubera ingene bambaye zitazobandanya kuvugwa cane muri kazoza. Ariko ku bwa Leigh, hari ikintu kimwe dushobora gukora twese kugira dufashe, ico naco kikaba ari ''ukuvyiyamiriza igihe cose tubibonye''. Kubera iki? Kuko ''dukeneye kwereka abakobwa, kuva bakiri bato, ko inkino ari ikibanza c'abagore""."	https://www.bbc.com/gahuza/amakuru-57976198
entertainment	Uyu muririmvyi wo muri Afrika y'epfo yahuye n'ikibazo co guhohoterwa	Zahara, umuririmvyi azwi muri Afrika y'epfo, avuga ko yashikiwe ubwiwe n'ihohoterwa rikorerwa abagore muri ico gihugu. Muri iyi ndwi yahariwe kurwanya amabi akorerwa abapfasoni, aratuyagira ku vyamushikiye hamwe n'ingene afasha ngo ntibishikire abandi.	https://www.bbc.com/gahuza/amakuru-55091360
politics	"Rwanda - Burundi: ""Ivyo twasavye Urwanda ntirurabishitsa"" - Alain Guillaume Bunyoni"	"Umushikiranganji wa mbere w'Uburundi  Alain Guillaume Bunyoni  yavuze ko imigederanire n'igihugu c'Urwanda itaraba myiza inyuma yo gutosekera kuva mu 2015. Yabivuze yishura ibibazo vy'abamenyeshamakuru mu kiganiro yatanze ahejeje kuraba aho  abashikiranganji biwe bagejeje gushira mu ngiro imigambi ya reta. Alain Guillaume Bunyoni avuga ko iyo migenderanire ""itaragenda neza kuko ivyo twasavye Urwanda n'ubu ntirurabishitsa."" Mu kwezi kw'indwi, umukuru w'igihugu c'Uburundi Evariste Ndayishimiye yavuze ko ari ""igitangaro"" kubona Urwanda rwarungitse umushikiranganji warwo wa mbere Edouard Ngirente kuruhagarira mu birori vyo guhimbaza imyaka 59  Uburundi buronse intahe yo kwikukira. Alain Guillaume Bonyoni yagarutse ku vyo Uburundi bwamye bwagiriza Urwanda kuva mu 2015 harimwo: . Alain Guillaume Bunyoni yavuze ko abari bateguye  gutembagaza  ubutegetsi ""guhera kuri General Godefroid Niyombare bashikiye mu Rwanda bakirwa nk'abami, ivyo birazwi"". ""Ntaco bokora harya mu Rwanda ngo bavuge  ngo twebwe abarundi ntitwokimenya kuko dufiseyo incuti, tuvuga ururimi rumwe, ivyo rero ni ibintu bisanzwe bigaragara."" Ivyo Urwanda rwagirizwa n'Uburundi rwagumye rubihakana, ahubwo narwo rukagiriza Uburundi ko abarurwanya bo mu muharui witwaje ibigwanisho wa FLN batera bava mu Burundi aho bafise ibirindiro. Haheze igihe hari intambwe zo kunagura imigenderanire ziterwa hagati y'Uburundi n'Urwanda. Kimwe mu vyabaye nk'ikimenyetso gikomeye ni urugendo rw'umushikiranganji wa mbere w'Urwanda i Bujumbura. Edouard Ngirente niwe yahagarariye igihugu ciwe mu birori vy'imyaka 59 Uburundi bwari bumaze buronse intahe yo kwikukuira itariki ya mbere ukwezi kw'indwi. Mu vyo reta y'Uburundi isaba Urwanda harimwo kubushikiriza abo buvuga ko ruhaye indaro kandi baronderwa n'Ubutungane ku vyaha boba bahunze bahejeje gukora. Umushikiranganji wa mbere w'Uburundi Alain Guillaume Bunyoni yavuze ko atari ""gupfa kuvuga ngo imigenderanire igende neza icari  catumye itosekera kitaratora umuti""."	https://www.bbc.com/gahuza/58272172
sports	‘Vyanka vyakunda’ Mohamed Salah azoguma muri Liverpool	"Umusatirizi wa  Liverpool Mohamed Salah avuga ko ""ivyo ari vyo vyose"" mu mwaka w'inkino uza azoba ari muri Liverpool, ariko ko adashaka kujanwa mu mpari z'amasezerano mashasha. Amasezerano ya Salah azorangira muri Ruheshi (6) 2023, ibituma haduka amajambo menshi ko ashobora kugurishwa mu gihe atotera igikumu ku masezerano mashasha kuko inyuma y'umwaka yoca yigira ahandi ata rufaranga na rumwe aguzwe. Abajijwe kuri kazoza kiwe imbere y'urukino rwa nyuma rwa Ligue des Champions/Champions League ku wa gatandatu, avuga ati: ""Si nshaka kuvuga kuri ibi bintu. ""Ico nipfuza ni ukubona Hendo [Jordan Henderson] ateruye igikombe"". Uyu musatirizi w'umunyamisiri w'imyaka 29 avuga kandi ati: ""Sinitaho ivy'amasezerano ubu. Si nshaka kwigungirako. ""Ivyo ari vyo vyose ndacari ng'aha mu mwaka uza w'inkino"". Mugenziwe Sadio Mane, wewe avuga ko azoshikiriza ingingo ku bijanye na kazoza kiwe inyuma y'urukino rwa nyuma na  Real Madrid i Paris. Uyu mukinyi mpuzamakungu wa Sénégal  amaze kwinjiriza ibitsindo 120 mu nkino 268 amaze gukinira Liverpool, na we nyene mu kwa gatandatu yinjira mu mezi 12 ya nyuma y'amasezerano yiwe. Yabwiye imboneshakure Sky Sports News ati: ""Iki kibazo [kuri kazoza kanje] nzocishura inyuma ya Champions League. Nimba nzoguma aha canke ntazoguma aha, nzovyishura inyuma ya Champions League"". Umumenyereza wa Liverpool Jurgen Klopp ntabona ko ibizova mu rukino rwo ku wa gatandatu ari rwo fatiro ku bakinyi bamwe bamwe mu gufata ingingo yo kwongereza amasezerano canke kuyahagarika. Ati: ""Oya, oya na gato. None, mu gihe twotsinda, boca bashaka kugenda ? Turiko turaganira n'abakinyi bose, ubu si igihe co kuvuga ibijanye n'ivyavuye muri ibi biganiro. Nta n'umwe azi ivyo turiko turategura. ""Gusa nta mwanya uhari, buri misi itatu turakina. Abakinyi barabizi, turabizi, rimwe na rimwe turahuza, ikindi gihe ntiduhuze, hanyuma rero tugakorera hamwe. ""Turazinanye kuva kera"". Salah yinjiye muri Liverpool avuye muri Roma mu 2017 akaba amaze kwinjiza ibitsindo 156 mu nkino 253 amaze gukinira Liverpool. Yarafashije uyu murwi gutsindira ihiganwa ry'Ubwongereza (Premier League) mu 2019-2020, igikombe c'ihiganwa rihuza imirwi yabaye iya mbere iwabo (Champions League) mu 2019, igikombe FA Cup hamwe n'igikombe c'ihiganwa (League Cup) uno mwaka w'inkino, igikombe c'isi yose gihuza imirwi yabaye iya mbere  (FIFA Club World Cup)  be n'igikombe ca Uefa Super Cup mu kiringo amaze muri Liverpool. Mu kwa gatatu, Klopp yavuze ko Salah ari we wenyene azofata ingingo ku vyerekeye  gutera igikumu ku masezerano mashasha. Uyu musatirizi yahoze akinira Chelsea aherutse kuvuga ko ashaka kuguma muri Liverpool, ariko ko kazoza kiwe kari mu minwe y'uyu murwi kandi ko atariko arasaba ""ibitagenda"". Ku wa Mungu, Liverpool yarangije ihiganwa ry'Ubwongereza isumbijwe inota rimwe ritarenga ntirirenguke na Manhester City, ivyarangije ibizigizigi bari bafise vyo gutsindira ibikombe bine mu mwaka w'inkino umwe, ibitarigera bibaho mu Bwongereza. Urukino rwo ku wa gatandatu ruzoyihuza na Real Madrid i Paris mu Bufaransa ruzokwibutsa urundi rwa Champions League rwo mu 2018 aho uyo murwi wo muri Espagne watsinze 3-1, Salah akaba atarurangije kubera yavunitse mu gice ca mbere agonganye na Sergio Ramos mu buryo bwateje impari nyinshi. Salah yongerako ati: ""Numva mfise ishaka, ishaka ryinshi cane, inyuma y'ivyabaye igihe giheze [mu rukino rwa nyuma rwa 2018], kandi ku wa Mungu - bose bafise ishaka kuri iki"". ""Iki turakirwanira kandi bose barabishashaye""."	https://www.bbc.com/gahuza/amakuru-61589031
politics	UK: Boris Johnson ntiyorohewe muri poritike mu gihe hari abashikiranganji batanze imihoho	"Umushikiranganji wa mbere w’Ubwongereza ari mu rugamba rutoroshe rwa poritike inyuma y’aho babiri mu bashikiranganji biyamirije ubutegetsi bwiwe bagaca batanga imihoho. Umushikiranganji w’ikigega ca reta (imari mu Kinyarwanda) Rishi Sunak hamwe n’uw’amagara y’abantu Sajid Javid batanze imihoho mu kiringo c’iminota cumi hagati yabo, bakurikirwa n’abashikiranganji bato bato be n’ivyegera. Abamunegura bavuga ko ivy’iwe “birangiye”, mu gihe umugambwe w’abakozi uvuga ko umugambwe wiwe wiziziwe n’igiturire. Ariko umushikiranganji Johnson yamenyesheje neza ko ategura kubandanya n’amabanga yiwe mu gihe yitegura guhindura reta. Yaciye agena Nadhim Zahawi nk’umushikiranganji w’ikigega ca reta mushasha, mu gihe umukuru w’ibiro vy’umushikiranganji wa mbere, Steve Barclay, yabaye umushikiranganji w’amagara y’abantu. Mu gihe yiteze kwishura ibibazo vy’abashingamateka kuri uno wa gatatu, umushikiranganji wa mbere Johnson ntaza kworoherwa - mu gihe ubutegetsi bwiwe buri mu ngorane zikomeye atari bwigere agira gushika ubu. Yaba Javid canke Sunak, nta n’umwe aragira ico ashikirije ku mugaragaro kuva batanze imihoho, ariko amakete yabo y’ejo ku wa kabiri aranegura cane umushikiranganji wa mbere. Javid yagabishije ko ubutegetsi butariko “burakora ku nyungu z’igihugu”, mu gihe Sunak avuga ko abanyagihugu bari biteze ko reta irongorwa “neza, mu buhinga kandi n’umwitwarariko wose”. Abategetsi b’imigambwe itavuga rumwe n’uwuri ku butegetsi basaba abashikiranganji kwifatanya na bagenzi babo bagatanga imihoho, nayo umukuru w’umugambwe w’abakozi Sir Keir Starmer avuga ko yiteguriye amatora yihuse. Umushingamateka wo mu mugabwe w’abagendera ku vya kera Conservateur/Conservative) akaba yahoze ajejwe inyifato, Andrew Mitchell, yabwiye ikiganiro ca BBC Newsnight ko ivya Johnson “birangiye”, akavuga ko “ ingendo n’inyifato vyiwe ntibishobora kumwemerera ko abandanya ari umushikiranganji wa mbere wacu” – ikibazo gisigaye kukaba ari ukumenya igihe ibi bizofata. Ariko nta mushingamateka n’umwe wo mu ba Conservateurs arahangara ubutegetsi bw’uyu mushikiranganji wa mbere, mbere abashikiranganji batari bake baramushigikiye, harimwo n’uw’imigenderanire Liz Truss – umwe mu bashobora kuzomusubirira ku burongozi bw’uyu mugambwe. Avuga ko ashigikiye “umushikiranganji wa mbere 100% "", mu gihe abandi bashikiranganji ba reta yiwe harimwo Dominic Raab, Michael Gove, Thérèse  Coffey na Ben Wallace na bo nyene batangaza ko bazoguma muri reta. Umushingamateka w’umu Conservateur Daniel Kawczynski abona ko gutanga imihoho kw’aba bashikiranganji babiri gushobora gutuma Johnson agira inguvu, akavuga kandi ko “bari gushobora gutuma umushikiranganji wa mbere atembagara, ariko vyanse”. Vyose vyatanguye ejo ku wa kabiri ku mugoroba, haciye iminota mike Johnson ahaye ikiganiro BBC akemera ko yakoze “ikosa ribi” mu kugena Chris Pincher nk’icegera c’umukuru w’igisata kijejwe inyifato mu kwa kabiri kw’uno mwaka n’aho yari azi ivyo yagirizwa bijanye n’inyifato mbi. Muri ano mezi ya nyuma, reta ya Johnson yagiye ihura n’urukurikirane rw’ingorane, cane cane itohoza ry’igipolisi ku misi mikuru yabereye muri biro vyiwe vya Downing Street muri ca gihe ca guma mu rugo. Hari bamwe mu bashingamateka b’umugambwe w’aba conservateurs berekanye ko batishimiye iduzwa ry’amakori, inyishu ya reta ku buzima buzimvye n’ingene arongoye igihugu. Ibintu vyatanguye kwunyuka ku ruhande rw’uyu mushikiranganji wa mbere igihe atsindiwe mu matora y’akarere muri Tiverton na Honiton hamwe na Wakefield, be n’itanga ry’imihoho ry’umukuru w’umugambwe w’aba Conservateurs Oliver Dowden. Hanyuma kandi, imihoho y’aba bashikiranganji ije haciye indwi nkeya gusa arokotse amatora y’abashingamateka yashaka kumwegura. Umushikiranganji wa mbere ni ntayegayezwa ku burongozi bw’umugambwe w’aba Conservateurs gushika mu kwa gatandatu kw’umwaka uza nk’uko amategeko y’umugambwe abitegekanya, inyuma yo gutsinda ku majwi 59%. Ariko abarwanya  uburongozi bwiwe bariko barondera ko amategeko y’umugambwe ahinduka kugira bakureho igihengeri kimaze umwaka wose mu burongozi. Umushingamateka w’umu Conservateur Andrew Bridgen yabwiye BBC ko umushikiranganji wa mbere akwiye gutanga imihoho, atari uko naho “umugambwe umukureho ku nguvu”. Hagati aho, umukuru w’umugambwe w’abakozi, Sir Keir, avuga ko yokwakiriza yompi amatora yihuse kandi ko igihugu gikeneye ko reta ihinduka. Avuga ati: ""Inyuma y’amabwa yose, intege nke zose, biragaragara ko reta y’aba Conservateurs iriko iratembagara ubu”. Amatora rusangi yitezwe mu 2024, ariko ashobora kuba imbere y’aha mu gihe Johnson yokoresha ubutegetsi bwiwe akayatumako. Umukuru w’umugambwe w’abigenga, Liberal Democrats, Sir Ed Davey, avuga ko reta y’uyu “mushikiranganji wa mbere yuzuye akajagari yahemukiye igihugu”, aca amutera akamo ko yova ku butegetsi. Umushikiranganji wa mbere wa Ecosse/Scotland akaba arongoye umugambwe SNP, Nicola Sturgeon, avuga ko ""umurwi wose uboze "" muri reta ya Johnson ukwiye kugenda, akagiriza abashikiranganji ko “babeshe abanyagihugu”."	https://www.bbc.com/gahuza/articles/cn0gdeyp38zo
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."	https://www.bbc.com/gahuza/amakuru-55458765
religion	Burundi: Abarongoye Islam bavuga ko ata ngorane ihari hagari ya Islam na reta	"Abakuru b'idini rya Islam bavuga ko biyamiriza amajambo yashikirijwe na Ndikumana Rashid, umusilamu aherutse kwifatira mu gahanga umushikiranganji w'intwaro yo hagati mu gihugu, iterambere rusangi n'umutekano. Mw'itangazo ryasohowe n'ihuriro ry'imisigiti riri kumwe n'ihuriro ry'aba-Imam mu Burundi, bamenyesha ko ivyo Ndikumana yavuze yabivuze ku gatwe kiwe bitega aya mahuriro canke ""umuryango w'aba Islam mu Burundi"". Ndikumana arapfunzwe inyuma y'uko yumvikanye ahamagarira umushikiranganji w'intwaro yo hagati n'umutekano, Ndirakobuca Gervais, gusaba ikigongwe, hari mu musigiti wa Madina uri muri zone Buterere mu gisagara ca Bujumbura. Umwe mu bakuru b'idini rya Islam mu Burundi yabwiye BBC ko gushika ubu nta kibabuza gusenga uko bamye basenga na mbere. Abakuriye Islam mu Burundi mw'itangazo ryabo, bamenyesha abanywanyi babo ko ""ata matati ari hagati y'umuryango w'aba Islam mu Burundi"" na reta y'igihugu. Zuberi Mohamed, Umukuru w'inama ya bose mu muryango w'aba Islam mu Burundi, yabwiye BBC ko bakira nk'abandi bose ivyashikirijwe na Ndirakobuca, kuko ""vyaraba bose ntivyaraba aba Islam gusa"". Avuga ko ivyo yavuze bitababuza gusenga uko bahora basenga. Ati: ""Nta tegeko na rimwe rirasohoka ritubuza gusenga canke ritubuza guhamagarira abantu kuja gusenga. ""Twebwe dufata y'uko yariko ashikiriza amakenga yoba afise canke uko abona ibintu"". Zuberi avuga ko iyo habaye ingorane hagati ya reta no mu muryango w'aba Islam mu Burundi ""hariho inzira bicamwo kugira ngo tuvugane, nk'uko biri mu yandi madini"". Abajijwe niba ivyasabwe n'umushikiranganji Ndirakobuca bidashobora guhungabanya umutekano, Rashidi abona ko ata ngorane bishobora gutera. Ati: ""Abatovyi mu mpande zose ntibabuze, ariko twebwe turazi ko aba Islam bahagaze neza, kandi ko ata ngorane zihava ziva muri ivyo gushika kuri uno munota nta kibazo kihari hagati ya reta n'aba Islam mu Burundi""."	https://www.bbc.com/gahuza/amakuru-57430478
entertainment	Umwamkazi Elizabeth: Abaganwa William na Harry bahujwe n’urupfu rwa inakuru wabo	Abandika amakuru bashobora kuba bariko bibaza ibintu vyinshi bokwandika ku bijanye “n’aba bantu bavukana bankana urunuka” canke “abavukana bahuriye mu mubabaro”. Kuba abantu babonye abaganwa bavukana, William na Harry, baramukanya n’isinzi ry’abantu bari kumwe kizoba ikintu ntibagirwa kandi kitari citezwe muri ino misi y’umubabaro. Bari kumwe n’abagore babo, Catherine na Meghan, baramukanije n’abantu i Windsor, mu buryo butari bwitezwe mu ndwi iheze, igihe aba basamuragwa basubira mu Bwongereza. Ico gihe havugwa indyane n’ukudacana uwaka hagati y’imiryango ya William na Harry . Bavugwa ko bari mu nzu zegeranye i Windsor, ariko imitima yabo iri kure na kure. Iyi miryango ntiyari bwigere ibonwa iri kumwe ku mugaragaro mu kiringo kirenga imyaka ibiri. Ibi vyose vyagiye guhinduka ku wa kane. Nimba William na Harry ata mugambi wo kubonana bari bafise, bisanze bahuriye hamwe mu buryo ata muntu n’umwe yari avyiteze. Bisa n’uko hari haciye igihe kirekire, ariko inyuma y’aho Umwamikazi, inakuru wabo, vyankiye, igihugu cose kiriko kibaza amakuru y’amagara yiwe, aba bavukanyi vyabaye ngombwa ko bompi bafata ingendo bakaja i Balmoral aho yari arwariye. Imiryango irashobora gucanamwo mu bihe vy’umubabaro. Ivyiyumviro bikaba vyinshi kandi bigahakwa no kuja ahabona. Biroroshe ko impari za kera zivyurwa n’umubabaro. Ariko kandi kubura umukunzi gushobora kugarukana umwumvikano, mukararabira hamwe ibintu hanyuma mugashira ku ruhande ibibatandukanya. Gishobora kuba igihe ciza co gusubirana. Nivyo, ku muntu atabizi, nta n’umwe yomenya ivy’ari vyo akurikiranye imboneshakure yonyene. Mbega uku kwari ukwiyerekana gusa? Boba bari babwiwe ko bategerezwa kunyegeza ibibatandukanya hanyuma bakerekana ubutumwa bwiza? Ibintu ntibigiye kworoha ariko bizoguma hagati y’aba bavukayi.  William na Harry bari bamaze kuba mu bihe bigoye cane bakiri abana, igihe nyina wabo, Umuganwakazi Diana apfa ahitanywe n’isanganya mu 1997. Ku banyagihugu bari babirindiranye igishika, mu ntumbero yo kwerekana ko bifatanije umubabaro n’umuryango w’ibwami, bararyohewe cane babonye William na Catherine, Harry na Meghan, baseruka bari kumwe. N’imiburiburi mu kiringo c’iminota mikeya, ibi bihangange bine vy’ibwami vyarasubiranye. Barifatanije n’abanyagihugu. Nk’uko amakuru ava ibwami abivuga, Umuganwa William niwe yasavye Umuganwa Harry na Meghan ko bojana muri uru rugendo. Nivyo ko iki gihe bagiye hamwe, ariko nta nkeka ko ari kandi igihe co kutumvikana gukomeye. Aba bavukanyi bari hafi yo gufata inzira zitandukanye. Igihe Umwamikazi asandavye, William yaciye aba samuragwa w’ingoma. Azotegerezwa kumenya neza igikorwa kimurindiriye. Ari ku rwego rushasha kandi rukomeye gusumba murumunawe. William ubu ni Umuganwa wa Wales, izina bompi, gushika ejo bakoresha mu guhamagara se wabo. Igihe ingoma y’Umwami Charles III itangazwa ejo ku wa gatandatu, William yari ahagaze neza inyuma y’umwami mushasha, ari we se wabo. Bisa n’uko Umwami hamwe na Camilla, uyu nawe ubu akaba ari Umutambukanyi w’Umwami, hamwe na William na Catherine, ari bo bagiye kuba inkingi y’ingoma. Aba bantu bane nibo bari bakunze kuboneka bari kumwe igihe Charles yaserukira nyina wiwe. Umuganwa Harry wewe yafashe inzira itandukanye, aho we na Meghan n’umuryango wiwe bibera muri California  mu vyabo. Bategerezwa gutangura ubuzima bwabo inyuma y’aho bavavanuriye n’ubuzima bw’ibwami, bakaba batakiri kumwe n’umuryango w’i bwami. Baravugwa cane mu banyagihugu, ariko atari neza igihe cose, bikaba bisa n’uko ibinyamakuru bibakorerako cane.	https://www.bbc.com/gahuza/articles/crg2vgv3z00o
politics	Isi ihanzwe n'akaga katari bwigere kabaho kuva ku ntambara ya kabiri y’isi yose - Putin	"N﻿a  Yaroslav Lukov BBC News Perezida Vladimir Putin  w’Uburusiya agabisha ko isi ishobora kuba ihanzwe ""n'akaga katari bwigere kabaho"" kuva intambara ya kibiri y’isi yose irangiye. Mw’ijambo rirerire yashikirije ku wa kane, yagerageje gusigura igitero c’Uburusiya kuri Ukraine, ingingo yatumye amakungu abukumira. Putin kandi yagiriza ibihugu vy’Uburengero gutera ubwoba Uburusiya vyihishije inyuma y’ibirwanisho ruhonyanganda vya nikleyeri mu ntumbero yo kubwonkora ku ncuti zabwo. Uburengero buriyamiriza amajambo y’iterabwoba rya nikleyeri aherutse gushikirizwa na Kremlin (Ibiro vy’umukuru w’igihugu w’Uburusiya). Mu ntango z’ino ndwi, ishirahamwe ryo kwivunira umwanshi hamwe OTAN/NATO ryariyamirije ibirego bitagira ishingiro vy’’Uburusiya bivuga ko Ukraine ishobora gukoresha “ibombe y’umwanda”  - amabombe yemewe gukoreshwa ariko avanze n’ubumara. Umunyamabanga mukuru wa OTAN Jens Stoltenberg avuga ko ibihugu bihurikiye muri uru runani vyiyamiriza ibi birego, kandi ko “Uburusiya butohirahira ngo bugikoreshe nk’icitwazo co kugira ibintu vyunyuke”. Perezida Putin yavuze ibi mw’ijambo yashikirije ikoraniro ry’umwaka rya Valdai inyuma y’imisi ingabo ziwe zimaze zitsindwa ku rugamba muri Ukraine n’ishavu ribandanya ryiyongera mu banyagihugu ritewe n’ingingo yo kwinjiza mu gisirikare Abarusiya bandi 300.000 mu twigoro tw’iyi ntambara. Umusi umwe imbere y’ijambo ryiwe i Moscou, yari yagaharikiye imyimenyerezo ya buri mwaka y’ingabo z’igisata ca nikleyeri mu gisirikare c’Uburusiya, yarimwo ukwimenyereza gukora igitero ca nikleyeri mu gihe umwansi yoramuka akoze igitero ca nikleyeri ku gihugu ciwe. Yabwiye abari aho ati: ""Ntabwo twigeze tuvuga ikintu kijanye n’uko Uburusiya bushobora gukoresha ibirwanisho vya nikleyeri busotowe. Twishuye gusa ku majambo yavuzwe n’abarongoye ibihugu vy’Uburengero”. Perezida Putin yahagaze ku wahoze ari umushikiranganji wa mbere w’Ubwongereza Liz Truss ku majambo yavuze ari mu myiyamamazo mu kw’umunani ko yari yiteguye gutera ibisasu vya nikleyeri mu gihe vyoba ngombwa ko akora gutyo. Avuga ko yatangajwe n’ingene incuti z’Ubwongereza zitavyiyamirije: ""None twari kugira gute? Kunuma? Kwigira nk’uko ataco twumvise”? Hagati aho, abandanya agabisha ko Uburusiya buzokoresha “uburyo bwose bufise” mu kwikingira, amajambo afatwa nk’iterabwoba rya nikleyeri ryeruye. Perezida Joe Biden wa Reta Zunze Ubumwe za Amerika yagiriza umukuru w’igihugu c’Uburusiya gukinisha amajambo “mabi cane” kw’ikoreshwa ry’ibirwanisho vya nikleyeri. Mu kiganiro n’abanyamakuru ba Amerika, Biden yabajije ati: ""Kubera iki aririmba ivy’ubushobozi bwo gukoresha ibirwanisho vy’ubumara? Nimba ata mugambi afise, kubera iki yama ariko arabivuga?”. Yasubiyemwo amajambo yo kwifatira mu gahanga Uburengero, n’ico yita “umukino wiwe mubi, ucafuye kandi wo gusesa amaraso” wo kwaka ibihugu ubusugire n’ubwigenge bwavyo. Ico gihe, Putin yari yavuze ko “ukwiganza kutagira urugero”  kw’Uburengero mu buzima bw’isi ubu kuriko kurarangira. ""Turi ku musozo mu mateka y’isi. Igihe kiri imbere kumbure nico gihe c’akaga gakomeye, kidatomoye kandi aho nyene gikomeye cane kuva intambara ya kabiri y’isi yose irangiye”. ""Uburengero nta bushobozi bugifise bwo kwiganzira isi – ariko 'buriko bwita ku rutare ngo bufate ibintu mu minwe'”. Avuga ko “iyindi ntumbero ya kazoza k’isi iriko irategurwa turorera”, aca yagiriza Uburengero burongowe na Amerika ko buriko bugerageza gusambura Uburusiya, ariko akaba atatanze ivyemezo. Ijambo ryiwe ryerekana isi uko Vladimir Putin ayibona, isi aho Uburusiya butagira akanenge, akagiriza Uburengero ko ari bwo ntandaro ya vyose, kuva ku ntambara yo muri Ukraine gushika ku ngorane z’imfungurwa zihanze isi, nk’uko umunyamakuru Steve Rosenberg, umwanditsi mukuru ku Burusiya abivuga. Mw’iryo jambo, Putin ntiyigeze yicuza ku ntambara yatanguje muri Ukraine."	https://www.bbc.com/gahuza/articles/cjkxvkmk1v4o
health	Coronavirus: hatangujwe ubushakashatsi bwo gukoresha imbwa mu gupima uwo mugera	"Mu Bwongereza himirije gutangura ubushakashatsi bwo kuraba nimba imbwa zisanzwe zararonkejwe ubuhinga bujanye n'ugupima indwara zishobora gutora umuntu yanduye umugera wa corona. Imbwa nk'izo zisanzwe zarahawe ubuhinga bwo gutora umuntu arwaye ubwoko bumwe bumwe bwa kanseri, malaria hamwe n'indwara ya Parkinson ku kamoto gusa, ubuhinga zahawe n'shirahamwe Medical Detection Dogs. Igice ca mbere c'ubwo bushakashatsi kizoba kirongowe n'ishure kaminuza London School of Hygiene and Tropical Medicine, ishirahamwe Medical Detection Dogs hamwe n'ishure kaminuza rya Durham. Leta yemeye gushigikira ako kigoro mu guterera amafaranga yo gukora ubwo bushakashatsi ibihumbi 500 vy'amapawundi (amafaranga y'u Bwongereza). Umushikiranganji w'ico gihugu ajejwe ubuhinga, Lord Bathel, avuga ko afise icizere ko izo ntozo zizoshobora gutanga inyishu mu bubangutsi ko umuntu arwaye, mu mugambi wa leta wo gupima abanyagihugu benshi bashoboka. Ubwo bushakashatsi bushaka kumenya nimba izo ntozo ziswe ""Covid Dogs"" - zishobora gutora  uwo mugera mu mubiri w'umuntu zimwimotereje gusa imbere y'uko ibimenyestso bitangura kwigaragaza. Ubwo bushakashatsi buzofasha kumenya nimba izo mbwa zizwi nka bio-detection dogs (imbwa zo gupima umubiri w'umuntu) - zikaba zishobora gupima abantu bashika 259 kw'isaha -  zizoshobora  gukoreshwa mu gukinga Covid-19 muri kazoza ibara ritaragwa. Igice ca mbere c'ubwo bushakashatsi, kizokoresha abaganga bo mu mavuriro ya Londres bazofata ibipimo vy'akamoto ku bazoba baramaze kwandura be n'abandi batazoba barandura. Ibipimo vy'impwemu hamwe n'akamoto kava mu mubiri w'umuntu (audeur humain) bizokwegeranywa mu bice bitandukanye, harimwo no muri twa dutambara two kwikingira tuzoba twakoreshejwe. Imbwa zitandatu - Norman, Digby, Storm, Star, Jasper nq Asher - nizo zizobanza kwigishwa kugira ngo zishobore gutora coronavirus muri ivyo bipimo bizoba vyafashwe. Ishirahamwe Medical Detection Dogs rizozigisha rivuga ko ico gikorwa gishobora gufata indwi zitarenga zitandatu gushika ku munani. Mw'igerageza ry'intangamarara rizomara amezi atatu, leta izoshobora gufata ingingo y'ukungene izo ntozo zokoreshwa n'aho zishobora gukoreshwa. Imwe mu ngingo zishobora gufatwa, ni uko izo ntozo zishobora gukoreshwa ku bwinjiriro, nko ku bibuga vy'indege, kugira ngo zishobore kumenya abantu bashobora kuba bafise uwo mugera. Izo ntozo kandi zishobora gukoreshwa ku bigo vyo gupima, hampande y'ibipimo bisanzwe. Claire Guest, arongoye iryo shiramahwe avuga ko yizigiye neza ko ""izo ntozo zizoshobora gutora akamoto ka Covid-19"". Imbwa nk'izo zarakoreshejwe muri kahise mu gutora abarwaye malaria zimotereje ivyambawe mu birenge - ico gihe zikaba zakoreshejwe mu kwimotereza amashesheti yambawe n'abana basa n'abari bakomeye muri Gambia. Umwigisha James Logan wo kuri kaminuza London School of Hygiene and Tropical Medicine, avuga ati: ""Ubushakashatsi bw'imbere y'aha bwarerekanye ko malaria ifise akamoto yisangije, kandi twifashishije imbwa zikoreshwa mu buvuzi, twarashoboye kuzigisha ingene zishobora gutora neza umuntu arwaye malaria"". ""Iki rero, tugifatiye hamwe n'ibisanzwe bizwi ko indwara zifatira mw'ihemero zishobora gutuma umubiri w'umuntu uhindura akamoto, kiduha umwizero ko izi ntozo zoshobora gutora umuntu yanduye Covid-19"". Abashakashatsi barashoboye kandi kwigisha imbwa gutora abantu barwaye kanseri hamwe na Parkinson."	https://www.bbc.com/gahuza/amakuru-52787919
health	Leta y'u Burundi ihanura abashaka kuza mu gihugu gutenyenya kubera coronavirus	Umushikiranganji ajejwe imigenderanire y'u Burundi n'amakurungu, Ezechiel Nibigira, yabwiye BBC ko bahagaritse gutanga impusha zo kwinjira, visa, mu ntumbero yo gukumira ikiza ca coronavirus. Umushikiranganji Nibigira yavuze kandi ko bariko barakorana n'amakungu mu rugamba rwo kurwanya iki kiza. Yavuze ko n'Umurundi yoba ashaka gutahuka yoba aratenyenya ngo kuko amagara ari yo aza imbere ya vyose. Mu gihe naho hogira uwubirengako akaza mu Burundi, ngo azokwakirwa ariko ace ashirwa ahawenyene ikiringo c'iminsi cumi n'ine. U Burundi ni co gihugu conyene mu karere kitaragaragaramwo uwanduye coronavirus, ariko hari abakekwa bamaze gufatwa ibipimo. Co kimwe no mu bindi bihugu, abari mu Burundi bahanurwa gukaraba intoke kenshi no kwirinda kwegerana ari benshi. Mu kiganiro yagiranye na Prudent Nsengiyumva wa BBC, umushikiranganji Ezechiel Nibigira yatanguye asigura icatumye iyo ngingo yo guhagarika gutanga visa ifatwa (ushobora kwumva ico kiganiro aho hejuru). Ushobora gusoma kandi:	https://www.bbc.com/gahuza/amakuru-51966788
politics	Ukraine ni nzima kandi ihagaze neza, niko Zelensky abwira Abanyamerika	"Ukraine ni ""nzima kandi ihagaze neza” kandi ntizigera imanika amaboko, niko Perezida Volodymyr yavuze, mw’ijambo yashikirije imbere y’inama nshingamateka na nkenguzamateka za Amerika mu rugendo rwiwe rwa mbere rwo hanze y’igihugu kuva Uburusiya butanguye igitero cabwo ku gihugu ciwe. Ku bwa Zelensky, imfashanyo ya gisirikare Amerika iha Ukraine si ubutabazi, ahubwo ni umutahe ku mutekano wa kazoza. Ateye aka kamo mu gihe hari ibimenyetso ko imfashanyo ya Amerika ishobora kwihwezwa cane n’abo mu mugambwe w’Abarepubulika mu nama nshingamateka na nkenguzamateka. Ariko Perezida Biden yiyemeje gushigikira Ukraine “mu gihe cose bizoba nkenerwa”. Biden yaremereye ico gihugu iyindi mfashanyo y’imiriyaridi zibiri z’amadorari, aca yiyemeza ko hazoboneka n’iyindi y’imiriyaridi 45 z’amadorari y’abanyamerika. Mu kiganiro rusangi n’abamenyeshamakuru, Perezida Biden yavuze ko ata mpungenge namba afise zo gukomeza urunani mpuzamahanga. Mu gihe hari amakenga ko bimwe mu bihugu bicuditse na Amerika bishobora kuba vyumva biruhishijwe n’iyi ntambara n’ingorane z’imfungurwa be n’igitoro kw’isi, umukuru w’igihugu ca Amerika avuga ko ashima cane ingene bafatanye mu nda mu gushigikira Ukraine. Nk’incuti ikomeye ya Ukraine, Amerika imaze guha ico gihugu gihanganye n’Uburusiya imiriyaridi 50 z’amadorari y’abanyamerika nk’imfashanyo y’ubutabazi n’umutekano – isumba kure cane iy’igihugu kindi ico ari co cose. Perezida Zelensky – ari mu mwambaro w’intambara usanzwe umuranga, ugizwe n’agapira gasa n’urwatsi n’ibirato vy’intambara – yavuze ko yizeye ko inama nshingamateka na nkenguzamateka zizokwemeza imfashanyo y’inyongera y’imiriyaridi 45 z’amadorari y’Abanyamerika - ubu ikaba iri imbere y’inama nshingamateka – kugira ngo “idufashe kurwanira agateka n’ubwigenge vyacu”. Abarepubulika – mu gihe biteze gufata uburongozi bw’inama nshingamateka mu kwa mbere – baragabisha ko batazopfa kwemera vyose kuri Ukraine. Mu vy’ukuri, ugushaka kw’Abarepubulika mu gufasha Ukraine kugenda kugabanuka. Mu mwihwezo wakozwe mu kw’icumi na rimwe, inusu y’abanywanyi b’umugambwe w’Abarepubulika nibo bashigikiye ko Ukraine ibandanya ihabwa imfashanyo – ikaba yakorotse kuva ku rugero rwa 80% mu kwa gatatu. Ariko, Perezida Zelensky - yashitse muri Amerika ari mu ndege y’igisirikare ca Amerika kirwanira mu kirere avuye mu gisagara ca Rzeszow  muri Pologne -  avuga ko “n’aho mu nama nshingamateka na nkenguzamateka himirije impinduka”, yizeye ko imigambwe yompi izoshigikira igihugu ciwe. Yashikirije ibi mu majambo ateye ibigumbagumba imbere y’inama nshingamateka na nkenguzamateka zikoraniye hamwe – ijambo ryaciriwemwo incuro 18 n’abagize izi mpande hafi bose bamukomera amashi, havuyemwo Abarepubulika bamwe bamwe batakomye amashi. Mu congereza, yababwiye ko igihugu ciwe kigihagaze neza mu “guhangana n’amabi yose”, anavuga ko abona y’uko “ibintu bizohinduka” muri ino ntambara mu mwaka uza. Mu kwerekana ubugome bw’ino ntambara, Zelensky yibukije ingene ingabo za Amerika zarwanije Aba-Nazi mu gihe c’intambara ya kabiri y’isi yose. ""Uburyo Abarusiya barwana intambara ni ubwataye igihe. Baraturira bakabomora ico babonye cose. Barungika impfungwa ku rwasiro, mu ntambara"". Ati: ""Nka kurya nyene abasirikare ba Amerika barinze ku rwasiro bagahangana n’ingabo za Hitler kuri Noël ya 1944, abasirikare b’inshirwarimenetse ba Ukraine bariko bakora nk’uko nyene ku ngabo [z’umukuru w’igihugu c’Uburusiya Vladimir Putin] kuri ino Noël”. ""Ukraine ihagaze neza kandi ntizokwigera imanika amaboko”. Mu kurangiza ijambo ryiwe, Zelensky yashikirije inama nshingamateka na nkenguzamateka ibendera ririko amazina y’abasirikare bariko bararwanira Bakhmut, igisagara kiberamwo intambara mu buseruko bwa Ukraine yagendeye imbere y’uko afata urugendo rwa Washington. Iyi mfashanyo yo mu rwego rw’umutekano yatangajwe na Washington ejo ku wa gatatu irimwo misire zo mu bwoko bwa Patriot, izofasha Ukraine gukingira ibisagara vyayo ibitero vya misire na za ndege zitagira abadereva (drones) bikorwa n’Uburusiya ku bibanza bikomakomeye. Umushikiranganji w’Uburusiya ajejwe imigenderanire avuga ko guha Ukraine misire zo muri ubu bwoko bizofatwa nk’agasomborotso."	https://www.bbc.com/gahuza/articles/cg38jnz79p7o
business	UK: Abarongoye amakompanyi bemeye kwongereza abakozi b'abirabure	"Amakompanyi Barclays na Deloitte hamwe n'ayandi atari make mu Bwongereza yiyemeje kwongereza igitigiri c'abakozi b'abirabure, ni mu ntumbero yo kurwanya akarenganyo gakorerwa abirabure. Mw'ikete ryateweko umukono n'abarongoye amakompanyi 40, basavye n'ayandi makompanyi gukora gutyo. Umukuru w'umurwi witaho Uburinganire n'Uburenganzira bwa Muntu mu Bwongereza yabwiye BBC  ko amakompanyi ategerezwa kwiha intumbero yo kwongereza abakozi batari abazungu mu nzego zo hejuru. David Isaac avuga ko amakompanyi akeneye ""kugira uruhara rukomeye"" mu guha ikibanza gikomeye abantu mu butandukane bwabo. Avuga ko urupfu rwa George Floyd muri Leta Zunze Ubumwe za Amerika rwashize ahabona akarenganyo gakorerwa abantu atari abazungu. Icegeranyo ciswe Colour of Power 2020, cakozwe n'ikigo Green Park gitanga ubuhanuzi ku bijanye n'ubutandukane, kivuga ko mu nzego zo hejuru mu makompanyi atari make mu Bwongereza, muri leta no mu bundi butegetsi bw'igihugu, inkehwa zingana n'ibice bidashika 5%. Kivuga ko ibiharuro bisa n'ivyagumye uko muri ino myaka mike iheze. Umukuru wa kompanyi E.On UK, Michael Lewis, yagize ico avuga ku vyo ayo makompanyi yiyemeje akavuga ati: ""Tuzokwama duharanira ivyo twemera kandi twerekane ko dushize hamwe mu kurwanya ivanguramoko, kwigisha abandi no kwishimira ubudasa, ivyo bikazoduha inguvu zo guhindura isi "". Mu gutera igikumu kuri urwo rwandiko, abarongoye amakompanyi biyemeje gufata ingingo ziboneka mu ntumbero yo kwongereza igitigiri c'abirabure mu bakozi bayo. Zimwe muri izo ngingo harimwo: Suki Sandhu, uwatanguje akaba ari nawe arongoye ishirahamwe Imvolve ryishinze guhimiriza ubutandukane mu buzi, ni umwe mu bari muri iryo sekeza, avuga ko yatewe intege n'igitigiri c'abemeye gushira igikumu kuri urwo rwandiko. Avuga ati: ""Akamo katewe n'isekeza Black Lives Matter ntikagiye uko, kandi amakompanyi akeneye guhaguruka agafata iya mbere mu mpinduka zigamije kwongereza abirabure mu buzi"". ""Ndafise icizere ko, mu gihe abayobozi benshi bateye igikumu kuri iri kete, dushobora gufatira ku ngingo biyemeje tukazana impinduka mu kazi kandi tukaguma dukurikirana ingene biguma bigenda, kuko amakompanyi ategerezwa kwama atanga ivyageranyo  buri mwaka "". Hagati aho, amakenga ntabura mu bakozi bamwe bamwe b'abirabure. Umwe mu bakozi ba Barclays atashatse ko izina ryiwe rimenyekana, yabwiye BBC ati: ""Nzovyemera ndabibonye"". Icegeranyo Colour of Power 2020 kivuga ko mu bantu 1,097 barongoye inzego nkuru nkuru mu Bwongereza, 1,046 bose ari abazungu."	https://www.bbc.com/gahuza/amakuru-53581347
health	Ebola - Uganda: uturere tubiri turataramuwe mu kiringo c’indwi zitatu	"N﻿a Elsa Maishman BBC News Reta ya Uganda yatangaje ingingo zo kwugara uturere tubiri tubangamiwe n’ikiza karanda ca Ebola, mu gihe ico gihugu kiriko gikora uko gishoboye kugira gituze iki kiza. Ububare, amazu y’ubutambiro y’ijoro, ibibanza vyo gusengeramwo be n’ivyo kwinezereza vyugawe i Mubende na Kassanda bihana urubibe, kandi hashizweho n’amategeko yo kutava muhira(couvre-feu/curfew). Iyi ngingo ni ukwisubirako ku mukuru w’igihugu ca Uganda yari aherutse kuvuga ko ingingo nk’izi zidakenewe. Iki giza kimaze guhitana ubuzima bw’abantu 19 muri 58 bamaze kumenyekana ko banduye. Gusa, igitigiri nyezina c’abanduye n’abamaze gupfa gishobora kuba kirenga aho. Iki kiza catanguye mu ntango z’ukw’icenda i Mubende akarere kari ku birometero vyababa 80 uvuye ku mugwa mukuru Kampala, kandi kabandanya ari ikiririmbiro ryaco. Imbere y’aha, Perezida Museveni yari yiyamirije ivyo gutaramura, avuga ko Ebola atari umugera uca mu muyaga, ko rero idasaba ingingo nk’iza Covid-19. Ariko nijoro ku wa gatandatu yahagaritse uruja n’uruza rwose mu turere twa Mubende na Kassanda mu kiringo c’imisi 21. Avuga ariko ko amakamyo atwara ibintu azobandanya yinjira asohoka muri utwo turere, ariko ko ibindi bikorwa vyose vyo kwunguruza abantu bizotegerezwa guhagarara. Muri iryo jambo yacishije ku mboneshakure, yavuze ati: ""Izi ni ingingo z’igihe gito kugira ngo duhagarike ikwirakwira rya Ebola. ""Dutegerezwa gukorana n’abategetsi kugira ngo duhagarike iki kiza mu gihe gito gishoboka”. Perezida Museveni yari yamaze gutegeka igipolisi guhagarika umuntu uwo ari we wese yiketsweko uwu mugera ariko akanka kwitaramura. Yabujije kandi na ba rumenyi/abapfumu kudahirahira ngo barondere kuvura abanduye uwu mugera. Mu biza vy’imbere y’aha, ba rumenyi bagiye bagirizwa ko bari mu batuma umugera ukwirakwira. Umuntu wa mbere yishwe n’iki kiza ni umugabo w’imyaka 24 w’i Mubende. Abantu batandatu bo mu muryango wiwe nabo nyene barapfuye. Cahavuye gishika no ku mugwa mukuru Kampala, aho umwe aherutse gupfa muri kuno kw’icumi. Ariko abajejwe amagara y’abantu bavuga ko ata mugera uranwa muri iki gisagara, kuko uyo mugabo yapfuye yari avuye i Mubende. Iki kiza c’ubu giterwa n’umugera wamuka muri Sudani, uwu nawo ukaba ata rucanco rwawo ruraboneka. Umugera uzwi “nk’umugera wa Zaire” - umugera wahitanye abantu 11.000 mu kiza karanda cadutse muri Afrika y’Uburengero kuva 2013 gushika 2016 - wowo urucanco rwawo ruriho. Ebola yandukira iyo umuntu akorakoye amazimazi y’umubiri w’uwanduye canke ikintu canduye. Mu bimenyetso vyayo harimwo kudahwa, gucibwamwo, rimwe na rimwe kandi no kuvira amaraso imbere canke hanze. Igihe co kwibonekeza gishobora kuva ku misi ibiri gushika ku ndwi zitatu, kandi uwu mugera ushobora kugiriranira isano n’izindi ndwara nka malaria na typhoid."	https://www.bbc.com/gahuza/articles/cpwzz485de5o
health	HIV: Umugore wa mbere kw'isi yakize umugera wa SIDA atewe uturemangingo	"Umugore wo muri Amerika abaye umuntu agize gatatu kw'isi, akongera akaba umugore wa mbere, akize umugera wa SIDA atewe uturemangingo. Uyu mugore yari asanzwe ariko avurwa indwara ya kanseri yo mu maraso (leucémie/leukaemia), aca aterwa uturemangingo tw'ikinyinanyina (stem cells/cellules souches) tw'umuntu asanzwe afise ubudahangarwa ndemanwa bwo kutandura umugera utera SIDA. Uyu mugore ubu amaze amezi 14 ata mugera umurimwo. Ariko abahinga bavuga ko ubu buhinga bwo gutera uturemangingo, hakoreshejwe amaraso yo mu ruzogi, bushobora kuvamwo ingorane ku bantu benshi bafise umugera wa Sida. Ivyabaye kuri uyu mugore vyashikirijwe mu nama y'ubuvuzi yabereye i Denver ku wa kabiri, rikaba ari irya mbere ubu buhinga bukoreshejwe nk'uburyo bwo kuvura umugera wa SIDA. Uyu murwayi yatewe amaraso yo mu ruzogi nk'imwe mu nzira yo kumuvura kanseri kandi kuva ico gihe ntiyigeze akenera ya miti yo gupfupfahaza ihabwa abarwaye umgera wa Sida. Ibi biri mu bushakashatsi bukomeye buriko burakorwa muri Reta Zunze Ubumwe za Amerika ku bantu bagendana umugera wa SIDA bakaba barahawe ubwoko nk'ubwo nyene bw'amaraso mu kuvura kanseri n'izindi ndwara zikomeye. Utu turemangingo (cellules/cells) twatewe uyu muntu dufise ubushobozi bwo guhindagura kamere (mu gifaransa mutation génétique) ku buryo tudashobora kwandura umugera wa SIDA. Abahinga bemeza ko abasoda b'umubiri bongereza ubudahangarwa umuntu ntashobore kwandura uwu mugera. Amakuru yose avuga ibijanye no kuvura umugera wa SIDA ni amakuru akomeye cane kandi yo kwishimira cane - yerekana ko hazogera igihe hakaboneka umuti wo kuwuvura. Ariko gusa, ubu buryo ntibusigura ko turi hafi yo kuronka umuti wo kuvura imiriyoni 37 zose z'abagendama umugera wa SIDA kw'isi, abenshi muri aba bakaba baba musi y'ubugaragwa bwa Sahara ku mugabane wa Afrika. Ukuvura hakoreshejwe ubuhinga bw'uturemangingo bwatanguye kwerekanwa mu 2007 igihe Timothy Ray Brown yaba umuntu wa mbere kw'isi ""yavuwe agakira"" umugera wa SIDA. Yatewe uturemangingo tw'umuntu yari asanzwe afise ubudahangarwa ndemanwa bwo kutandura umugera. Kuva ico gihe, ikintu nk'iki kimaze gusubirwamwo incuro zibiri gusa kuri Adam Castillejo hanyuma rero n'ubu kuri uyu mugore w'i New York. Aba batatu bose bari bafise kanseri bakaba bari bakeneye guterwa utu turemangingo kugira bashobore kurokoka. Kuvura umugera wa SIDA ntiyari yo ntumbero ya mbere kandi ubu ni uburyo bushobora guteza ibibazo bikomeye ku buryo budashobora gukoreshwa ku bantu bose barwaye umugera wa SIDA. Ico abantu bokwibuka ni uko imiti yo gupfupfahaza iha akaryo abagendana umugera wa SIDA ko kubaho ubuzima busanzwe nk'abandi bose. Ivyizigiro nyamukuru biri ahanini ku ncanco canke ibinini bishobora kwirukana uwu mugera mu mubiri. Mu kuvura uyu mugore hakoreshejwe amaraso yo mu ruzogi, ariko siko vyari vyagenze kuri aba barwayi babiri b'imbere yiwe bobo bahawe uturemangingo two mu misokoro yo mu magufa. Amaraso yo mu ruzogi niyo aboneka cane gusumba uturemangingo tw'ikinyinanyina twakoreshejwe imbere y'aha kandi ubu buryo bukaba budasaba ko amaraso y'uwutanga nay''uwakira aba yegeranye cane. Sharon Lewin, aherutse gutorwa ngo arongoye ishirahamwe ryishinze kurwanya umugera wa SIDA kw'isi, aragabisha ko ubu buhinga bwo gutera ubu bwoko bw'uturemangingo bwakoreshejwe kuri uyu mugore atari bwiza ku bantu bose bagendana umugera wa SIDA. Ariko, yongerako y'uko ivyabaye kuri uyu mugore ""vyerekana ko umuti wo kuvura umugera wa SIDA ushobora kuboneka kandi bugatanga icizere ko kuwuvura hakoreshejwe uturemangingo ari uburyo bukomeye mu kuvura uwu mugera"". Ivyavuye muri ubu bushakashatsi bwa vuba ntiburahinyurwa ngo bushirwe ahabona mu kinyamakuru, vyumvikana rero ko ata vyinshi biramenyekana kuri bwo."	https://www.bbc.com/gahuza/amakuru-60412700
entertainment	Lady Gaga n'umufana bituye hasi bavuye hejuru ku butambiro i Las Vegas, batanguza imitwe	"Lady Gaga yaraguye atanguza umutwe amaguru aja hejuru agwa mu barorerezi mu giteramo giheruka mu muji wa Las Vegas. Uwo 'musani' yari yahamagaye umufana wiwe azwi nka Jack ngo aze ku butambiro, aca asimbira mu maboko yiwe - ariko uwo mufana abura intege bose baca batembera hasi. Umwe mu bariko bararorera igiteramo yanditse agira ati ""n'ukuri twari tuzi yuko apfuye"". Ahubwo Gaga yaciye agaruka ku butambiro aririmba indirimbo Million Reasons na Jack amuri impande. Yagize ati ""Birahimbaye. Turakundana cane ku buryo twaguye twese tuva ku butambiro."" ""Twagwanye mu maboko. Turi nka Jack na Rose bo muri Titanic. ""Ndibaza ko tuza gusangira icayi nyuma y'aha."" Abafana bari bagize ubwoba bibaza ko Gaga yababaye kuko asanzwe afise uburwayi buzwi nka fibromyalgia, uburwayi amaranye igihe butuma ababara umubiri wose. Ubwo burwayi bushobora kandi gutuma ababa birengeje, akaruha, inyama z'umubiri zikagumirwa, kwibuka bikamugora kandi akabura itiro. Mu 2013, yahagaritse ibiteramo vy'urukurikirane Born This Way amaze kuvunika ikiyunguyungu. Ariko uwo muririmvyi kugwa kw'ejo kuwa kane ntaco kwamutwaye, ahumuriza abarorerezi hamwe n'abajejwe umutekano bamufashije guhaguruka. Kanda ngaha urabe ingene Lady Gaga n'umufana baguye Yagize ati: ""Vyose ni sawa. Ikintu kimwe kitagenda ni uko dukeneye ingazi kuri ubu butambiro kugira nsubire hejuru."" Uwo 'musani' yanahojeje Jack, yari yarenzwe n'umwosori kubera ivyari bihejeje kuba. Gaga yagize ati: ""Ntugire ingorane, vyose ni sawa. Si ikosa ryawe. Urashobora kunyemerera ikintu? Urashobora kwibabarira ubu nyene kubera ibihejeje gushika?"" Nyuma muri ico giteramo, Gaga yarerekanye yuko ukwo kugwa ata na kimwe kwamutwaye aca akora ikarasisi rikomeye ariko araririmba indirimbo yiwe ikunzwe, Bad Romance."	https://www.bbc.com/gahuza/amakuru-50100308
sports	Diego Maradona: Rurangiranwa mu mupira w'amaguru apfuye ku myaka 60	"Rurangiranwa mu mupira w'amaguru Diego Maradona yaryamiye ukuboko kw'abagabo ku myaka 60. Uyu yahoze ari rutahizamu wo hagati wa Argentine akanaba umumenyereza, yarabazwe ubwonko kandi bigenda neza, igihe yagira ikibumbe c'amaraso mu bwonko mu ntango za kuno kwezi kwa cumi na rimwe. Vyaciye bitangazwa ko azovurwa ku kibazo yari afise co kwihebera inzoga. Maradona yari umwe mu bakinyi bakomeye isi imaze kubona, akaba yarabaye kapitene wa Argentine igihe yatwara igikombe co mu 1986, akina ku buryo buteye igomwe kandi bucibukwa n'ubu. Mu rwandiko rwashizwe ku mbuga hwaniro, ishirahamwe ry'umupira w'amaguru muri Argentine ryavuze ko ""tubabajwe cane n'urupfu rwa rurangiranwa wacu"", ryongerako riti: ""Uzokwama mu mitima yacu."" Maradona yakiniye Barcelona na Napoli mu gukinira amakipe kwiwe, atwara ibikombe vya Serie A mu Butariyano. Yinjije ibitsindo 34 mu nkino 91 za Argentine, ayiserukira mi bikombe vy'isi bine. Maradona yashikanye igihugu ciwe mu rukino rwa nyuma mu gikombe c'isi co mu Butaliyano mu 1990, igihe batsindwa n'Ubudage bw'Uburengero, imbere y'uko asubira kuba kapitene mu gikombe c'isi muri Leta Zunze Ubumwe za Amerika mu 1994, ariko aza gusubizwa muhira kubera gufata imiti yongera inguvu. Mu muce wa kabiri w'ugukina kwiwe, Maradona vyaramugoye kwihanganira ikiyovyabwenge ca cocaine aranahagarikwa gukina amezi 15 nyuma yo gusanganwa mu maraso ico kiyovyabwenge mu 1991. Yagiye mu bukukuruke mu mupira w'amaguru mu 1997, ku munsi yakwiza imyaka 37 y'amavuko, mu kiringo ca kabiri akinira ikipe ikomeye yo muri Argentine, Boca Juniors. Nyuma yo kumenyereza igihe gito amakipe abiri muri Argentine igihe yari agikina, Maradona yagenywe kuba umumenyereza w'ikipe y'igihugu mu 2008 aca ava muri ako kazi nyuma y'gikombe c'isi co mu 2010, igihe ikipe yiwe yatsindwa n'Ubudage mu ca kane c'ihiganwa. Mu nyuma yaje kumenyereza amakipe muri United Arab Emirates na Mexique, anamenyereza Gimnasia y Esgrima, ikipe ikomeye cane muri Argentine, gushika ku gihe c'urupfu rwiwe."	https://www.bbc.com/gahuza/imikino-55074409
sports	Sadio Mane: iki gihangange ca Liverpool yitiriwe ikibuga muri Senegal	"Sadio Mané yaronse ikibuga kimwitiriye mu gisagara ca Sedhiou  muri Sénégal inyuma yo gufasha igihugu ciwe gutahukana igikombe c'ihiganwa rya Afrika mu mupira w'amaguru. Uyu musatirizi wa Liverpool yinjije penalty yavuyemwo itsinzi igihe umurwi nserukiragihugu wa Sénégal Lions de la Teranga ( Intambwe za Teranga) zatsinda Misiri ku ma penalty 4-2, maze utahukana ku ncuro ya mbere ihiganwa rya Afrika mu mupira w'amaguru, ni inyuma y'urukino rwa nyuma rwarangiye ari 0-0. Ibitsindo bitatu yinjije akongera agatanga imipira ibiri yavuyemwo ibitsindo kuri uyu murwi w'iki gihugu co muri Afrika y'uburengero muri iryo higanwa vyatumye aronka agashimwe k'umukinyi mwiza (Most Valuable Player, MVP), ubu naho umukuru w'igisagara ca Sedhiou, Adboulaye Diop, akaba yavuze ko ikibuga c'umupira kigiye kwitirirwa uyu mwana wabo akundwa cane. Diop yasubiwemwo n'ibinyamakuru vyo muri ico gihugu avuga ati: ""Mu kwitirira Sadio Mané iki kibuga Stade de Sédhiou, nashaka gushimira abahungu n'abakobwa bose bo muri ino ntara, ndabicishije ku mugabo amenyekanishije kw'isi yose, Bambali n'umugwa mukuru wayo Sédhiou"". ""Ni ukuri Sadio Mané arakwiye guhabwa iri teka"". Mané yarakunzwe n'amamiriyoni y'abantu kubera ibikorwa vyiwe vyo gufasha mu karere avukamwo inyuma yo kubemerera amafaranga yo kwubaka ibitaro n'ishure, anatanga n'intererano zo kwubaka imisigiti, yongera atanga amafaranga yo gufasha kurwanya Covid-19. Imbere y'urukino rwa nyuma rw'ihiganwa rihuza imirwi yabaye iya mbere i Bulaya mu kwa gatanu 2018, Sadio Mané yahaye imipira ya Liverpool abafana ba Bambali kugira ngo bazobe bayambaye igihe urwo rukino rwariko ruraba. Ico gihe, Mané yavuze ati: ""Hari abantu bashika 2000 mu kigwati. Naguze imipira 300 ya Liverpool ndayirungikira abantu mu kigwati kugira ngo abafana bayambaye igihe bazoba bariko bararorera urukino rwa nyuma"". Bambali niho Mané yarabiye urukino rwa nyuma rwabaye rurangiranwa hagati ya Liverpool na AC Milan mu 2005, aho Liverpool yivyukiranya yari yatsinzwe 3-0 mu gice ca mbere, ariko vyose irabikurayo mu gice ca kabiri, mbere iruhira gutahukana iri higanwa, ico gihe Mané yari afise imyaka 13. Ntiyigera yibagira i muhira. Urugendo rwa Mané rwabaye rurerure gushika aho aba umukinyi rurangiranwa kw'isi yose, atanguriye muri Metz mu Bufaransa gushika muri Liverpool abanje guca muri RB Salzburg yo muri Autriche/Austria no muri Southampton. Uyu mukinyi w'umwaka ku mugabane wa Afrika yaripfuza cane gutahukana iki gikombe muri Sénégal inyuma yo gutsindira ihiganwa ry'Ubwongerza Premier League hamwe n'ihiganwa rya Bulaya rihuza imirwi yabaye iya mbere iwabo (Uefa Champions League) na Liverpool. Inyuma y'intsinzi y'umurwi wiwe muri Cameroun/Cameroon, Mané avuga ko gutsindira Sénégal mu gikombe ca mbere ca Afrika mu mupira w'amaguru ari co kintu ca mbere gikomeye ashitseko mu mwuga wiwe wo gukina umupira."	https://www.bbc.com/gahuza/imikino-60365124
sports	Arsenal: Ibintu ntivyoroshe, ibiriko biyibako vyaheruka mu 1913	Mu nkino 25 umaze gukina, umurwi wa Arsenal umaze gutsindamwo zitandatu gusa, unganya mu nkino 13 utsindwa zitandatu, ibitari bwigere biwubako kuva mu mwaka w'inkino wa 1912/1913. Ejo ku wa Mungu, urukino rwayihuje na Burnley rwarangiye ari 0-0, inyuma y'aho umunyegori wa Arsenal akuriyemwo imipira ikomeye yari guha intsinzi Burnley. Arsenal ibaye umurwi wa mbere mu mateka y'ihiganwa ryumupira w'amaguru mu Bwongereza, Premier League, unganije mu nkino zishika 13 kuri 25 zimaze gukinwa mu mwaka w'inkino umwe. Muri urwo rukino, n'aho Burnley yashoboye kwiganzura Arsenal inyuma y'inkino 11 zose iyitsinda, yabuze amahirwe menshi yo kwihaniza uwo murwi umenyerezwa na Mikel Arteta. Abakinyi Jeff Hendrick na James Tarkowski  bahushije ibitsindo vy'umutwe, nayo  Jay Rodriguez wewe akaba yari yizeye ko atsinze, ariko umupira ukubita umwamba musi, uca usubira mu kibuga. Vyabaye ngombwa ko ubuhingwa bwa none bwerekana ko umupira utashoboye umurongo ngo winjire mw'igori. Arsenal iba ironse ayo mahirwe yo guheza inkino indwi zikurikirana mu mahiganwa atandukanye idatsindwa, hamwe n'izindi indwi nyene imaze idatsinzwe mu nkino imaze gukinira hanze. Kuva uno mwaka wa 2020 utanguye, imaze gukina inkino zine za Premier League inganya, ibitari biherutse kuva mu kwa kabiri 2009. Kizigenza wayo Pierre-Emerick Aubameyang yagarutse inyuma y'igihano yahawe c'ukudakina inkino zitatu, ariko Arsenal nta kintu kinini yerekanye n'aho kenshi wasanga ari yo igumije umupira umwanya muremure. Mw'ihiganwa rya Premier League ry'uno mwaka w'inkino 2019/2020, Arsenal imaze gutsinda inkino zitandatu gusa, urukino rw'ejo rukaba rwari rugize 13 ruhera inganije. Mu rukino rwayo rw'imbere yaho ku wa 21/01, yavuye aho rwotera izuba inganije na Chelsea ibitsindo 2-2 kandi yamaze iminota hafi 70 yose ikina idakwiye ku kibuga ca Chelsea, inyuma y'aho David Luiz aherewe ikarata itukura kw'ikosa yakoreye umusatirizi Tammy Abraham. Kuva  ku wa 20/12/2019,  Mikel Arteta yagenywe nk'umumenyereza wa Arsenal inyuma y'aho yirukanye umunya Espagne Unai Emery mu kwa 11. Amaze gutsinda urukino rumwe gusa muri Premier League, n'aho abihweza ibintu n'ibindi babona ko hari icahindutse kuva atanguye amabanga muri uwo murwi.	https://www.bbc.com/gahuza/amakuru-51359349
sports	Umukinyi w'umupira w'amaguru, Zlatan Ibrahimovic ngo yoba agira agaruke muri Manchester United	Manchester United ngo yoba iri mu biganiro n'umukinyi Zlatan Ibrahimovic mu ntumbero yo kumugarukana Oldtrafford, nyuma y'aho aviriye muri LA Galaxy n'igihuha c'uko agira ahebe gukina, nk'uko vyatangajwe n'ikinyamakuru MailOnline. Uwo mukinyi rurangiranwa w'imyaka 38 yavuye Old Trafford aja mw'ikipe LA Galaxy yo mw'ihiganwa MLS ryo muri Amerika mu 2018, nyuma yo kwinjiza ibitsindo 29 mu myaka ibiri yakiniye United. Kandi ikinyamakuru candikirwa kuri internet co mu Butariyano, TuttoMercatoWeb, kivuga ko United ishobora kumuha akazi mu gihe irondera inguvu mu bakinyi b'imbere. Ibrahimovic yatwaye ibikombe vya Europa League na Carabao Cup akinira United igihe yamenyerezwa na Mourinho, kandi yinjiza igitsindo c'intsinzi mu rukino rwa nyuma na Southampton. United ubu imenyerezwa na Ole Gunnar Solskhaer, imaze iminsi ifise ibibazo vyo kwinjiza ibitsindo, kandi kugerageza kugura Mario Mandzukic wo muri Juventus vyigijwe mu ci riza. Kandi nyuma yo kugenda kwa Romelu Lukaku na Alexis Sanchez muri Inter Milan, Ibrahimovic asa n'uwigaragaje nk'uwuronderwa bwa mbere na United.	https://www.bbc.com/gahuza/imikino-50380908
health	Coronavirus: Putin avuga ko urucanco rwemejwe ko rushobora gukoreshwa	"Umukuru w'igihugu c'u Burusiya, Vladimir Putin, avuga ko urucanco rwakorewe muri ico gihugu rwo gukinga Covid-19 rwamaze kwemezwa ko ari nyarwo inyuma y'amezi adashika abiri ruriko rurageragerezwa ku bantu. Perezida Putin avuga ko urwo rucanco rwakorewe umwihwezo wose utegerezwa, yongerako y'uko n'umukobwa wiwe yamaze kuruhabwa. Abategetsi bavuga ko bafise integuro yo gucandaga abanyagihugu mu kivunga kuva mu kwezi kw'icumi. Abahinga berekanye amakenga ku kuntu urwo rukingo rwihutishijwe n'Uburusiya, bakabona ko abashakashatsi bashaka gufata inzira ya hafi. Mu gihe hari ubwoba ku ngaruka zarwo, umuryango witaho amagara y'abantu kw'isi, OMS/WHO, mu ndwi iheze wasavye Uburusiya gukurikiza amategeko mpuzamakungu ku bijanye no gukora urucanco rwa Covid-19. Urwo rucanco rw'Uburusiya ntiruri ku rutonde rw'incanco zitandatu za OMS zemewe kugeragezwa ku rugero rwa gatatu, harimwo no kuzigeragereza ku bantu. Mu gihe avuga ko ari urwa mbere kw'isi, Perezida Putin amenyesha ko uru rucanco rwakozwe n'ikigo Gamaleya c'i Moscou, ari ""urukingo nyarwo"" rwo kurwanya coronavirus. Umushikiranganji w'amagara y'abantu, Mikhail Murashko, avuga ko uru rucanco ""rwerekanye ko rukora neza kandi ko ata ngaruka rufise"", akavuga ko ari intambwe ikomeye mu nzira yo gutsinda Covid-19. Urwo rucanco rwiswe Sputnik V,  izina rifatiye ku kigendajuru ca mbere c'igihingurano cabaye kw'isi, rigafatwa n'Uburusiya nk'intsinzi kuko kibaye igihugu ca mbere kwemeza urucanco, nk'uko bivugwa n'umwe mu bategetsi b'iki gihugu asubirwamwo n'itororokanirizo ry'amakuru Reuters. Kirill Dmitriev arongoye ikigega c'Uburusiya, RDIF,  avuga ko iki gihugu kimaze kuronka ibihugu birenga 20 vyamaze gusaba urwo rucanco ku rugero runganga n'umuliyaridi. Mu ndwi iheze, leta y'Uburusiya yatangaje ko yariko irategura gutangura gucandaga abanyagihugu mu kivunga inyuma y'aho imenyeshereje ko yakoze igerageza ry'urwo rucanco. Kw'isi hari incanco zirenga 100 ziriko zirakorwa, zimwe muri zo zikaba ziriko zirageragerezwa ku bantu. N'aho urwo rucanco rwihuse, abahinga nka bose babona ko ata rucanco ruriko ruraboneka kw'isi yose imbere ya 2021 hagati. Kw'igenekerezo rya kane rya kuno kwezi kw'umunani, umuvugizi wa OMS, Christian Lindmeier, yabwiye abanyamakuru ati: ""Rimwe na rimwe abashakashatsi ku giti cabo baravuga ko babonye ikintu, ni vyo ko ico kiba ari ikintu gikomeye"". ""Ariko ikibazo nyamukuru ni ukuronka urucanco rukora, kandi bibanje guca mu nzira zose zikenewe""."	https://www.bbc.com/gahuza/amakuru-53739253
sports	Mason Greenwood: Uyu muyabaga rutahizamu wa Man Utd azoshikana hehe?	"""Ntafyinira imbere y'igoli."" ""Kwinjiza ibitsindo bimuri mu maraso."" ""Ni icago ku kipe ihura nawe."" Abamukeza babaye benshi mu gihe Mason Greenwood yanditse ayandi mateka ku wa kane, mu gukina kwiwe kugitangura. Ku myaka 18 n'iminsi 72, uyu rutahizamu yabaye umukinyi wa Manchester United akiri muto kurusha abandi atsinze ibitsindo bibiri mw'ihiganwa rya Buraya aho United yatsinda 4-0 AZ Alkmaar mw'ihiganwa rya Europa League. Vyabaye ibitsindo vyiwe bigira gatanu na gatandatu mw'ikipe y'abakuze bikaba vyigaragaza ko azoba uwundi rurangiranwa avuye mw'ishure ry'umupira w'amaguru rya Manchester United. Mu vy'ukuri, Greenwood yarigaragaje cane mu bakiri bato, umumenyereza Ole Gunnar Solskjaer akaba yari amaze imyaka 11 amureretse ijisho. Solskjaer yahagaritse gukinira United mu 2007 yagize ati: ""Ahubwo ndibuka aho nahura nawe ubwa mbere kuko umuhungu wanje nawe yagirira imyimenyerezo i Chill mu bafise imyaka umunani. Mason yari afise indwi."" ""Ndamubona ubwa mbere yaraboneka ko arusha abandi kandi twarifotoje hamwe. None ubu ari ngaha. Ibi nivyo dukora. ""Namusavye ko twifotoza kuko nari nzi yuko azoba umukinyi. Nibaza ko iyo foto ayifise, canke se niwe ashobora kuba ayifise."" None mu gihe yari umukinyi mwiza akiri muto cane uko, urwego ashobora gushikako ni uruhe? 'Ni icago ku bakinyi b'inyuma' - uko abonwa n'abamwegereye muri Man Utd Hari abatangaye igihe Solskjaer yemera ko Alexis Sanchez na Romelu Lukaku bagenda mw'ici riheruka kandi, hako azana abandi bakinyi bazimvye bo kubasubiriza, yashize icizere muri Greenwood. Iyo ngingo yafashe ubu isa nk'iyifise ishingiro, kuko Greenwood ubu amaze kwinjiza ibitsindo vyinshi kurusha ivyo Sanchez yinjije igihe cose yamaze Old Trafford. Solskjaer yagize ati ""Twari tuzi ko afise impano"". ""Ku bwanje, guteza imbere umuntu afise impano nk'izi, nta handi wobikorera hasumvya ngaha (muri United)."" Ku bitsindo vyiwe bibiri yinjije ejo, Solskjaer yongeyeko ati: ""Birya ni vyo akora. Arabikora mu myimenerezo - kuri we ni ibisanzwe kandi uko asatira igoli niko asumbiriza gukara. Ni icago ku bakinyi b'inyuma."" Mugenzi wa Greenwood bakinana, Juan Mata, ntatangara iyo abonye uyu muhungu avyifatamwo neza ku rwego rwo hejuru. Uwo munye Espagne agira ati ""Igihe cose iyo akinye, aratsinda."" ""Turiko turimenyereza, ashobora kudakora ku mupira kenshi ariko arakomeye mu kwinjiza kandi ntafyina imbere y'igoli. Ni umwana mwiza kandi ndahimbawe ku bwiwe."" Uwahoze ari umukinyi wo hagati wa Manchester United Owen Hargreaves ntakekeranya ko Greenwood ashitse aho yokina ku rwego rwo hejuru mu mupira w'amaguru naho akiri muto. Hargreaves yabariye BT Sport ati: ""Ibitsindo yinjiza, sinzi ingene abigenza ariko atera umupira neza cane. Ndakunda kuraba ingene atsinda kuko aravyorosha cane. Ntahatiriza. ""Afise uwo arabirako vyiza ari we Marcus Rashford, ico akeneye gusa n'ukumwigirako. Ku myaka yiwe, 18, nibaza ko ari umuntu yaremewe kwinjiza ibitsindo. Azoba rurangiranwa, nta nkeka."" Uwahoze ari rutahizamu wa Manchester United Michael Owen avuga ko Greenwood afise ubushobozi bwo kumara imyaka myinshji ari umukinyi akomeye - mu gihe atoreka uku kuduga kwiwe kunyaruka kukamusindisha. ""Uraba ko babishoye iyo bakiri bato cane, ariko ubu igikenewe ni guhagarara neza mu mutwe. ""Niyabandanya muri ino nzira mw'ikipe nziza imaze kurerura urwaruka rutari rukeyi, urashobora kwizera ko vyose bikwiye. Nta nkeka azomara igihe kinini ari umukinyi akomeye."""	https://www.bbc.com/gahuza/imikino-50782683
politics	Umugambwe CNL mu Burundi urongowe na Agathon Rwasa usaba ko amabi uvuga ko ukorerwa ahagarara	"Umugambwe CNL uriyamiriza ingendo y'ukutihanganiranira mu vya politike uvuga ko ikorwa na ""bamwe bamwe mu bategetsi bo mu ntwaro n'umutekano"" mu Burundi. Ivyo nivyo biri mw'itangazo ryasohowe n'uwo mugambwe ejo ku wa gatanu i Bujumbura, ni mu gihe havugwa ko abanywanyi b'uwo mugambwe baburabuzwa irya n'ino mu gihugu. Muri iryo tangazo ryatewe ko igikumu n'umushingamateka Simon Bizimungu, umunyamabanga mukuru w'uwo mugambwe ari nawe yarisomye, umugambwe CNL urashikiriza ivyo uvuga ko ari intambamyi zidasanzwe ugira mu bikorwa vyawo mu gihugu. Bimwe mu bibazo abanywanyi bawo bahanganye navyo ku rubuga harimwo ""kwandika ibiranga umunywanyi wese agendeye ingoro y'umugambwe ku rwego rw'igihugu, Bwana Bizimungu akavuga ko ivyo bikorwa n'abajejwe umutekano, kandi ko biteye amakenga. Eka ngo umugambwe ntazi intumbero y'izo ntonde n'iherezo ryayo. CNL ivuga kandi ko abanywanyi bayo ""bahohoterwa, baterwa ubwoba, bafatwa bagapfungwa ata mategeko yubahirijwe, bagasinzikarizwa ubuzima, eka bagakorerwa amarementanya"". Umushingamateka Bizimungu avugako umugamwe CNL ""wama uriko urabuzwa uburenganzira bwo kwugurura ingoro zawo mu ntara zimwe zimwe no mu ma komine"". Hampande y'ivyo vyose, CNL iriyamiriza ingendo yo ""gusibanganya ingoro zawo"", umushingamateka Bizimungu akamenyesha ko iyo ngendo yibonekeje mu ma komine Muhuta mu ntara ya Rumonge, Buganda mu ntara ya Cibitoke, be no muri komine Gashikanwa, ni mu ntara ya Ngozi. Kuri ivyo, iryo tangazo ryongera ko riti: ""Uko gusibanganya ingoro z'umugambwe vyarenze urugero aho haturiwe hongera harasamburwa ingoro y'umugambwe ku rwego rw'intara ya Bujumbura iri i Nyabiraba mw'ijoro ryo ku wa 15 rishira 16 ruheshi 2019 buca yugururwa"". Ivyo biri uko mu gihe Uburundi bwitegurira amatora ategekanijwe mu mwaka uza wa 2020, amatora azotangura ku wa 20 z'ukwezi kwa gatanu nk'uko vyaraye bishikirijwe n'umukuru w'umurwi ujejwe gutuganya amatora muri ico gihugu. Aha, umugambwe CNL ukabona ko ivyo vyose uriko urakorerwa bifise intumbero yo ""kugabanya canke kwugara urubuga rwa politike bifise intumbero yo gutoteza abatavuga rumwe na reta muri rusangi, cane cane CNL"". Uwo mugambwe urongowe na Agathon Rwasa, icegera ca mbere c'umukuru w'Inama Nshingamateka, usaba reta y'Uburundi kurekura abanywanyi bawo uvuga ko bafashwe bagapfungwa  ""bazira ivyiyumviro vyabo vya politike"". Abajijwe n'abamenyeshamakuru igitigiri c'abapfunzwe gushika ubu mu kiganiro yagiranye nabo kuri uyu wa gatanu ku ngoro yawo i Bujumbura, umushingamateka Bizumungu avuga ko abanywanyi b'uwo mugambwe barenga 60 ari bo bapfungiwe mu busho butandukanye mu gihugu. Bwana Bizimungu yagiriza bamwe mu batware ko bahungabanya ibikorwa vy'imigambwe yemewe n'amategeko kubera ukudatahura ibwirizwa ryerekeye imyiyerekano iba ku mugaragaro, agasaba reta ko yorikwiragiza hose. Abarongoye umugambwe CNL basaba reta ko yohagarika ico bise ""ihohoterwa rikorwa na bamwe mu bagize ama komite y'umutekano ahurikiyemwo bose"". Umugambwe CNL kandi usaba amakungu n'akarere gukurikiranira hafi uko ibintu vyifashe mu Burundi muri bino bihe. Leta y'Uburundi ntaco irashikiriza kuri ivyo bivugwa n'umugambwe CNL uherutse kwemererwa mu kwezi kwa kabiri uno mwaka, ukaba uboneka ko uri mu migambwe ifise igihagararo kini mu gihugu."	https://www.bbc.com/gahuza/amakuru-48810203
sports	'Karibu sana Jangwani' - umumenyereza Kaze Cedric yageze muri Young Africans	"Umugwi Young Africans wahaye ikaze umumenyereza w'umurundi Kaze Cedric yashitse muri  Tanzania kuwa kane aje kuba umumenyereza wayo. Young Africans yamenyesheje iyo nkuru ku rubuga rwawo rwa Twitter, kuwa gatanu yashize umukono ku masezerano y'imyaka ibiri nk'uko uyu mugwi nyene wabitangaje. Kaze aje gukorera mu ngata umunye Serebiya, Zlatko Krmpotic yari amaze muri uwo mugwi imisi 37 gusa. Muri uyu mugwi ahasanze umukinyi w'imbere w'umurundi Saido Ntibazonkiza wawujemwo muri iyi ndwi. Eka n'umunyarwanda Haruna Niyonzima wawugiyemwo ku mpera y'umwaka uheze. Ku myaka 40, ni umwe mu batoza b'abarundi bakiri bato agiye kumenyereza umwe mu migwi izwi cane mu karere k'ibiyaga binini. Afise 'licence' ya FIFA yo kumenyereza yo ku rwego rwa A. Yahora ari umukinyi wo hagati wa Prince Louis Rwagasore FC i Bujumbura, hanyuma aza no kuyibera umumenyereza. Yagaragaje ubuhinga mu kumenyereza ari muri Atletico Olympic FC aho yatwaye ihiganwa ry'umupira w'amaguru mu Burundi, mbere aba umumenyereza w'umwaka 2010/2011. Hanyuma yagiye mu Rwanda aba umumenyereza wa Mukura VS (2013 - 2014) imbere yo kuja kuba umumeyereza mw'ishure ry'umupira rya Barcelone (FC Bescola Soccer School) i Edmonton muri Canada. Yaramenyereje kandi imigwi nserukiragihugu y'Uburundi y'urwaruka, eka n'umugwi nserukiragihugu w'abakuze, akaba yahagarariye inkino z'iyo migwi zishika 70 hagati y'umwaka wa 2009 na 2015. Young Africans batazira 'Yanga' canke 'Wana Jangwani' ni wo mugwi watwaye ibikombe vya shampiyona ya Tanzania vyinshi, 22, ariko kuva mu 2017 nturasubira gukoza iminwe ku gikombe. Umukeba wawo Simba Sport Club ni wo umaze iyo myaka itatu wikurikiranya gutwara ico gikombe. Uvuga ko witeze vyinshi ku mukinyi w'imbere, Saido Ntibazonkiza eka n'umumnyereza Kaze Cedric. Mu kumuha ikaze iyi kipe yanditse kuri Twitter iti: ""Karibu sana Jangwani..."""	https://www.bbc.com/gahuza/amakuru-54566163
politics	I﻿kirimba ca Buckingham Palace catangaje ko Umwamikazi Elizabeth II yashengeye	"Umwamikazi Elizabeth II, yari arambiye ku ngoma kurusha abandi mu mateka y'Ubwongereza, yashengeye ari i Balmoral ku myaka 96, nyuma yo kumara ku ngoma imyaka 70. Umuryango wiwe wahuriye ku kirimba kiri muri Ecosse nyuma yaho amagara yiwe atereye impungenge nyinshi mu gitondo co kuri uno wa kane. Umwamikazi yimye mu 1952, ku ngoma yiwe hakaba harahindutse vyinshi cane mu buzima bw’igihugu. Mu gihe atabarutse, umuhungu wiwe mukuru Charles, uwahoze ari Umuganwa wa Wales, azorongora umuhango wo kumwunamira nk’Umwami mushasha akaba n’umukuru w’amaleta 14 y’urunani Commonwealth. Mu rwandiko, ikirimba ca Buckingham cagize giti: ""Umwamikazi yapfuye mu mahoro ari Balmoral ku muhingamo w’uno munsi. ""Umwami n’Umwamikazi wiwe baraguma i Balmoral kuri uno mugoroba bakazosubira i London ejo mu gitondo."" Abana bose b’Umwamikazi bari bagiye i Balmoral, hafi ya Aberdeen, nyuma y’aho abaganga bashiriye Umwamikazi mu bugenduzi bukomeye bw’abaganga. Umwuzukuru wiwe, Umuganwa William, nawe ni ho ari, hamwe na mwene wabo, Umuganwa Harry. Ingoma y’Umwamikazi Elizabeth II yabonye ibihe nka vyose vy’intambara, guhinduka kw’ubwami bw’ubwami (Empire) hakaza Commonwealth, kurangira kw’intambara iteruye izwi nka Guerre Froide/Cold War hamwe n’ukwinjira kw’Ubwongereza – no kuva kwabwo – mw’Ishirahamwe rya Buraya. Ingoma yiwe yabayemwo abashikiranganji ba mbere 15 guhera kuri Winston Churchill, yavutse mu 1874, hamwe na Liz Truss, yavutse imyaka 101 nyuma mu 1975, akaba yaragenywe n’Umwamikazi mu ntango z’ino ndwi. Yaraha imibonano umushikiranganji wa mbere buri ndwi igihe cose yamaze ku ngoma. Ku kirimba ca Buckingham Palace i London, isinzi ry’abantu bari barindiriye kumenya amakuru y’Umwamikazi baciye biha amosozi bamaze kumenya inkuru y’urupfu rwiwe. Umwamikazi yavutse yitwa Elizabeth Alexandra Mary Windsor, avukira i Mayfair, London, itariki 21 Ndamukiza (4) 1926."	https://www.bbc.com/gahuza/articles/c0dwr47p02zo
sports	Igura n'igurishwa ry'abakinyi rikomeye kuri uyu mugoroba (19.08.2022)	"Umumenyereza wa Arsenal Mikel Arteta yavuze ko umukinyi w'imbere ku ruhande w'uwo mugwi, Bukaya Saka, yimirije gushira umukono ku masezerano mashasha. Yagize ati:""Mfise icizere kinini ko uruhande rwacu n'urwa Bukayo tuvyumva kumwe - igisigaye n'ukubishira mu nyandiko"", (Romano via Arsenal.com) Arteta yavuze kandi ko umugwi wiwe ushaka kwihweza neza abakinyi ufise ubu imbere yo kwiyumvira kugura abandi bashasha mu mwanya usigaye w'igura n'igurishwa. ""Ategerezwa kuba umukinyi mwiza, dushaka kuzana umukinyi wo ku rwego rwo hejuru, atari kuba ari umukinyi gusa."" Umukinyi wa Real Madrid, Casemiro muri iki gitondo yasezeye abo bahora bakinana muri uwo mugwi inyuma yo kwemera kuja gukinira umugwi wa Manchester United. Umumenyereza wa Madrid, Carlo Ancelotti yemeje mu gitondo ko uwo mukinyi yimirije gusezera ikibuga ca Bernabéu. (Skysport) Umuyobozi mukuru wa Borussia Dortmund Hans-Joachim Watzke yamiriye kure inkuru zivuga ko uwo mugwi ushobora ugura Cristiano Ronaldo. Bivuye ku nkuru z'ikinyamakuru BILD co mu Budagi cavuze ko Dortmund ishobora kuzana uwo mukinyi wa Manchester United. Watzke yagize ati:""Ndamukunda, kuvugisha ukuri n'iciyumviro ciza - kubona Cristiano akinira kuri Signal Iduna Park. Ariko nta masezerano n'amwe dufitaniye, kuri ivyo rero tureke kubandanya tubivuga."" (Sky sport football) Umumenyereza wa Newcastle Eddie Howe yabwiye Real Madrid ko yokwibagira kugerageza kugura umukinyi Bruno Guimaraes  bivuye ku nkuru zivuga ko bariko baragira inguvu zo kumugura. Uwo munye Brezil w'imyaka 24 yari yaguzwe amapawundi imiliyoni 40 mu kwezi kwa mbere mu mugwi wa Lyon, bamubona nk'uwushobora gusubirira Casemiro ariko arerekeza muri Machester United."	https://www.bbc.com/gahuza/articles/cv248qw90rjo
health	Kenya hatowe ubwoko bushasha bw'umugera utera Covid-19	Ubundi bwoko bwa coronavirus bwatowe muri Kenya, nk'uko bigaragazwa n'ivyambere vyavuye mu bushakashatsi buriko burakorwa n'ikigo c'ubushakashatsi mu buvuzi gikorana na reta, Kenya Medical Research Institute,Kemri. Ubwo bwoko Kenya yisangije, bwari bwatowe mu bumanuko bushira ubuseruko bw'igihugu ku cigwa cakozwe hagati y'ukwezi kwa gatandatu n'ukwezi kw'icumi, nk'uko vyavuzwe na Kemri. Hari hagikenewe gukorwa ubundi bushakashatsi  kugira hamenyekane ingaruka z'ubwo bwoko bushasha, nk'uko kibandanya kibivuga. Kenya gushika ubu haharurwa hafi abantu 100.000 bamaze kwandura umugera wa Covid-19 n'abarenga 1.700 iyo ndwara imaze kwica. Hagati aho bwa bwoko bunyaruka kwandukira cane bwatowe muri Africa y'epfo bumaze gutorwa mu bindi bihugu bitatu vyo muri Africa-Botswana bihana urubibe,Zambia na Gambia muri Africa y'Uburengero, nk'uko bivugwa n'ishami rya ONU riraba amagara kw'isi, OMS. Ubu Africa imaze kurengana igitigiri c'umuliyoni w'abantu bamaze kwandura uwo mugera, abandura ku munsi akaba ari benshi gusumba umurindi wa mbere, nk'uko OMS ibandanya ivuga. Muri rusangi abantu bashika 25.223 nibo bavugwa ko bandura ku munsi hagati y'itariki 28 z'ukwezi kwa cumi na kabiri mu 2020 n'itariki 10 z'ukwa mbere uyu mwaka  muri Africa, igitigiri kiri kuri 39% hejuru y'icashitse kw'isonga mu ndwi zibiri zo mu kwezi kw'indwi mu 2020, aho abandura bashika 18.104 ku munsi, nk'uko bivugwa na OMS.	https://www.bbc.com/gahuza/55666215
health	OMS ivuga ko ikiza ruhonyanganda ca Ebola atari akaga gahanze isi yose	"Ishami rya ONU ryitaho amagara y'abantu kw'isi , OMS, ryafashe ingingo yo kudafata ikiza ca Ebola kiri mu gihugu ca Repubulika y'Intwaro Rusangi nk'ikibazo gihanze isi yose. OMS ivuga ko Ebola ""ari ikiza gihanze cane"" akarere, ariko ko atari ingorane y'isi yose. Hagati aho, rirababazwa n'uko ibihugu bitanga amahera make cane, angana n'igice gusa, c'amahera akenewe kugira ngo bashobore guhangana n'iyo ndwara. Ico kiza kimaze guhitana abantu barenga 1400 muri ico gihugu, kikaba kigize kabiri muri kahise. Muri iyi ndwi, hari abarwaye babonetse mu gihugu ca Uganda, mbere batatu muri bo barahasiga ubuzima, n'aho uwo mugera utarakwiragira hose. Ingingo y'ugutangaza ko indwara kanaka ko ari ingorane iahnze isi yose, iri mu  ngingo zikomeye cane zishobora gufatwa n'ishirahamwe OMS. Rimaze kubikora incuro zine gusa, harimwo iyafashwe ku kiza ca Ebola cari ciziziye akarere ka Afrika y'Uburengero, kigahitana abantu barenga ibihumbi 11. Mu bisanzwe ingingo nk'iyo isigura ko haca haboneka ayandi mahera n'abandi bakozi kugira ngo bashobore kurwanya ikiza kanaka - canke ingingo za politike zishobora guhagarika intambara kugira ngo abavuzi bashobore guhangana naco. Ntiyabaye ingingo yoroshe gufata. Dr Preben Aavitsland arongoye vy'imfatakibanza umurwi wa OMS ujejwe ibibazo bidasanzwe, avuga ko habaye impari ndende  n'ukutumvikana mu nama yihutirwa yabereye i Geneve ejo ku munsi wa gatanu kuri ico kiza. Ico kiza kirakwije ibikenewe kugira ngo citwe ko ari ikiza c'isi yose kuko ari ikibazo kidasanzwe kandi ko gishobora gukwiragira no mu bindi bice vy'isi. Ariko, utwigoro turiko dukorwa n'abari ku rubuga ""ntidushobora gutsimbatazwa"" mu kuvuga ko ari ikiza kidasanzwe. Dr Aavitsland avuga ati: ""Iki si ikibazo gihanze isi yose, gihanze igihugu ca Kongo, kandi kirakomeye"". Ariko, amenyesha ko ugutangaza ko ari ingorane ihanze isi yose bishobora gutuma n'imbibe zugarwa, eka n'indege zigahagarika ingendo zazo muri Kongo, ivyo navyo bikaba vyokwica gusumba gukiza. Avuga ati: ""Nta nyungu yoboneka, ahubwo uruhombo rwoba runini"". OMS yari imaze kugira inama zibiri zose yiga nimba ikiza ca Ebola muri Kongo gishobora gutangazwa nk'ingorane ihanze isi yose. Kuri izo ncuro zompi, iyo ngingo ntiyashoboye gufatwa kubera cari ikiza kiri mu karere gusa, kitari mu bindi bihugu. Ico kiza catanguye muri ico gihugu mu kwezi kw'umunani umwaka uheze wa 2018 kikaba ciganje mu ntara zibiri, Kivu y'Uburaruko na Ituri. Abarenga 2100 baramaze kuyandura, abarenga nabo 1400 ikaba yarabahitanye. Muri iyi ndwi, hari abarwaye babonetse mu gihugu ca Uganda, mbere babiri muri bo barahasiga ubuzima, n'aho uwo mugera utarakwiragira hose. N'aho OMS ivuga ko ivyo ""biteye ubwoba"", ivuga ko ata cemezo na kimwe cerekana ko umugera uriko urakwiragira muri Uganda . Abantu 27 nibo bikekwa ko boba barashikiranye n'umuryango wabonetsemwo iyo ndwara, bakaba bugananiwe ku mihana yabo aho bazoronkera urucanco rwa Ebola. OMS ivuga ko impinga ikiri ndende, ikamenyesha ko igikeneye imiliyoni 54 z'amadolari  mu miliyoni 98 ivuga ko yari ikeneye hagati y'ukwezi kwa kabiri n'ukw'indwi  kugira ihangane n'ico kiza."	https://www.bbc.com/gahuza/amakuru-48647182
sports	Burundi – Rwanda: Imvo n'Imvano ku nkino ngororamubiri mu biyaga binini	Ndabaramukije nongera ndabaha n'ikaze muri iki kiganiro c'Imvo n'Imvano co kuri uyu wa gatandatu igenekerezo ry'icenda ukwezi kwa cumi mu 2021.  Ikiganiro c'uyu musi cerekeye inkino za athlétisme mu bihugu vy'ibiyaga binini. Haraciye amezi abiri habaye inkino za Olympike zabereye i Tokyo mu Buyapani aho Uburundi bwari bwaserukiwe n'abanonotsi batandatu harimwo umwigeme rurangiranwa Francine Niyonsaba, Urwanda na rwo ruserukirwa n'abanonotsi batanu. Nta munonotsi n'umwe w'ivyo bihugu yashoboye gutahukana umudari muri izo nkino. Ariko inyuma y'izo nkino za Olympike, umwigeme Francine Niyonsaba yagirijwemwo kugira amakosa ariko ariruka imetero 5000, bigatuma ahagarikwa muri iryo higanwa, uwo mwigeme yabandanije guhiganwa mu zindi nkino mpuzamakungu zari zitunganijwe muri Amerika n'i Buraya. Aho mbere yashoboye kugira umwanya wa mbere mwiza kw'isi mu kwiruka imetero 2000 i Zagreb ku mugwa mukuru w'igihugu ca Croatia, mu gihe hari haheze imisi mike abaye uwa mbere ku metero 5000 i Zurich mu Busuisse. Uwo mwigeme yakiriwe nk'intwari atahutse mu Burundi kw'itariki 22 z'ukwezi guheze kwa 9. Umunonotsi yaheruka gutahukana umudari wo mu rwego rwo hejuru mu Burundi ni Vénuste Niyongabo, yatahukanye umudari w'inzahabu mu nkino za Olympike zabereye i Atlanta muri Amerika, mu 1996. Muri kahise, ibihugu vy'Uburundi n'Urwanda vyamye bigira abanonotsi bashika kure mu mahiganwa atandukanye ariko bakabura amahirwe yo gutahukana imidari ya Olympike. Iyindi midari ariko barayitsindiye bagenda banaca n'imihigo mu mahiganwa atandukanye. Aho twavuga nka Mukamurenzi Marcianna yatanguye kumenyekana ubwa mbere mu Rwanda aho yaca umuhigo mu 1977. Kuva ubwo atangura kuza aja guserukira Urwanda mu mahiganwa yo muri Afrika no mu yandi marushanwa yo ku rwego rw'isi harimwo n'inkino za Olympike yagiyemwo ubwa mbere i Los Angeles muri Amerika mu 1984. Yatsindiye imidari myinshi n'ibikombe vyinshi. Hari ivyo yatakaje kubera ibihe vya jenoside yabaye mu Rwanda muri 94, mugabo ivyo afise ubu bishika kw'i 180. Ubu aba mu gihugu c'Ubufaransa aho avuga ko aciruka n'aho ashitse mu myaka 62. Kubera iki ata banonotsi benshi bo mu Rwanda no mu Burundi bashika kure ngo batahukane imidari? Reta yogira uruhe ruhara muri iyo nzira? Uruhara rw'inararibonye mu kwinonora imitsi rwoba uruhe? Amakompanyi y'ubudandaji atandukanye aramaze kumenya akamaro ko gushigikira abanonotsi? Ivyo ni vyo bibazo tugiye guhigira inyishu muri kino kiganiro c'Imvo n'Imvano, mukaba muri kumwe na Cyriaque Muhawenayo muri studios za BBC i Nairobi. Uretse Francine Niyonsaba, acaruka, muri kino kiganiro tugiye kuba hamwe n'inararibonye mu vyo kwinonora imitsi zabaye rurangiranwa cane. Francine Niyonsaba nyene, n'aho ari we muto mu batumire b'uyu musi, tumutere iri teka kuko aherutse na we kuritera igihugu ciwe c'Uburundi, akarere n'umugabane wa Afrika. BBC iboneyeho n'akaryo ko kugukeza aho uri mu karuhuko mu Burundi. Uwundi tugiye kuba hamwe kandi ni inararibonye Dieudonné Kwizera batazira Muvuduka, nawe uri mu Burundi. Turi kumwe kandi n'umutegarugori Mukamurenzi Marcianna na we nyene mu gihe ciwe yabiciye biracika mu gihugu c'Urwanda, ubu uri i Bordeaux mu Bufaransa. Hamwe rero na Mathias Ntawurikura na we nyene wo mu Rwanda, ari i Kigali.	https://www.bbc.com/gahuza/amakuru-58853941
health	Covid: South Africa yakoze ubwoko bwayo bw'urucanco Moderna	"Abahinga mu bumenyi bo muri Afrika y'epfo barakoporoye urukingo Moderna rwa Covid, ikintu bavuga yuko kizofasha kwongera igitigiri c'abicandagisha muri Afrika. Uwo mugabane kuri ubu ni wo ufise igitigiri gito kw'isi c'abicandagisha Covid. Ikigo cahinguye uru rukingo rushasha - Afrigen Biologics - kivuga yuko cizera gutangura kugeragereza uru rukingo ku bantu mu kwezi kwa Munyonyo (11). Moderna mu ntango yaravuze yuko itazoshira inzitizi ku kwigana urukingo rwayo, bituma abahinga mu bumenyo b'i Cape Town baronka akaryo ko kwikorera ubwoko bwabo bw'urwo rukingo. Abo bashakashatsi bari bashigikiwe n'ishami rya ONU rijejwe amagara kw'isi, OMS. Petro Terblanche, umuyobozi wa Afrigen Biologics, yavuze ko batanguye buhoro, ariko ko bari bafise umugambi wo kwagura ibikorwa vuba cane. Yabariye BBC ati: ""Twakoresheje impinyanyuro isa nk'iyakoreshejwe ku rukingo Moderna 1273. ""Ibi biri mu mugambi w'utwigoro two ku rwego rw'isi two kurondera uburyo no kwubaka ubushobozi mu bihugu bifise ubutunzi bubayabaye, kugira bishobore kwirwanako."" Uru rukingo ruriko ruriganwa ni urwo mu bwoko RNA messenger / ARN messager rwakozwe n'ikigo Moderna co muri Amerika. Pfizer-BioNTech nayo yarakoze urukino ikoresheje ubuhinga nk'ubwo nyene. Ni zimwe mu nkingo abajejwe intwaro hirya no hino kw'isi, batanguye kwemerera gukoreshwa. Ubu bwoko bw'urukingo bwigisha uturemangingo tw'umubiri ukuntu duhingura umusemburo ukabura ubwirinzi bw'imbere mu mibiri yacu, hako hashirwa mu mubiri agakoko katswe ubukana. Uwujejwe ubuhinga n'ubumenyi muri ico kigo, Dr Caryn Fenner, yavuze ko ivyashitsweko ""ari ngirakamaro cane."" Yongeyeko ati ""Bishira ububasha mu maboko yacu bwo gushobora guhingura inkingo zacu bwite muri kazoza, tugashobora kwitegurira ibindi biza bizoshika, tukageragereza inkingo ku butaka bwa Afrika hanyuma tukaraba n'izindi ndwara zikora kuri Afrika."" Vyinshi mu bihuru vyo muri Afrika bimaze gukingira 10% gusa vy'abanyagihugu bavyo, ugereranije na 60% mu Amerika y'uburaruko, 63% i Buraya hamwe na 61% muri Aziya. Naho Afrika y'epfo ari yo ifise ibitigiri vyiza kurusha ibindi bihugu ku mugabane, imaze gukingira gusa 27% vy'abanyagihugu bayo. Vyaratangajwe yuko BioNTech - ikigo cafashanije na Pfizer mu guhingura urukingo rw'ubwoko mRNA - kinafise imigambi yo kwugurura amahinguriro y'inkingo ku mugabane wa Afrika. Hariho n'iyindi migambi yo kwubaka amahinguriro y'inkingo muri Arika, yibanda cane cane ku nkingo zakorewe mu Burusiya no mu Bushinwa. Umwihwezo wa Naomi Grimley, umunyamakuru araba ibijanye n'amagara kw'isi Iyi irashobora kuba ari intambwe ikomeye cane ku mugabane wa Arika. Nyinshi mu nkingo z'ubwoko mRNA zajanywe mu bihugu bikize kandi imigambi yo kwubaka amahinguriro yazo ku butaka bwa Afrika yamye idashemeye. Bitewe n'uko Moderna yavuze ko itazoshira inzitizi ku kwigana urukingo rwayo, abahinga mu bumenyi barashoboye kurwigana bifashishije ikigo cihariye cashinzwe na OMS i Cape Town. Naho igitigiri bamaze gukora gushika ubu ari gito, vyaranyarutse cane gusumvya uko benshi babiziga. Kwongera ibitigiri nivyagenda neza kandi igerageza rigatanga inyishu nziza, birashobora kuzoba intango y'ukungana mu kuronka inkingo zo ku rwego rwo hejuru. Haritezwe kandi kuzoraba ingene Moderna izovyifatamwo mu gihe abahinga mu bumenyi batahuye ubufindo bw'umukenyuro w'urukingo rwayo. Igisata c'ibigo bihingura imiti muri rusange vyariyamirije umugambi wo gukurako inzitizi zibuza kwigana inkingo zavyo, bikitwaza ko zigoye cane guhingura kugira habe hari uwozikorera ukwiwe, ngo kandi vyoca intege ubuhinyanyuzi mu gisata c'abigenga. Abashigikiye ico gikorwa bobo bavuga yuko ivyo bigo vyakoresheje amahera menshi y'abanyagihugu yatanzwe n'amaleta kugira bishobore gutunganya imigambi yavyo y'inkingo."	https://www.bbc.com/gahuza/amakuru-60261999
entertainment	Michelle Obama yumviye impuhwe Meghan ku macakubiri afatiye ku rukoba	"Umugore w'uwahoze ari umukuru w'igihugu wa Amerika Michelle Obama yavuze ko ""bitatangaje cane"" kwumva Duchesse wa Sussex  avuga ibijanye n'amacakubiri afatiye ku rukoba mu kiganiro giherutse guca  kuri television. Umupfasoni wa Obama yavugiye  mu kiganiro Today ca NBC ku kiyago ca Meghan na Harry na Oprah Winfrey. Meghan na Harry barugurutse baravuga ibintu bitari bike bijanye n'ubuzima bwabo  bwite, harimwo ibijanye n'amagara yo mu mutwe. Meghan yavuze ko Harry  yabajijwe n'umuntu atavuzwe izina wo mu muryango w'i bwami ingene urukoba rw'umuhungu wabo Archie rushobora kuzoba ruzize. Ikirimba ca Buckingham cavuze ko ibibazo vy'amacakubiri ashingiye ku rukoba vyavuzwe na Meghan na Harry, b'imyaka 39 na 36, biteye ''impungenge'', kandi ko ""bizofatwa nkama"" kandi vyigirwe mu muryango. Mu  kiganiro ciwe na NBC, Madame Obama yabajijwe icaciye mu mutwe wiwe igihe yariko araraba ikiganiro co guserura akari ku mutima Meghan yagiranye na Oprah. ""Kuba mu mabanga y'igihugu n'uguhagarara ahantu habona cane, hakarishe kandi hashushe'' nk'uko bivugwa na Madame Obama yamaze imyaka umunani muri Maison Blanche (White House) igihe umugabo wiwe, Barack Obama, yari umukuru w'igihugu. ""Kandi abantu benshi ntibavyumva, kandi ntibanategerezwa no kuvyumva. Ikintu ngumiza mu mutwe n'uko ivyo vyose biterekeye twebwe mu mabanga y'igihugu, vyerekeye abo dukorera."" Umupfasoni wa Obama, w'imyaka 57, yabajijwe ico avuga igihe yumva Meghan abwiye Oprah ko ''yahuye n'amacakubiri ashingiye ku rukoba"". Yishuye ati: ""Nk'uko nigeze kubivuga, ibibazo vy'urukoba si bishasha muri iyi si ku bantu b'urukoba rutera, nta kinini cantangaje rero kwumva ivyamushikiye kandi akabivuga ku mugaragaro"". Mu kindi kiganiro na  Access Hollywood, Madame Obama yavuze ko afise icizere ko Meghan na Harrry bazoronka inzira y'ingene basubiza hamwe n'umuryango w'i bwami. Madame Obama yavuze ati: ""Ico nizeye n'uko, iyo niyumviriye ibihe barimwo, nca niyumvira akamaro k'umuryango, ngaca nsenga ko hoba ikigongwe hakaba gushira umuco mu bintu n'urukundo n'ugufata ingingo igihe runaka"". Madame Michelle Obama ari mu bantu bashigikiye Meghan kuva kera,  aho amwita ""umugenzi"" n'""umuntu w'icitegererezo"" nk'uko yavyanditse kuri Instagram mu 2019. Harry n'umugenzi wa ba Obama kuva kera, bahuriye ku bikorwa vy'ubugiraneza. Umuryango wa Obama washigikiye mu ba mbere ibikorwa vya Harry mu mugambi wiwe wa Invictus Games Foundation. Meghan yarahaye ikiganiro Obama ariko ategura inomero y'ikinyamateka ca British Vogue yari mu bagihagarariye mu 2019. Muri uwo mugambi, uwo mu Duchesse yavuze ko mu bamufashije harimwo Madame Obama, avuga ko ari umuntu ""yugurutse kandi yicisha bugufi"". Umupfasoni wa Obama yaratanguje imigambi itari mike igihe yari muri Maison Blanche ishingiye cane cane ku ngaburo n'amagara vy'abana. Ubu ariko aramenyekanisha urukurikirane rw'ibiganiro vy'abana ku vyerekeye guteka Waffles+Mochi. Ariko ku ndwi iheze, Madame Obama yavuze ko agire afate ikiruhuko c'izabukuru ko rero asigaye yemera imigambi mike yo gushigikira."	https://www.bbc.com/gahuza/amakuru-56416653
entertainment	Sylvana Ntiyibagira, azwi ku ndirimbo yiwe izwi cane WIBUKE USHIME yitavye Imana	Sylvana Ntiyibagira, azwi ku ndirimbo yiwe izwi cane WIBUKE USHIME yaritavye Imana mw’ijoro ryo ku wa kane rishira ejo ku wa gatanu. Indirimbo yiwe yaramenyekanye cane mu myaka ya 1980, akaba yararirimbanye n’abaririmvyi batandukanye bo mu murwi rurangiranwa witwa AMABANO. Hagati aho, nk’uko bivugwa n’umwe mu baririmvyi amuzi, Sylvana Ntiyibagira ntiyigeze aja muri iyo mirwi y’abaririmvyi yari ikomeye nka za AMABANO, NAKARANGA, n’iyindi. Yari mu baririmvyi bakunda kuririmba ari bo nyene (solo). Sylvana yavukiye mu Kabezi mu ntara ya Bujumbura mu mwaka wa 1965, akaba yatanguye kuririmba mu murwi w’abaririmvyi ba paroisse kubera yavuka mu muryango w’abakirisu, mu gasengero ka Irtyazo Sylvana ahanura abaririmvyi ba kino gihe kwitonda bagategura neza indirimbo zabo kugira ngo koko bashobore gutanga inyigisho kubera, nk’uko yabivugiye mu kiganiro yari yahaye Radio Isanganiro ikorera mu Burundi, indirimbo za kino gihe usanga ata kanovera zigifise. Sylvana asize aban batatu. Umviriza indirimbo yiwe  WIBUKE USHIME	https://www.bbc.com/gahuza/50876699
sports	Caster Semenya agiye kwungururiza muri sentare ya Bulaya urubanza rw'abanonotsi b'igitsinagore bafise testosterone irenze urugero	"Umunonotsi  wa mbere mu kwiruka 800m Caster Semenya agiye kwunguruza urubanza muri sentare ya Bulaya y'agateka ka zina muntu ku ngingo ibuza guhiganwa abagore n'abakobwa bafise urugero runini rw'inkabuzo/umusemburo (hormone) ya testosterone. Semenya ntiyemerewe guhiganwa ku metero ziri hagati ya 400 na mile (1.609,34m) atabanje gufata imiti igabanya testosterone, kuva urwego rw'ubunonotsi World Athletics rubihinduye mu 2019. Uwo munya-Africa y'Epfo yatsinzwe urubanza yunguruje muri sentare ntahinyuzwa y'Ubuswise mu kwezi kw'icenda ariko n'ubu aracafise icizere ko ashobora kwemererwa kuhiganwa mu nkino zo mu Buyapani uyu mwaka kugira  arwanire  kugumana ikibanza ca mbere muri Olympic. Yavuze ati: ""Nta kindi dusaba atari kutureka,rimwe kandi rizima,  tukiruka ata nkomanzi, nk'abagore b'inguvu kandi badatinya nk'uko twamye na mbere hose."" Abashingwamanza biwe bazosigura ko Ubuswise bwananiwe mu nshingano zabwo zo kumukingira ihonyangwa ry'uburenganzira bwiwe. Urwego rw'ubunonotsi rwashinze ingingo ivuga ko abanonotsi bafise uko bateye kurenze urugero rusanzwe rw'abandi bahuje igitsina (differences of sex development,DSD) bategerezwa gufata imiti kugira bahiganwe hagati ya 400m na mile canke  biruke ku zindi metero. Abanonotsi bafise DSD bagira urugero ruri hejuru rwa testosterone kama, urwego rw'ubunonotsi rukavuga ko  ivyo bibaha ico barusha abandi  mw'ihiganwa. Sentare ijejwe amatati mu nkino yimye agaciro urubanza rwungurujwe na Semyenya kuri iyo ngingo mu 2019. Sentare ntahinyuzwa y'Ubuswise yaciye iba irahagaritse iyo ngingo vy'agateganyo, ariko mu nyuma yisubirako. Vyasigura ko Semenya yabaye uwa mbere  ku 800m mu nkino za Olympic za 2012 na 2016 , yaciye yamburwa uburenganzira bwo gusubira guhiganwa mu nkino z'isi za Doha kuko atari yatsinze urubanza rwo guhagarika iyo ngingo y'urwego rw'ubunonotsi. Mw'itangazo inyuma y'ingingo ya sentare  y'Ubuswise mu  kwezi kw'icenda, World Athletics yagize iti : ""Mu myaka itanu ishize, World Athletics yaragwaniye ukungana kw'uburenganzira n'amahirwe ku bagore  n'abakobwa bose mu nkino zacu ubu no muri kazoza. ""Nico gituma dushimye ingingo y'uyu munsi ya sentare ntahinyuzwa y'Ubuswise yo kwemeza amategeko yacu ajanye na DSD nk'uburyo bubereye kandi buri hagati na hagati bwo gukingira uburenganzira bw'abanonotsi bose b'igitsinagore mu kwitaba inkino zacu mu buryo atawe burenganya kandi bwumvikana."" Sentare ntahinyuzwa y'Ubuswise yavuze ko: ""kugra amahirwe amwe mu nkino n'umwitwarariko wumvikana kandi kugize ishingiro ryo guhigana mu nkino.Ni kimwe mu nkingi ihiganwa rishingiyeko."" Mu kwezi kwa gatatu mu 2020, Semenya yavuze ko ashaka kwiruka 200m i Tokyo , ico gihe akaba  atokenera kwirirwa arafata imiti. Kugira ashobore guhiganwa, yotegerezwa kubanza kwiruka izo metero mu mwanya w'ama sekunda 22,80 umuha uburenganzira bwo guhiganwa  mu gihe gushika ubu umwanya mwiza afise ari amasekunda 23,49. Itangazo ry'abunganira Semenya, Norton Rose Fulbright, ryo kuri uyu wa kane rivuga riti: ""N'ubwo sentare ariyo izotanga ikirangaminsi y'aho izocira urubanza rwacu, Caster agumana icizere kuruta na mbere ko vuba azokwemererwa gusubira kwiruka 800m mu mahingwanwa mpuzamakungu."""	https://www.bbc.com/gahuza/amakuru-56200259
sports	Ayavugwa mu mupira w'amaguru: Gundogan, Rashford, Semedo, Saliba, de Jong, Tielemans, Saka	Manchester City ifise ubwoba ko Ilkay Gundogan ashobora kuzokwimukira mu wundi murwi mu ci riza kuri gusa. Uyu mukinyi w’imyaka 32 w’umudagi akina hagati ntaremera amasezerano mashasha, mu gihe ayo asanzwe afitaniye n’uyu murwi azorangira mu kwa gatandatu. (Football Insider) Manchester United irashaka gutunganya kazoza ka Marcus Rashford i Old Trafford imbere y’uko umwaka urangira kugira ngo izibire imirwi yohava imurondera. Uyu musatirizi w’umwongereza w’imyaka 25 azoba afise uburenganzira bwo kuvugana n’imirwi yomushaka mu kwa mbere kiretse ari nka hamwe yotera igikumu ku masezerano mashasha canke naho bagashira mu ngiro ingingo imurindiriza mu kiringo c’umwaka umwe. (Daily Mail) Manchester United iripfuza kugura umwongereza Max Aarons w’imyaka 22 akina inyuma ku ruhande rw’i buryo muri Norwich kugira ngo ahiganwe n’umukinyi mpuzamakungu wa Portugal Diogo Dalot, w’imyaka 23; Jeremie Frimpong, umunya-Hollande w’imyaka 21 akina muri Bayer Leverkusen nawe kandi agashobora kwikorwako. (Sun) Umusatirizi wa Pologne Robert Lewandowski, 34, avuga ko “amerewe neza kandi aryohewe” muri Barcelona, kandi ko kubona uyu murwi warananiwe no gushika mu gice c’umunani gishira ica nyuma c’ihiganwa rya Bulaya rihuza imirwi yabaye iya mbere (Ligue des champions/ Champions League) bizotuma muri kazoza bagira inguvu gusumba  (La Vanguardia – mu ki espagnol) Arsenal ivugwa ko yarungitse mu ndwi iheze ba maneko kwihweza umunya-Brezili akina hagati muri Palmeiras Danilo, mu gihe aba ba gunners bipfuza kuzana uyu mukinyi w’imyaka 21 mu kwa mbere. (Sun) Arsenal ivugwa kandi ko iri mu biganiro n’umunya-Uruguay akina ku ruhande Facundo Torres w’imyaka 22 asanzwe akinira Orlando City yo muri Amerika. (Evening Standard) Manchester United iracipfuza umukinyi wo ku ruhande wa PSV Cody Gakpo w’imyaka 23, inyuma y’aho mu ci riheze uyu munya-Hollande habuze gato ngo ashike ku masezerano n’aba ba Red Devils. (GiveMeSport) Chelsea iriko iraraba ko yorondera umukinyi w’inyuma wa Wolves umunya-Portugal Nelson Semedo w’imyaka 28, kugira ngo asubirire umwongereza aherutse kuvunika Reece James w’imyaka 22. (Express) Umumenyereza wa Brighton Roberto de Zerbi aripfuza umukinyi w’inyuma w’umunya-Ukraine Mykola Matviyenko w’imyaka 26, umurwi wiwe Shakhtar Donetsk ukaba umushakako imiriyoni 17.2 z’amapawundi. (Athletic) Umukinyi wo hagati wa Flamengo umunya-Brezili Joao Gomes w’imyaka 21 avuga ko Liverpool ari umurwi yipfuza gukinira, n’aho Real Madrid nayo nyene imuraba ryiza. (ESPN – mu giportugal) West Ham ibandanya ikurikiranira hagufi umukinyi w’inyuma ku ruhande wa Middlesbrough, umwongereza Isaiah Jones w’imyaka 23, asanzwe kandi ateye amero Crystal Palace. (GiveMeSport) Ubwongereza bufise icizere ko umukinyi wo ku ruhande wa Arsenal  Bukayo Saka azoshobora gukinira igikombe c’isi yose inyuma yo kuvugana n’aba ba Gunners inyuma y’aho uyu mukinyi yanduriye imvune mu rukino rwo ku wa Mungu aho uyu murwi wirahiye Nottingham Forest 5-0. (Mail) Umukinyi wo ku ruhande wa Barcelona umunya-Hollande Frenkie de Jong w’imyaka 25 yipfuza kwigumira muri uyo murwi wa Catalan n’aho Manchester United ibandanya imurondera. (Sport) Juventus iripfuza kugura umunya-Serbia akina hagati Sergej Milinkovic-Savic w’imyaka 27, asanzwe akina muri Lazio be n’umutaliyano Alessandro Bastoni w’imyaka 23 asanzwe akina muri Inter Milan, mu ntumbero yo kurondera guhendahenda umumenyereza wa Tottenham Antonio Conte kugira agaruke mu murwi. (Calciomercato) Arsenal yemereye umukinyi w’inyuma umufaransa William Saliba w’imyaka 21, amasezerano mashasha. (Athletic) Leicester ntiriko yiyumvira kugurisha umubirigi akina hagati Youri Tielemans mu kwa mbere mu gihe amakuru avuga ko Arsenal icipfuza kugura uyu mukinyi w’imyaka 25. (90min)	https://www.bbc.com/gahuza/articles/cv2p0zy3d0ro
politics	RD Congo: Intambara zasubiye kwaduka muri Minembwe, abantu bataye izabo	"Mu karere ka Minembwe muri Repubulika y'Intwaro Rusangi ya Congo haravugwa ingwano zongeye kwaduka abantu benshi barata izabo bahunga. Gad Mukiza arongoye ako karere, avuga ko izo ntambara ziri hagati y'imirwi yitwaje ibirwanisho y'abanyamulenge ku ruhande rumwe, n'abo mu bwoko bw'Abafulero, Ababembe, n'Abanyindu ku rundi ruhande. Bwana Mukiza avuga ko zatanguriye muri Segiteri ya Tombwe iri muri 'Territoire ya Mwenga,  hari kw'igenekerezo rya ndwi uku kwezi kw'icenda. Ubu zikaba zasubiriye. Bwana Mukiza avuga ko Leta yarungitse ingabo muri ako karere kugira ngo zigarukane ituze, akibaza ko mu minsi mikeya abahunze bashobora gusubira mu zabo. Umunyamakuru wa Radio Televiziyo y'igihugu ca Congo, Mahoye Madiba Issa, ari mu karere ka Fizi, avuga ko izo ntambara zari zacureshe. Ibi vyabaye inyuma y'aho abategetsi batari bake, harimwo abaserukira MONUSCO bagendeye ako karere kugira ngo basukemwo mabisi. Ingwano ariko avuga ko zasubiriye busha muri iyi minsi n'abantu bakaba bataye ivyabo barahunga. Aka gace kama mu ruhagarara rushingiye ku moko kuva mu myaka ya 1960. Bwana Mukiza avuga ko kuva kera ubutegetsi butashoboye guhagarika izo ntambara. Ati: ""Ni Abanyamulenge barwana n'abaturanyi babo b'Abafulero, Ababembe n'Abanyindu. Ni ikibazo kigenda kigaruka kigafata isura y'amoko"". ""Ibintu bija kwunyurwa n'abanyepolitike babironderamwo inyungu zabo ari nabo bateranya abanyagihugu bafatiye ku moko"". Iyo mirwano yasubiye kwaduka yatumye abantu ibihumbi bahungira mu bice bitandukanye vy'igihugu, abandi nabo bahungira mu bihugu bibanyi. Bwana Mukiza avuga ko ku mugwa mukuru wa komine Minembwe honyene habarizwa impunzi zingana na 49.500 ahanini bagizwe n'Abanyamulenge. Avuga ko hari n'igitigiri kitari gito kigizwe n'Abafulero, Ababembe  n'Abanyindu bahungiye mu karere ka Fizi. Avuga ko izo mpunzi ziri mu ngorane zikomeye kubera bigoye ko imfashanyo zibashikira kubera amabarabara atameze neza."	https://www.bbc.com/gahuza/amakuru-49836877
politics	Ukraine: Moscou ivuga ko Russia izohagarika intambara igihe OTAN/NATO itazoba ikiyibangamiye	"Ibikorwa vya gisirikare vya Moscou bizorangira mu gihe OTAN/NATO izohagarika gukoresha ubutaka bwa Ukraine mu kubangamira Uburusiya, niko Alexey Polishchuk, umutegetsi mukuru wo mu bushikiranganji bw'imigenderanire w'Uburusiya yabwiye ikinyamakuru cegamiye reta, Tass. Polishchuk ati: ""Igikorwa kidasanzwe kizohagarara mu gihe intumbero zaco zizoba zishitsweko. Muri zo harimwo gukingira abanyagihugu bibereyeho mu mahoro ba Donbas, gusambura igisirikare hamwe no gukura ivyiyumviro vy'iki-NAZI muri Ukraine, co kimwe no gukuraho ikintu cose cobangamira Uburusiya kivuye ku butaka bwa Ukraine kubera bwifatiwe n'ibihugu vya OTAN"". Hagati aho, nta nsiguro atanga z'ukungene OTAN ibangamiye Uburusiya ku butaka bwa Ukraine. Uyu mutegetsi wo mu bushikiranganji bw'imigenderanire yongerako y'uko iki gikorwa ca gisirikare ""kibandanya uko categuwe"" kandi ko ""intumbero zaco zose zizoshikwako"". Avuze aya majambo mu gihe ingabo z'Uburusiya zibandanya ibitero mu bice bitandukanye vy'igihugu, aho zivugwa ko ejo ku wa gatatu zateye intambwe ntoya muri iyo ntambara. Umutegetsi wo mu kigo gikora ubushakashatsi ku ntambara, Institute for the Study of War, ca Amerika yavuze ko ejo ku wa gatatu Uburusiya bwateye intambwe ntoya mu bitero vyo hasi no mu kirere ku ruganda ruhingura ivyuma rwa ca gisagara ca Mariupol kigoswe. Abarwanyi ba Ukraine muri ico gisagara co ku nkengera y'ibahari cugarijwe n'Abarusiya bugaraniwe muri urwo ruganda rwa Azovstal. Ico kigo kivuga kandi ko ingabo z'Uburusiya zigaruriye uduce duto dukomeye tw'ibisagara vya Rubizhne na Popasna mu buseruko. Congerako y'uko ata kintu kinini ingabo z'Uburusiya zirashikako, ariko ko zibandanya ibitero mu turere turwiriyemwo abantu twa Kharkiv na Kherson. Uwuserukira Ukraine mu biganiro, Mykhailo Podolyak, avuga ko afise umunezero wo kuja ""mu biganiro bidasanzwe"" n'Uburusiya mu gisagara ca Mariupol kigoswe ata kirinze gusabwa. Podolyak yanditse kuri Twitter ko yemeye ivyo mu ntumbero yo ""kurokora abantu bacu, batayo ya Azov, abasirikare, abasivire, abana, abakiriho n'abakomeretse"". Mariupol iracagoswe n'ingabo z'Uburusiya. Bamwe mu basivire bamaze amayinga bazibiriweyo barashoboye kuvayo ejo ku wa gatatu  - ariko abategetsi bavuga ko ari bake cane gusumba abari bitezwe. Hagati aho, umushikiranganji wa mbere w'Ubwongereza avuga ko ibiganiro n'Uburusiya bivugwa vyo kurangiza intambara biboneka ko ataco bizoshikako. Boris Johnson avuga ko kuganira na Perezida Vladimir Putin w'Uburusiya ari nk'uguharira ""n'ingona iyo yamaze kugucakira ukuguru"". Avugana n'abanyamakuru mu gihe yagomba yurire indege imushikana mu Buhindi, umushikiranganji wa mbere w'Ubwongereza yavuze ko Putin ashobora kuganira mu gihe gusa yamaze gushinga rukaguma muri Ukraine. Aragabisha ko uyu mukuru w'igihugu c'Uburusiya ashobora gusubira gutegura igitero ku mugwa mukuru Kyiv. Nayo ku ruhande rwa Ukraine, Boris Johnson yibaza ko Perezida Zelensky yipfuza kubona ingabo z'Uburusiya zirukanywe mu buseruko bwa Ukraine. Umukuru w'igihugu c'Ubushinwa Xi Jinping yasubiye kwiyamiriza ibihano nk'ivyo ibihugu vyo mu Burengero vyafatiye Uburusiya. Mw'ijambo yashikirije ikoraniro ry'akarere ryo kwiga ibibazo vy'ubutunzi, Xi yavuze ko Ubushinwa budashigikiye amategeko y'igikenye, kandi ko amayeri yo gutera igitsure kirenze urugero no kuzibira imihora ataco bizoshikako. Ariyamiriza ico yise ""ivyiyumviro vyo mu gihe c'intambara yo kwikekana"", kutaja inama no kwigira kibirengeye - amajambo Ubushinwa bukunze gukoresha mu kunegura ingingo za Reta Zunze Ubumwe za Amerika. Hagati aho, Pekin/Beijing yanse kwiyamiriza igitero c'Uburusiya kuri Ukraine, mbere ica yiyemeza kubandanya ukuri kwamye imigenderanire y'ubudandaji n'iki gihugu ivuga ko ari umufatanyabikorwa ngirakamaro. Perezida Joe Biden wa Reta Zunze Ubumwe za Amerika avuga ko atangazwa n'ingene igisirikare ca Ukraine cihagazeko mu guhangana n'umwansi. Mu nama y'ejo ku wa gatatu yamuhuje n'abategetsi bakuru bo mu gisata co kwivuna abansi, yavuze ati: ""Barakomeye kandi bariyemera gusumba uko navyiyumvira"". Perezida Biden yongerako y'uko ""ubumwe, kuguma ku ntumbero imwe hamwe n'ishaka"" vya OTAN vyataye mu gahundwe Perezida Vladimir Putin  w'Uburusiya. ""Ibirwanisho bibandanya vyisukira buri musi ubu tukaba turiko turabona akamaro k'ubucuti n'ubufatanyabikorwa kw'isi yose"". Amerika yiteze gutanga iyindi mfashanyo ya gisirikare mu misi iza, inyuma yo kwemerera Ukraine imiriyoni 800 z'amadorari y'abanyamerika mu ndwi iheze. Umunyamabanga ajejwe kumenyesha amakuru muri Maison Blanche/White House, Jen Psaki, ntavuga ibizoba biri muri iyi mfashanyo yindi. Ariko avuga ko ubutegetsi ""buzokora uko bushoboye kwose mu guha inguvu reta ya Ukraine n'abategetsi ba Ukraine kugira ngo yivune mu ntambara yayo ya gisirikare"". Mu yandi makuru Uburusiya bwasohoye ireresi buvuga ko yerekana igerageza rya misire irasa kure (missile balistique intercontinental/intercontinental ballistic missile). Perezida Putin avuga ko iri gerageza ry'iki gisasu ca misire, Sarmat, kirasa kure, rizotuma abo bose barondera kubangamira igihugu ciwe babanza kuzungurutsa umutwe. Raba ingene vyagenze:"	https://www.bbc.com/gahuza/amakuru-61172589
business	Prezida Donald Trump wa Amerika yatangaje iduzwa ry’amakori mu kwihora Ubushinwa	"Prezida Donald Trump wa Amerika yatangaje ko agiye kwihora igihugu c'Ubushinwa mu kuduza amakori ku bidandazwa biva muri ico gihugu, ivyatumye ibintu biyangara mu ntambara y'ubutunzi hagati y'ivyo bihugu vyompi. Hari haciye amasaha make Ubushinwa butangaje integuro y'ukuduza amakori ku bidandazwa biciye  imiliyoni 75 z'amadolari vyinjiye muri ico gihugu bivuye muri vya Amerika, ivyo Perezida Trump yiyamiriza. Bwana Trump avuga ko iyo ngingo y'Ubushinwa ari iya ""politike"", akabwagiriza ko bushaka ""kugendera"" kuri Amerika. Ubushinwa bwatangaje integuro y'ukuduza amakori kuva ku bice 5% gushika kuri 10% ku bidandazwa birenga 5000 biva muri Amerika, harimwo ivyimburwa vyo mu burimyi, indege n'ibitoro bitarahingura. Butegura kandi gutoza ikori ryari ryarabangiriweko ry'ibice 25% ku mamodokari ava muri Amerika. Abicishije ku rubuga rwa Twitter ejo ku wa gatanu, Bwana Trump yatangaje iduzwa ry'ayo makori ku bice 5% ku bidandazwa vyinjira bivuye mu Bushinwa. Avuga ko kuva kw'igenekerezo rya 01 ukwezi kw'icumi, Amerika izoduza amakori kuri ivyo bidandazwa biciye imiliyoni 250 y'abanyamerika, kuva kuri 25% gushika kuri 30%. Avuga kandi ko ibidandazwa biciye amadolari 300 vyari vyitezwe gutozwako ikori ingana n'ibice 10% rizoduga gushika kuri 15%. Ati: ""Ikibabaje, ni uko ubutegetsi bw'inyuma bwaretse Ubushinwa bukarengera inyungu za Amerika muvyo ubudandaji, ku buryo bwabaye umuzigo ku mutangakori wa Amerika. Jewe nk'umukuru w'igihugu, sinshobora kwemera ko ivyo bisubira"". Bwana Trump amenyesha ko ""kuri iyo mvo, yategetse"" amakompanyi ya Amerika kuvavanura n'Ubushinwa bakarondera abandi bakorana, agapfuma arondera ingene yokorera muri Amerika. Izo ngingo zerekana ukutumvikana hagati y'ivyo bihugu bibiri ku vyerekeye ubudandaji zatumye ibintu biba nabi ku masoko y'ivunja n'ivunjwa ry'amafarangam haba muri Amerika, canke i Bulaya. Ku munsi wa gatanu, Bwana Trump yarifatiye mu gahanga umukuru w'ibanki nkuru y'igihugu ca Amerika, Jerome Powell, inyuma y'aho avugiye ko iyo ntambara y'ubudandaji ishobora gutuma ubutunzi bwa Amerika bugira ibibazo. Aciye kuri Twitter, Perezida Trump yashitse kure, aho yibajije nimba uyo mukuru w'ibanku nkuru y'igihugu atoba ari ""umwansi"" mukuru gusumba umukuru w'igihugu c'Ubushinwa, Xi Jinping."	https://www.bbc.com/gahuza/amakuru-49457632
health	Abagore babiri barwaye kanseri y’ibere batanguje ishirahamwe ry’ugufasha abandi barwayi nkabo	"Abagore babiri barwaye kanseri y'ibere idakira bashinze ishirahamwe bise Secondary Sisters kugira ngo bafashe abandi, ni inyuma y'aho baronkeye ibipimo vyabaciye umutima. Abongerezakazi Nicky Newman na Laura Middleton-Hughes, bompi b'imyaka 31, bafise kanseri igeze ku rugero rugira kane. Bisigura ko igeze ku rugero rwo gukwiragira mu bindi bice vy'umubiri nk'amagufa, amahaha, igitigu (canke umwijima mu Kinyarwanda) canke ubwonko. Igihe Nicky wo mu karere ka Guildford yabwirwa ko kanseri yiwe idashobora gukira kubera yari igeze ku rugero rwo hejuru, avuga ko vyatumye agira ""ubwoba budasanzwe"". Abo bagore bompi bizeye ko iryo shirahamwe ryabo rikorera ku rubuga ngurukanabumenyi rizofasha abandi bazoronka inkuru mbi nk'iyi guhangana nayo. Laura ava i Norwich avuga ko gushinga iryo shirahamwe vyabahaye ""akaryo keza k'ukuganira ku vyerekeye kanseri yacu"". Ati: ""Twempi tubona ko dufise kazoza kadatomoye, ariko turafise kazoza kandi tuzobaho uko nyene"". ""Rero mu gihe twoshobora gufasha n'umuntu n'umwe gusa kwumva amahoro, akumva ko ari umuntu nk'abandi, ico kirahagije"". Abo bagore bompi, bakorana n'umugambi wiswe Stand Up To Cancer. Ni umugambi w'isekeza ry'ukwegeranya amahera watunganijwe n'ikigo co mu Bwongereza ca Cancer Research UK kijejwe kurwanya kanseri, hamwe na televiziyo Channel 4. Nicky yagiye kumenya ko afise ikivyimba mw'ibere igihe yari yagiye kwivuza ari kumwe n'umugabo wiwe. Avuga ko yari yavyiketse n'imbere y'uko abimubwira, aravye ingene muganga yahindutse mu maso. Mu gihe yariko arapimwa, yavuze ko yumva ababara mu mugongo, ariho yaca arungikwa ku muhinga afotora mu mubiri. Ati: ""Umuganga yambwiye ati: 'Sha nta kundi, ntaco nshobora kugufasha'. Vyaciye bintera ubwoba bwinshi"". Ariko, yaciye amuha umuti witwa Palbociclib wari uherutse kwemerwa n'ikigo NHS kijejwe amagara y'abantu mu Bwongereza. Imiti bariko barafata ishobora kuba yaratumye iyo ndwara itabandanya ikwiragira mu mubiri, ariko ikaba yatumye batazigera bavyara. Nicky avuga ko igihe yava kwa muganga, yari ababajwe cane n'uko atazoronka akaryo ko kwitwa umuvyeyi gusumba kurwara kanseri. Mugenziwe Laura yagiye kumenya ko arwaye kanseri yo mw'ibere mu mwaka wa 2014 mu gihe yari mu karuhuko bakamutora ikivyimba. Baciye bamukura ibere rimwe baranamuvura, kandi arakira neza. Hagati aho, mu kwezi kwa kane 2016, niho yumva ububabare ku rutugu i buryo bwaguma bwongerekana, baca bamurungika gucishwa mu cuma agapimwa. Niho basanga afise ikivyimba ku mutwe w'igufa bita 'humerus' rifatanya urutugu n'inkokora. Ati: ""Nagize ubwoba budasanzwe, 2016 wambereye umwaka mubi, umwaka mubi n'ukuri!"" Laura afise ibimenyetso vya kanseri y'amabere vyakwiragiye mu ruti rw'umugongo, mu magufa afatanye narwo no mu gice c'urukenyerero n'amayunguyungu. Avuga ati: ""Hagati aho, ndashima ko imiti ndiko ndafata iriko iramfasha kubandanya mbaho""."	https://www.bbc.com/gahuza/amakuru-49975817
sports	Ayavugwa mw’igura n’igurishwa ry’abakinyi: Saka, Kounde, Saint-Maximin, Bellingham, Depay	Inyuma yo kugura umukinyi Oleksandr Zinchenko yahora akina muri Manchester City, Arsenal yemereye umusatirizi wayo, umwongereza Bukayo Saka w’imyaka 20, ayandi masezerano mashasha y’igihe kirekire ashobora kumutuma yongererezwa umushahara incuro zibiri ku wo asanzwe ahembwa, kugira ngo iyindi mirwi y’abakeba nka Manchester City ntihave imutwara. (Mail) Chelsea yakubise hasi Barcelona mu rugamba rwo kurondera umukinyi w’inyuma wa Sevilla umufaransa Jules Kounde w’imyaka 23, ikaba igiye kumuha amasezerano y’imyaka itanu. (Telegraph) Umumenyereza wa Ajax Alfred Schreuder avuga ko umukinyi wo ku ruhande wa Brezili Antony w’imyaka 22 yiteguye kuguma muri uno murwi n’aho Manchester United imurondera muri rino ci. (ESPN) Chelsea na Tottenham iriko irakurikiranira hagufi umufaransa akina ku ruhande muri Newcastle United  Allan Saint-Maximin w’imyaka  25. (Athletic) Mu kwa gatandatu, Liverpool yarakurikiranye umukinyi wo hagati wa Borussia Dortmund umwongereza Jude Bellingham ariko uyu murwi wo mu Budagi ufata ko uyu mukinyi w’imyaka 19 ari ntakorwako muri rino ci. (Fabrizio Romano) Umusatirizi wa Barcelona umunya-Hollande Memphis Depay w’imyaka 28 asa n’uwanse ivyo kwimukira muri Newcastle. (Sport – mu ki Espagnol) West Ham iri hafi yo kuronka umusatirizi w’umutaliyano Gianluca Scamacca w’imyaka 23, inyuma yo gushika ku masezerano y’imiriyoni 30.5 z’amapawundi na Sassuolo. (Guardian) Aba Hammers kandi bariko bararaba ko boshika ku masezerano na Eintracht Frankfurt ku munya-Serbia akina inyuma ku ruhande Filip Kostic w’imyaka 29. (Fabrizio Romano) Umwongereza Luke Thomas w’imyaka 21 akina inyuma ku ruhande rw’ibubamfu muri  Leicester City ariko kandi araronderwa na West Ham. (Guardian) Arsenal na Everton yanse amahirwe yahabwa yo kugura umukinyi wo ku ruhande wa Atletico Madrid umufaransa Thomas Lemar w’imyaka 26. (L'Equipe, iciye kuri Express) Newcastle, Everton na West Ham yahawe amahirwe yo kuronka umusatirizi w’umutaliyano Andrea Belotti w’imyaka 28, asanzwe yidegemvya inyuma y’’aho aviriye muri Torino mu kwezi guheze. (Sun) Leeds United iri hafi yo gushika ku masezerano na n’umusatirizi wa Paris St-Germain umufaransa Arnaud Kalimuendo w’imyaka 20. (Express) Crystal Palace iripfuza umwongereza akina hagati Morgan Gibbs-White w’imyaka 22, ariko wewe yipfuza kwigumira muri Wolves kugira abandanye n’urugamba rwo kurondera ikibanza muri uyu murwi. (Guardian) AC Milan yahambije Borussia Dortmund na Barcelona mu rugamba rwo kurondera umukinyi wo hagati wa Aston Villa umwongereza Carney Chukwuemeka w’imyaka 18. (Athletic) Everton yashize ku rutonde rw’abo irondera muri rino ci umukinyi wo hagati wa Wolverhampton Wanderers umubirigi Leander Dendoncker w’imyaka 27. (Fabrizio Romano) Everton iriko irihweza umukinyi w’inyuma wa Norwich City umwongereza Max Aarons w’imyaka 22 ariko kandi akaba arabwa ryiza na Borussia Monchengladbach, Wolfsburg hamwe na Marseille. (Sun) Bournemouth iri mu biganiro bigeze ku ntambwe ikomeye mu ntumbero yo kurondera umukinyi wo hagati umwongereza Marcus Tavernier w’imyaka 23 akinira Middlesbrough. (Football Insider) Newcastle yiteze ko abandi bakinyi bagenda imbere y’uko umwaka w’inkino utangura, harimwo umwongereza yari amaze igihe kinini Matt Ritchie w’imyaka 32 akina ku ruhande. (Chronicle)	https://www.bbc.com/gahuza/articles/cqvg2xwe40xo
entertainment	Stella Tushabe, umwe mu bakobwa bake bavuze saxophone mu Rwanda	Stella Tushabe, umwe mu bakobwa bake bavuze saxophone mu Rwanda. Mwumve mu kiganiro na Yvette Kabatesi, aho atubwira uko yatangiye kwiga kuvuza iki gicurarangisho.	https://www.bbc.com/gahuza/48638102
politics	Alexei Navalny: Uwunegura Putin yapfunzwe iminsi 30	Uwuzwi cane mu batavuga rumwe n'ubutegetsi mu  Burusiya yapfunzwe iminsi 30, inyuma yo gutaha mu gihugu  c'amavukiro  ubwa mbere kuva ahawe uburozi mu mwaka uheze, Navalny w'imyaka 44 yavuze ko  ingingo y'urwo rubanza rwabereye ku gituro c'igipolisi ari agashinyaguro, ahamagarira abantu kwihereza amabarabara. Yafashwe indege yari imuzanye imukura mu Budagi ikimara gushika i Moscou ku wa mungu. Abashikirizamanza bo mu Burusiya bamwagirije ko yarenze ku ngingo zo gupfungwa icamaso ku caha co kunyuza amafaranga. Navalny avuga ko kwagirizwa ico caha bifise imvo  ya poltike. Navalny yahatswe gupfa ahawe uburozi bwonona imitsi nsozabwenge bwitwa Novichok mu kwezi kw'umunani, ico gikorwa  akaba acagiriza ubutegetsi bw'Uburusiya. Ubwo butegetsi burahakana kuba bwarabigizemwo uruhara. Ariko ibivugwa n'uwo aterekanwa n'ubutegetsi bw'Uburusiya vyarashigikiwe n'ivyatowe n'abamenyeshamakuru bakora amatohoza. Intahe  ya sentare yashashe uwu munsi ku gituro c'igiporisi  i Khimki,mu nkengera za Moscou, aho Navalny yari yamaze ijoro. Umucamanza yashinze ko Navaly apfungwa kugeza itariki 15 ukwezi kwa kabiri kubera ukurenga ku ngingo z'ugutegezurirwa. Azosubira kwitaba sentare ku wa 29 ukuwezi kwa mbere kugira hashingwe niba umunyororo  wiwe w'icamaso w'imyaka itatu n'igice wosubirizwa n'ikiringo co gupfungwa. Navalny yavuze ko ivyo yakorewe birenze agashinyaguto ku butungane aca avuga ko iyo ntahe yari ''iteye kubiri n'amnategeko mu rwego rwo hejuru''. Muri video y'ivyo yavugiye kuri ico gitiuo c'igiporisi yagize ati: ''Ntimutinye. Ihereze amabarabara, mutabikorera jewe, ahubwo muvyikorera mwebwe nyene ku neza ya kazoza kanyu.'' Abantu baharurwa muri mirongo bashigikiye Navalny bari bakoraniye hanze y'ico gituro c'igiporisi mu bukonje bwinsi, basaba ko yorekurwa ubwo nyene. Indege yamutahanye yari yuzuye abamenyeshamakuru harimwo n'aba BBC. Imbere gato y'uko yururuka umudereva yaciye avuga ko ku mvo ''z'ubuhinga'' indege itacururukiye ku kibuga ca Vnukovo, aho abantu ibihumbi n'ibihumbi bashigikiye Navalny bari bamurindiriye, ica ija kwururukira ku kibuga ca Sheremetyevo, bihungabanya abari muri iyo ndege.	https://www.bbc.com/gahuza/amakuru-55709192
politics	Ukraine: Kyiv iriyamiriza ivyo yagirizwa na Russia ko igomba gutera ‘ibombe y’umwanda’	"Ukraine iriyamiriza ibivugwa n’Uburusiya ko Kyiv (umugwa mukuru wa Ukraine) ishobora gukoresha “ibombe y’umwanda”  - ibibombe bisanzwe bivangwa n’ubumara (matières radioactives). Perezida Volodymyr Zelensky avuga ko ibi vyerekana ko Uburusiya bwonyene bushobora kuba buriko butegura gukora igitero nk’iki. Incuti za Ukraine nazo nyene ziriyamiriza ibi bivugwa n’Uburusiya, mbere Amerika ikiyamiriza “icitwazo ico ari co cose cotuma ibintu biyangara”. Umushikiranganji wo kwivuna abansi w’Uburusiya Sergei Shoigu yavuze ivy’amabombe y’umwanda mu gihe yavugana na mugenziwe w’Ubwongereza Ben Wallace kuri terefone. Yavuze ko afise “amakenga ku gishobora kuba agasotoro ka Kyiv karimwo ikoreshwa ry’ibombe y’umwanda”. Ku wa Mungu, Shoigu yagiranye kandi ibiganiro n’abashikiranganji bo kwivuna abansi ba Amerika, Ubufaransa na Turukiya, abashikiriza impungenge za Moscou. Nta vyemezo yatanze bishigikira ivyo yagiriza Ukraine. Mu kwishura kuri ibi, Perezida Zelensky yagiriza Uburusiya ko ari bwo “ntandaro y’ibintu vyose vy’umwanda bishobora kuba muri ino ntambara”. Avuga ko Uburusiya buriko butera ubwoba isi bukoresheje “akaga k’inguvu z’ubumara” ku kigo ca nikleyeri ca Zaporizhzhia bwigaruriye. Anavuga kw’iterabwoba rya Moscou ryo kumena urugomero rukomeye rwo mu bumanuko bwa Ukraine. Kremlin (ibiro vy’umukuru w’igihugu c’Uburusiya) iriyamiriza ibi birego. Umukuru wa Ukraine kandi arashimangira ko “amakungu yofata ingingo zose zikomeye zishoboka”. Hagati aho, Wallace avuga ko yamiriye kure ibivugwa na Shoigu ko ""Ukraine iriko itegura imigambi ifashwe mu mugongo n’ibihugu vy’Uburengero, harimwo n’Ubwongereza, yo gutuma ibintu biyangara muri Ukraine”. Yagabishije kandi ko ibirego nk’ibi ""bitoba icitwazo co gukora ikintu cotuma ibintu vyunyuka”. Amajambo nk’ayo kandi niyo yavuzwe n’umunyamabanga wa Amerika ajejwe kwivuna abansi, Lloyd Austin, igihe yavugana na Shoigu ejo ku wa Mungu, mu kiganiro kigira kabiri nawe kuri terefone mu misi mike cane. Mw’itangazo rusangi, abashikiranganji bajejwe imigenderanire b’ibihugu vy’Ubufaransa, Ubwongereza na Amerika bavuze ko ibihugu vyabo “vyiyamirije amajambo y’ikinyoma ceruye ko Ukraine iriko itegura gukoresha ibombe y’umwanda ku butaka bwayo”, banavuga ko bazobandanya bafata mu mugongo Ukraine ""muri ino ntambara y’ubugome ya Perezida Putin"". Abihweza ibintu n’ibindi mu gisirikare bavuga ko ivyo Uburusiya bwagiriza Ukraine bije inyuma y’aho bugize imisi butsindwa ahatari hake, be no mu gihe ingabo za Ukraine zibandanya ibitero vyo kwivuna mu buseruko no mu bumanuko bw’igihugu. Mu rukurikirane rw’ubutumwa cacishije ku rubuga rwa Twitter, ikigo ca Amerika cigisha ivy’intambara, Institute for the Study of War (ISW), kivuga ko Shoigu ""asa n’uwariko arondera guhagarika canke kugabanya umurindi w’imfashanyo za gisirikare Uburengero buha Ukraine, hamwe kandi kumbure no kurondera ingene aca intege urunani rwa OTAN/NATO  mu kurutera ubwoba”. Hagati aho, ISW yongerako iti: ""Kremlin ntavyo irimwo vyo gutegura igitero ca vuba ca bombe y’umwanda. Ibivugwa na Shoigu bije gukomeza isekeza ry’akarimi Uburusiya bumazemwo igihe kirekire”. Mu bindi vyabaye ejo ku wa Mungu:"	https://www.bbc.com/gahuza/articles/cx8wpexr03ro
health	Coronavirus: Afrika y’Epfo yatezuye ingingo za guma mu rugo	"Umukuru w'igihugu ca Afrika y'Epfo avuga ko ibitigiri vy'abandura coronavirus mu gihugu bisa n'ivyageze kw'isonga, aca atangaza ingingo yo gutezura ingingo za guma mu rugo. Perezida Cyril Ramaphosa amenyesha ko hafi ingingo zose zafashwe mu ntumbero yo guhagarika ikwirakwira ry'uwu mugera zizotangura gutezurwa kuva ejo ku wa mbere. Eka n'ingingo yateye impari cane yo kubuza urudandaza rw'inzoga n'itabi izovaho. Ingendo zo hagati mu gihugu, amakoraniro mato mato y'imiryango hamwe n'ibikorwa vy'ubutunzi bizosubira kwemererwa. Hagati aho, avuga ko hariho zimwe zimwe zizogumaho, harimwo izijanye n'abinjira mu gihugu bavuye hanze, amakoraniro y'abantu barenga 50  hamwe n'amakoraniro y'inkino. Mw'ijambo ryiwe rya nijoro ku wa gatandatu kuri televiziyo, Bwana Ramaphosa avuga ko iryo tezurwa rizotuma ubutunzi bw'ico gihugu busubirana itoto inyuma y'igihe kirekire igihugu kiri mu bihe bigoye. Hagati aho, asaba abanya Afrika y'epfo ko batokwijajara imbere ya Covid-19 n'aho hari ibimenyetso ""vy'agahengwe"", akanagabisha ko ibintu bishobora kuba nabi mu minsi iri imbere. Gushika ubu, iki gihugu gifise abarenga igice c'abanduye coronavirus ku mugabane wose wa Afrika, aho abarenga 570.000 ari bo bamaze kwandura, nayo 11,500 bakaba bamaze kuhasiga ubuzima. Afrika y'Epfo kandi nico gihugu kigira gatanu kw'isi mu bitigiri vy'abanduye uwu mugera, inyuma ya Leta Zunze Ubumwe za Amerika, Brezili, Uburusiya n'Ubuhindi, ariko abandura bakaba batanguye kugabanuka mu minsi iheze. Bwana Ramaphosa avuga ko ibitigiri biherutse gutangazwa vyamanutse biva ku 12.000 bishika ku 5000 mu ndwi iheze. Ibiharuro vy'abakirwaye vyaragabanutse gushika ku 105.000 kandi ibitigiri vy'abakira bikaba vyaraduze gushika ku bice 80%, nk'uko bimenyeshwa n'umukuru w'ico gihugu. Mu kwa gatatu, leta ya Afrika y'Epfo yarafashe ingingo za guma mu rugo zikomeye cane, aho imbibe z'igihugu zugawe, amashure arugarwa, urudandazwa rw'inzoga rurahagarikwa, maze abanyagihugu bategekwa kuguma muhira. Izo ngingo zizwi ko zatumye umugera wa coronavirus udakwirakwira n'umurindi munini, bituma ibisata bijejwe amagara y'abantu vyoroherwa mu kwakira abarwaye. Agahengwe kamaze kuboneka, leta yaciye itangura gutezura buke buke mu kwa gatandatu, ariko ingingo ruhasha zikaba zasubiriye gufatwa mu kwezi guheze inyuma y'aho ibitigiri vy'abanduye bisubiriye kuduga. Igihugu caciye gishirwa mu mategeko adasanzwe gushika ku wa 15 z'ukwa munani. Ingingo zafashwe zariyamirijwe n'abanyagihugu, mbere n'abafise amazu y'uburiro n'inyobwa bakaba bariyamirije cane iyo ngingo yo kubuza urudandaza rw'inzoga. Intara ya Gauteng, umushinge w'ubutunzi bw'ico gihugu, niyo yasinzikaye cane gusumba izindi."	https://www.bbc.com/gahuza/amakuru-53796957
sports	Umunyakameruni Samuel Eto'o yatangaje ko ahagaritse gukina umupira	Samuel Eto'o yahoze ari umukinyi rurangiranwa, yatangaje ko ahagaritse akazi kiwe inyuma y'imyaka 22 amaze akina umupira w'amaguru. Eto'o  w'imyaka 38 yahoze akinira umurwi nserukiragihugu wa Kameruni hamwe n'umurwi wa Barcelona yarabaye umukinyi wa mbere ku mugabane wa Afrika, incuro zine zose. Umukinyi yatsindiye umurwi nserukiragihugu ibitsindo 56 mu nkino 118, ibitari bwabeho, yaraciye no mu mirwi ya Chelsea na Everton yo mw'ihiganwa ry'Ubwongereza, Premier league. Umwaka uheze wa 2018, inyuma y'umwanya muto yamaze mu murwi wa Konyaspor muri Turukiya, yahavuye aja gukinira umurwi Qatar Sports Club, akaba ariwo arangirijemwo. Samuel Eto'o   yinjiye mu murwi Real Madrid mu 1996 afise imyaka 16, ariko akaba atahawe amahirwe menshi y'ugukina kuko yakinishijwe incuro zitatu gusa, imbere y'uko atizwa mu mirwi ya Leganes, Espanyol na Mallorca. Inyuma y'aho aguriwe n'umurwi wa Mallorca mu 2000, yinjije ibitsindo 54 mu nkino 133, ivyamutumye aba umukinyi wa mbere yinjirije uwo murwi ibitsindo vyinshi. Mu mwaka wa 2004, uyo mukinyi yavukiye i Douala muri Kameruni niho yinjira mu murwi wa Barcelona yafashije gutsindira ihiganwa ryo muri Espanye, La Liga, incuro zitatu. Yafashije kandi Barcelona gutsindira ihiganwa rihuza imirwi yabaye iya mbere iwabo (Ligue des Champions/Champions League), incuro zibiri zose, mu mwaka wa 2006 na 2009, kandi hose yagenda atsinda. Mu 2006, Eto'o niwe yabaye umunya Afrika wa mbere kandi wenyene yatsindiye ikirato c'inzahabu muri La Liga, igihe yinjiza ibitsindo 26 mu nkino 34. Uyo munya Kameruni yinjirije Barcelona ibitsindo 109 mu nkino 144 imbere y'uko yinjira mu murwi Inter Milan mu 2009. Muri uyo murwi mushasha, yarawufashije gutsindira ihiganwa rihuza imirwi yabaye iya mbere iwabo (Champions League) uwo mwaka nyene, yongera itsindira n'ihiganwa ryo muri ico gihugu Serie A. Eto'o kandi yafashije Inter Milan gutsindira ihiganwa mpuzamakungu rihuza imirwi yabaye iya mbere ku migabane yabo, Fifa Club World Cup mu 2010. Inyuma y'aho, Eto'o yamaze imyaka ibiri mu murwi Anzhi Makhachkala  wo mu Burusiya, imbere y'ukwinjira mu murwi Chelsea mu 2013. Yarakinye kandi umwanya muto mu mirwi ya Everton, Sampdoria na Antalyaspor, imbere y'uko yinjira muri Konyaspor, hanyuma muri Qatar SC ariho arangirije. Samuel Eto'o yatanguye gukinira umurwi nserukiragihugu wa Kameruni, Lion Indomptable, igihe ico gihugu gihura na Costa Rica mu 1996. Mu Mwaka wa 1998, yakinyi mw'ihiganwa ry'igikombe c'isi yose afise imyaka 17 n'amezi atatu, akaba ari we mukinyi yari muto mu bakinyi bose bari muri iryo higanwa. Eto'o yakinye incuro zitatu muri iryo higanwa ry'igikombe c'isi yose, akaba yabaye kizigenza w'umurwi nserukiragihugu mu 2010 na 2014, aho mbere yashoboye gutsinda ibitsindo bibiri. Eto'o kandi yari mu bakinyi bari bagize umurwi watsindiye ihiganwa rya Afrika incuro zibiri wikurikiranya mu 2000 na 2002, akaba yabaye umukinyi yinjije ibitsindo vyinshi muri iryo higanwa, 18 vyose. Eto'o afise umudari w'inzahabu wa Olempike yaronkeye mu murwi wa Kameruni mu 2000, akaba yaranabaye umukinyi agira gatatu kw'isi mu mwaka wa 2005.	https://www.bbc.com/gahuza/imikino-49624849
health	Ibibazo vyanyu kuri Covid-19: Gufungura ibikwiye vyoba birinda kuyandura?	Kurikirana insiguro za Muganga Leonard Nduwayo ku kibazo co kumenya nimba gufungura ibikwiye bikingira kwandura Covid-19	https://www.bbc.com/gahuza/56448571
business	Funke Abimbola: ‘Izina ryanje ry’ikinyafrika ryambujije kuronka akazi’	"Umunyamategeko akongera akaba n'umwe mu baharanira uburenganzira bw'inkehwa, Funke Abimbola,  avuga ko ""yamye arenganywa"" igihe cose yagerageje kurondera akazi. Hafi icagatatu c'ama kompanyi 100 adandaza imitahe (FTSE) nta nkehwa afise mu nzego zifata ingingo, nk'uko icegeranyo kibivuga. Ikigo kijejwe kwihweza ingene ubwoko buserukiwe mu ma kompanyi atandukanye, Parker Review Committee, mu gihugu c'Ubwongereza, kimenyesha ko inkehwa zidaserukiwe mu nzego zifata ingingo mu makompanyi atari make. Umupfasoni Abimbola avuga ati: ""Nahuye n'inzitizi nyinshi  igihe nariko ndondera akazi kubera nari mfise izina ry'ikinyafirika, kandi kubera ndi umwirabure, nta gukekeranya"". Yabwiye BBC ko yaterefonye incuro zirenga ijana kugira ngo ashobore guhonyoza ikirenge  mu kazi. Ati: ""Baranyinuvye, barankarira cane gusumba abandi  kubera kwitwa umugore w'umwirabure"". ""Biroroshe kukubona uwo uri we kandi biroroshe cane rwose kukurenganya iyo uri mu nkehwa"". Icegeranyo c'ikigo Parker Review Committee  cerekana ko mu makompanyi adandaza imitahe ashika 250 casanze inkehwa zidaserukiwe mu nzego zifata ingingo, aho 119 kuri 179 amoko adaserukiwe. Umupfasoni Abimbola avuga ati: ""Ico cegeranyo ntikintangaza. Hari inzitizi nyinshi  cane kugira ngo inkehwa zishobore kuronka ikibanza mu nzego zo hejuru"". Ico kigo Parker Review Committee cashinzwe kugira ngo gikore ubushakashatsi ku kungene amoko atandukanye aserukiwe mu nzego zifata ingingo  mu makompanyi atandukanye, casohoye icegeranyo caco kuri ico kibazo mu 2017. Ico gihe, mu makompanyi 51 kw'ijana adandaza imitahe inkehwa ntizari ziserukiwe mu nzego zifata ingingo, ugereranije n'ubu ari 33%. Ico cegeranyo gisaba ko gushika mu 2021 buri kompanyi mu makompanyi 100 ya FTSE yoba ifise n'imiburiburi indongozi imwe iva mu nkehwa, hanyuma gushika mu 2024 naho mu makompanyi 250 ya FTSE yoba yamaze gukora gutyo. Mu ntumbero yo gufasha kugira ngo inkehwa ziserukirwe, ico cegeranyo gisaba ko buri kompanyi yokwama itanga icegeranyo c'ingene inkehwa ziserukiwe mu nzego zifata ingingo, n'ingene ubwoko butandukanye buserukiwe. Umupfasoni Abimbola arizeye ko mu gihe hoba integuro yoha ibibanza kanaka inkehwa vyofasha mu gutorera inyishu ico kibazo. Ati: ""Hariho amashirahamwe makeya mu Bwongereza aha akazi amoko atandukanye. ""Ayo mashirahamwe yama ategura intonde z'abantu bafise ubuhinga butandukanye muy bwoko butandukanye buri mwaka, rero iyo wipfuza kurondera abirabure, abanyaziya hamwe n'inkehwa, biba ngombwa ko uja kuronderera muri izo ntonde"". Umushikiranganji w'ubudandaji, Andrea Leadsom, avuga ko ico cegeranyo cerekana ko ""amakompanyi agifise igikorwa kitari gito"" kugira ngo ashobore guhimiriza abakozi b'abirabure, Abanya Aziya hamwe n'inkehwa."	https://www.bbc.com/gahuza/51386974
politics	Afghanistan: Inkuru y'uwakorotse ku ndege ya Amerika ahunga aba-Taliban	Benshi baribuka mu mwaka uheze igihe Kabul, umurwa mukuru wa Afghanistan, yahungwa na benshi imaze gufatwa n'aba-Taliban. Inkuru y'abantu bakorotse bava ku ndege y'igisirikare ca Amerika iratanguye kumenyekana...	https://www.bbc.com/gahuza/articles/cy675d710nqo
sports	Premier League: Imirwi igiye kuvugana uko ihiganwa ryorangira ku wa 30/06	"Imirwi iri mw'ihiganwa ry'umupira w'amaguru mu Bwongereza, Premier League, itegekanya kuganira ejo ku wa gatanu ingene iryo higanwa borirangiza ku wa 30 z'ukwa gatandatu. Imirwi yose ntiyashoboye kugira ico ishikirije mu mibonano yagiye iraba gushika ubu, ariko beneyo bariko bihweza ingene hatoba ingorane mu masezerano bafitaniye n'abakinyi. Ivyo biri uko mu gihe icizere c'uko iryo higanwa rishobora gusubira gutangura mu kwa gatanu kiri kure nk'ukwezi. Hari abakinyi batari bake amasezerano bafitaniye n'imirwi yabo azorangira ku wa 30 z'ukwa gatandatu. Abo ni nka Willian akina hagati muri Chelsea, hamwe na Jan Vertonghen akina ku ruhande rw'inyuma muri Tottenham. Hambavu y'ivyo, hariho nka Liverpool itegekanya guhagarika amasezerano ifitaniye na New Balance yo kubakorera impuzu, ikagiranira ayandi masezerano na Nike. Eka n'imirwi ya Watford na NewCastle nayo nyene itegekanya guhindura amakompanyi asanzwe abakorera impuzu. Ishirahamwe FIFA risanzwe rizi ico kibazo, rikaba ririko ririhweza ingingo zofatwa, nk'ukongereza ibiringo vy'amasezerano, kubera amahiganwa yahagaritswe mu kiringo kitazwi biturutse ku kiza ca coronavirus. Ariko rero mu mategeko, abakinyi ntibashobora gusinyishwa amasezerano ku nguvu, ivyo bigashobora gutuma hari imirwi itakaza abakinyi babo bakomeye imbere y'uko ihiganwa rirangira. Ni naco gituma habaye ivyiyumviro vyinshi aho abatari bake bashikirije ko, uko bizoba bimeze kwose muri Premier League, iyo tariki ya 30/06 itegerezwa kuba ntarengwa. Ivyo bizotuma haboneka umuco kw'ihiganwa riza rya 2020/2021 rifatwa ko ariryo rizoba rikomeye gusumba iry'uyu mwaka, nk'uko abatari bake babibwiye BBC Sport. Gushinga igenekerezo ntarengwa ry'iryo higanwa birimwo ibibazo vyinshi, cane cane bishingiye ku kungene imirwi iduzwa mu gice ca mbere, hamwe n'iyimanurwa mu gice ca kabiri. Hari n'abandi babona ko icoba ciza ari uko boduza imirwi ya Leeds na  West Brom iri imbere mu gice ca kabiri, gutyo Premier League ikazoba igizwe n'imirwi 22, ariko ngo ivyo navyo vyozana izindi ngorane. Ivyo nivyo bibazo bizokwigwa n'abarongoye ihiganwa rya Premier League muri iyo nama itegekanijwe kuri uyu wa gatanu. Hagati aho, nta nyishu ntabanduka yitezwe kuko ishirahamwe ry'umupira w'amaguru i Bulaya,UEFA, ryasabiye abajejwe amahiganwa mu mirwi y'ibihugu vya Bulaya ko bohabwa umwanya ukwiye kugira ngo bazoshikirize aho bahagaze kubijanye n'ingene borangiza amahiganwa yabo i Bulaya, ivyo navyo bikaba vyitezwe hagati mu kwa gatanu. Ku ruhande rwiwe, umukuru w'umuri Sheffield United, Chris Wilder, abona ko ata tariki ntarengwa y'ihiganwa izohava ishingwa. Mu kiganiro Today ca Radio 4 yegukira BBC, yavuze ati: ""Ndazi neza ko tuzokwitunganya dufatiye ku bihe turimwo. Ndazi ko, ku neza y'iri higanwa nyamukuru ry'u Bwongereza be n'ayandi mahiganwa makuru makuru ya Bulaya, bose bazokwipfuza ko amahiganwa arangira neza"". ""Ndizera ko bizokunda ko twitunganya ukundi mu  mahiganwa y'umwaka uza, dufatiye ku bihe vy'amahiganwa mpuzamakungu, be n'uko inkino zimwe zimwe zishobora gushirwa hagati mu ndwi"". ""Turashobora gutegura tukarangiza ihiganwa neza, vyose bivana n'integuro be n'ingene twitunganije"". ""Ariko nk'uko n'abandi bose babivuga, kandi ndabihagararako, aho ni mu gihe ibihe vyoba vyorohereza bose. Kandi dutegerezwa kugendera ku vyo leta idusaba""."	https://www.bbc.com/gahuza/amakuru-52309871
sports	Ayavugwa mu mupira w'amaguru 07/09/2019: Messi, Neymar, Smalling, Rojo, Eriksen, Mbappe, Coutinho	Lionel Messi arashobora kuva muri Barcelona mu mwaka uza akaja gukinira ahandi atarinze kugurishwa , mu gihe uyo mukinyi wa Argentine w'imyaka 32 yovyiyumvamwo, nk'uko amasezerano abimwemerera. (El Pais, via L'Equipe) Messi azoba afise uburenganzira bw'ukugiriranira amasezerano n'umurwi uwo ari wo wose kuva ku wa 01 z'ukwezi kwa mbere umwaka uza wa 2020.  (Marca - in Spanish) Mu mwaka uza w'inkino, Real Madrid ishobora kurondera umukinyi wa Paris St-Germain, umufaransa akina imbere Kylian Mbappe w'imyaka 20.  (Sport - in Spanish) Umukinyi mpuzamakungu wa Brezili Neymar ashobora kuzoguma mu murwi wa  PSG kiretse ari nka hamwe yokwemera kugabanya umushahara asaba, nk'uko bivugwa na  Javier Tebas, umukuru w'ihiganwa ryo muri Espanye, La Liga. (Mail) Chris Smalling ariteguye kuva burundu muri  Manchester United inyuma y'aho uyo mukinyi w'inyuma w'imyaka 29  atijirijwe  mu murwi Roma wo mw'ihiganwa ry'Ubutaliyano Serie A. (Mirror) Eka n'umukinyi w'inyuma nyene wa Manchester United, umunya Argentina  Marcos Rojo w'imyaka 29, ariteguye gukora ibishoboka vyose kugira ngo mu kwezi kwa mbere ave muri uyo murwi bibaye ngombwa,  inyuma y'aho utwigoro tw'ukwimukira muri Everton muri iri ci riheze ataco twashitseko.  (Ole - in Spanish) Umurwi Juventus wo mu Butaliyano uriko wihweza ingene wogura  abakinyi babiri ba Tottenham, umubirigi akina inyuma Toby Alderweireld w'imyaka 30, be n'umunya Danemark akina hagati Christian Eriksen w'imyaka 27. Inter Milan nayo nyene ikaba yipfuza umukinyi Alderweireld. (Mail) Manchester City yashitse ku masezerano n'umurwi wo mu gihugu ca Serbia FK Cukaricki y'ugushobora kugura mu kwezi kwa mbere umukinyi w'imbere Slobodan Tedic w'imyaka 19 akomoka muri  Montenegro. (Manchester Evening News) D'Margio w'imyaka 17, umuhungu wa Shaun Wright-Phillips yigeze kuba umukinyi wo hagati wa Manchester City be n'umurwi nserukiragihugu w'Ubwongereza, yateye igikumu ku masezerano ya mbere yo gushobora gukinira uyo murwi. (Manchester Evening News) Umumenyereza wa Manchester City, Pep Guardiola, yari yanse kurondera umunya Brezili Philippe Coutinho wa Barcelona  imbere y'uko uyo mukinyi wo hagati w'imyaka 27 aja gukinira Bayern Munich nk'intizo. (Marca - in Spanish) Chelsea iriteguye kugiriranira ayandi masezerano na Emerson Palmieri, umutaliyano yavukiye muri Brezili, bigashobora gutuma amasezerano y'uyo mukinyi w'inyuma w'imyaka 25 afitaniye n'uyo murwi yongerezwa uwundi mwaka inyuma ya 2022.  (Gazzetta dello Sport, via Mail) Henrikh Mkhitaryan umukinyi wa Arsenal w'imyaka 30 akomoka muri Armenia, ntamenya neza nimba azoshobora gusubira muri uyo murwi wiwe inyuma y'aho agiriye gukina mu murwi Roma wo mu Butaliyano nk'intizo gushika mu mpera z'uno mwaka w'inkino. (Sun) Sir Alex Ferguson yaragerageje guhendahenda uwahoze ari umusatirizi w'umurwi w'Ubwongereza Michael Owen ngo yinjire muri Manchester United igihe yari akiri umukangara imbere y'uko yinjira muri  Liverpool. (Mail) Umukuru w'umurwi wa Paris St-Germain,Thomas Tuchel, aracari mu biganiro n'umukinyi w'imbere wa  Barcelona, umufaransa Ousmane Dembele w'imyaka 22, n'aho bisa n'uko ataco biriko birashikako . (Express) Bobby Duncan, umwongereza w'imyaka 18 yahoze ari mu murwi w'imikangara ya Liverpool yaranse kuja mu murwi Manchester United  akaba yashimye kwimukira mu murwi wa Fiorentina wo mu Butaliyano. (Mail)	https://www.bbc.com/gahuza/imikino-49620339
sports	Ikibumbano ca Cristiano Ronaldo ntikivurwako rumwe mu Buhindi	"Ikibumbano gishasha  c'umukinyi w'umupira w'amaguru w'umunya-Portugal Cristiano Ronaldo kirateye impari mu bantu mu Buhindi. Ico kibumbano kiri mu ntara y'uburengero ya Goa, aho umupira w'amaguru ukundwa cane, abategetsi bizeye ko kizotera intege abakiri bato. Ariko si bose bishimiye ico kibumbabo kirekire gikozwe muri bronze ubu gishinzwe muri park y'ikigwati kiri ku nkengera. Abakinegura bavuga ko abakinyi b'umupira w'amaguru b'aho muri iyo ntara  bari bakwiye kuba ari bo baterwa  iteka na cane cane ko mu bakinyi bagize umurwi nserukiragihugu mu Buhindi, aba kera n'abo ubu benshi ari abaturuka mu ntara ya Goa. Portugal ni umugwi ukundwa cane mu ntara ya Goa, yahoze itwarwa gikoroni n'ico gihugu,   abatari bake mu banya-Goa bakaba barabaye muri Portugal canke bahafise imiryango. Ariko bamwe muri iyo ntara y'Ubuhindi babona ko ari igitutsi gushiraho ico kibumbano mu gihe hariko harahimbazwa imyaka 60 iheze Goa ironse ubwigenge kuri Portugal, ivyo bikaba vyabaye haheze imyaka 14 izindi ntara z'Ubuhindi zose zarikuyeko intwaro y'Ubwongereza Manchester United yagarukanye Cristiano Ronaldo Michael Lobo, umushingamateka wo  mu mugwambwe uri ku butegetsi muri iyo ntara Bharatiya Janata Party (BJP) yashize kuri twitter ifoto yiwe ari iruhande y'ico kibumbano, avuga ko cahashizwe ""bisabwe n'urwaruka rwacu"" kugira ""kirubere icitegererezo  rushikane umupira w'amaguru ku ntera yo hejuru"". N'ubwo cricket arirwo mukino ukundwa kurusha iyindi mu Buhindi, umupira w'amaguru - na cane cane Premier League y'Ubwongereza - urakundwa cane mu bice bimwe bimwe vy'ico gihugu - Kerala mu bumanuko, Goa mu burengero, West Bengal mu buseruko hamwe n'intara zose zo mu buseruko bushira uburaruko uko ari umunani. Cristiano Ronaldo, ubu akinira Manchester United,  arakundwa n'abafana benshi, akaba abonwa cane  nk'umwe mu bakinyi ba mbere beza muri kahise k'uwo mukino. Uwo mukinyi w'imbere w'imyaka 36 ntaco aravuga ku mugaragaro kuri ico kibumbano. Si ubwa mbere ikubumbano ciwe gitera  utubazo - mu 2017, ikibumbano c'umutwe gushika ku bitugu (bust)  ca Ronaldo  caraneguwe gushika aho gisubirizwa ku kibuga c'indege ca Maderira muri Portugal."	https://www.bbc.com/gahuza/amakuru-59818731
health	Abayabaga bari barihebuye ko batazokwigera basubira gutambuka	Na Naomi Grimley Umunyamakuru mu gisata c'amagara, Dakar Mu gihe Afrika yagize inama ya mbere ku bugaru (ibirenge by’indosho) -ubumuga buvukana umwe ku bantu 800 kw’isi – BBC yagendeye ibitaro vyo muri Senegal kuraba aho  ukuvura ubwo bumuga bihindura ubuzima. Mu minsi iheze, Serigne w‘imyaka 14 ntiyubahuka kuva mu nzu. Yarashobora gutambuka buke buke atanyaruka, ariko – kubera yavukanye ibirenge vyompi biraba inyuma – vyaramutera isoni cane. Bamwe baratwenga ingene atambuka, abandi bakamutinya bagatangura no kumwita amatazirano. Ariko ubu inyuma y’amezi atandatu, ibirenge vyiwe vyarahindutse, ubu indoto ziwe zo gukinira Senegal umupira w’amaguru zisa n’izishoboka. Serigne  afise ubugaru, ubu akaba ari mu rugendo rwo kubukosora. Buri mwaka, abana 200,000 baravukana ubugaru. Ku bw’ishirahamwe ry’abagiraneza MiracleFeet, ku bantu miriyoni 10 bakiriho bavukanye ubugaru,  abashika miriyoni 8 ntibigeze baronka amahirwe y’uko bukosorwa. Senegal iri mu bihugu bitanguye gukoresha vuba Ponseti – ubuhinga  bwo gukosora ubugaru bwiswe gutyo  hafatiwe kw’izina ry’umuganga w’umu-Espagnol yabutoye – ugereranije n’ibindi bihugu. Malawi na Uganda, nk’akarorero, biri mu bihugu vyatanze na bimwe bimwe vy’i Buraya kwemera ko ubwo buhinga bushobora gufasha. Ariko abanganga b’abanya-Senegal ubwo buhinga barabunonosoye gusumba uko bwari mu ntango, ubu bakaba babukoresha mu gukosora ubugaru ku bana b’imiyabaga mbere n’abakuze bari bazi ko bamaze kurenza imyaka yo gukosorwa. Nyina wa Serigne aranezerewe cane n’ingene umuhungu wiwe ariko aratera imbere. Nta muntu amurusha kumenya  umubabaro n’ububabare biterwa n’ubwo bumuga. “Umunsi umwe yarigeze kwanka kuva i muhira iminsi itatu.  Vyarambabaje cane ku mutima. Ariko ubu turanezerewe.” Hakoreshejwe ubwo buhinga, buri indwi, umuntu baramushirako isima kugira ihindukize buke buke ikirenge gitumbere neza. Ariko kubera we ubugaru bwiwe bwari bukaze cane, yashizweko isima incuro 20 mu mayinga nk’ayo nyene, ariko ubundi muri rusangi ni hagati ya gatanu n’umunani. Nk’uko bigenda kenshi iyo gukosora biri hafi kurangira, biba ngombwa ko abagwa kugira babohore “Tendon d’Achilles” [Ikigango) yiwe ariko ubundi ubwo buhinga ntibusaba kubagwa. Iciza gusumba, burazimbutse, ntiburinda gukoreshwa n’abaganga karuhariwe, kandi bukora neza cane – 90 % y’abana bakosowe imbere y’uko barenza imyaka ibiri bagira ikirenge gikora neza, mu gihe kubagwa bishobora kuzana izindi ngorane. Ubudasa buratangaje cane iyo uravye  amasanamu ya video ya Serigne imbere y’uko atangura gukosorwa. Mu minsi iheze, Serigne yarashizweko isima ya nyuma. Inyuma y’aho, azokenera kugirishwa ibikorwa ngoraramubiri kugira afashwe kumenyera guhagarara ku maguru yiwe Kandi mu minsi ya mbere azokwambara urwego  ku maguru kugira agumize ibirenge uruhande rumwe, ariko kazoza kiwe kerekeza heza. Fatou, uwundi mwana ariko aravurwa muri ivyo bitaro vya Dakar, yakoze urugendo rwa 400km kugira nawe akosorerwe ikirenge ciwe  c’i buryo. Ubu ageze ku myaka 13 ariko umuforoma mukuru, Nicanor Manga, aramwizeza ko  ikirenge ciwe kizokosorwa mu nyuma agatambuka neza.  Fatou avuga ko kubera aba kure cane, ntiyigeze yishiramwo ko ikirenge ciwe cokosowe. Kuba bizofata umwanya avyakira neza. Kuja kw’ishure ntivyoroshe – kubona abandi bana bari kumwe basimbasimba -mu gihe Fatou nawe yaba agendera ku bibando (bequilles). “Ivyo nifuza vyose, nta na kimwe nashobora. Ariko ni nakira, nzoshobora gukora ivyo nshaka.” Aho harimwo gukora kugira ashike ku ndoto yiwe yo kuba umuganga. Ariko si bose bagira amahirwe. Fata nka Oumou Barry w’imyaka 32, nk’akarorero. Igihe twamugendera muri Lac Rose, akarere ko mu nkengera y’umurwa mukuru wa Senegal, Dakar, yatweretse ikirenge ciwe gihetamye kandi kimeze nk’ikigaramye. Agendera ku ruhande rw’ikirenge kandi ububabare butuma adashobora gushika kure. Ubuzima bwiwe bwarabaye iciro ry’umugani kubera ubugaru, ariko aravuga ubwana bwiwe amasozi amutanga hasi. “Nahora mbaza mama igituma meze gutyo? Akanyishura ati: ‘Niko Imana yabishatse’ hanyuma uvuka gutyo.’” Oumou yaciye  mu bituma n’abandi benshi muri Senegal  bihebura ntibarondere ubuvuzi. Yavuze ko igihe ciwe camugoye cane ari igihe yari imyaka y’ubuyabaga, igihe abagenzi biwe batangura kwambara ibirato birebire, nawe agategerezwa kwama yambaye isandare gusa. Amaherero, yaruhiye guheba ishure- kuko ntiyaragishoboye kwihanganira kwama ariko araterwa amajambo. Yahavuye anaheba icigwa co kubarira kuko yasanzwe guhonyora ipedali y’imashini (icarahani) bibabaza cane. Oumou  afise umugabo n’abana babiri, ubuzima bwiwe si nyamwigendako nk’uko hari abaciye baharirwa ivomo kubera ubugaru, ariko n’ubu arumva ko abuze vyinshi kubera ubwo bumuga bugaragara butuma adashibora gukora akazi. Arira yagize ati: “Nta kintu gifadika mfise”. Aho bibabarije, kubera imyaka afise kandi  akaba yarabazwe ntivyagenda neza, Oumou ntashobora gukosorwa hakoreshejwe ubuhinga bwa Ponseti. Abakuze barashobora gukosorwa neza na Ponseti, ariko biragira cane gusumba kuko ibirenge vyabo bitaba bicoroshe cane Kenshi, ibituma umuntu avukana ubugaru ntibitahurwa neza, n’ubwo abahungu bafise ivyago biruta incuro zibiri ivy’abakobwa vyo kubuvukana. Benshi mu babuvukana kw’isi bari mu bihugu bikenye n’ibifise amikoro abayabaye, kubera urugero runini rw’abavuka, kandi mu bihugu bikenye ni ho akenshi ubwo bumuga budakosorwa. Umwe mu bagore yiyemeje guhebera ubuzima bwiwe gufasha kugira ntihagire abantu benshi  bakurana ubugaru ni  Aisha Mballo. Twahuriye w’isoko ryo mu gisagara ca Thies. Agendana igitabo kinini kirimwo amafoto. Ico gitabo gisigura ico arico ubugaru n’ingene ubuhinga bwa Ponseti bushobora kubukosora. Yaje ngaha kurondera aboba bafise ubugaru ubundi bashobora kuba ngaho bagakura atawubitayeho. Aisha avuga ko na we nyene ibirenge vyiwe bwari ubugaru gushika aho, mu myaka ya 1990 ari um myaka yiwe y’ubuyabaga, yarungikwa muri Reta Zunze Ubumwe za Amerika kubagwa. Ubu n’umukorerabushake  aserukira ishirahamwe ry’abagiraneza MiracleFeet, rihimiriza gupima, kuraba hakiri kare umwana ko atavukanye ubugaru. “Abantu bemeye ko umwana afise ubugaru hanyuma bakareka kumunyegeza, turashobora kubajana mu bitaro bagakosorwa.” Rosalind Owen wa Global Clubfoot Initiative, yize ibijanye n’ingene ubugaru bubonwa muri Afrika, avuga ko mu mico ya kera hari ingorane zikomeye nyinshi  zo kwigizayo uwufise  ubugaru”. Abantu bibaza ko wavumwe, canke ko warozwe, canke ko abavyeyi bawe hari ikintu kibi bakoze.” Aho harimwo kuvuga ko nyoko wawe yarenze ibigo kw’ico rero ari igihano. N’ubu abadashika 20% y’abafise ubugaru ni bo bakosorwa bakivuka muri Senegal , bivuze ko hakiri vyinshi vyo gukorwa. Imbere y’uko tuva Thies,  twaciye mu bindi bitaro kuraba uruyoya rw’umukobwa rw’indwi zibiri rwariko rurashirwako isima. Abaganga n’abaforoma bariko barabohera ama pansuma ku tuguru twiwe hanyuma bashirako isima itose hejuru. Iki nico gihe ciza co gukosora ubugaru. Mu cumba co kurindiriramwo, umwana w’umuhungu w’imyaka ibiri, ariko aratera igikarato cavuyemwo umutobe (jus/juice). Hari n'aho azohava avamwo umukinyi w’umupira w’amaguru. Ntashingura neza -  kuko ikirenge kimwe kiracari ubugaru – ariko nibura ariko arakosorwa.	https://www.bbc.com/gahuza/articles/c2lqg0ven4qo
politics	"CVR Burundi: ""Inzego za leta zagize uruhara runini mu bwicanyi bwo mu 1972"""	Umugwi ujejwe kurondera ukuri ku bihe vy'ubwicanyi bukabije vyagiye birashikira Uburundi muri kahise usanga inzego za leta yari ihari ico gihe zaragize uruhara runini mu bwicanyi bwo mu 1972. Ushikiriza inama nshingamateka na nkenguzamateka icegeranyo ca buri mwaka c'aho ugejeje ibikorwa, umugwi CVR wasavye  leta ihari ubu gusaba ikigongwe  ku bantu bose bahuye n'ivyo vvago. N'icegeranyo giteye ubwoba nk'uko vyashikirijwe n'umukuru w'umugwi CVR Pierre Claver Ndayicariye. Kivuga ido n'ido ry'ingene abantu ibihumbi n'ibihumbi bagizwe ahanini n'abo mu bwoko bw'abahutu bishwe muri uwo mwaka w' 1972 bagatabwa mu binogo rusangi  na cane cane mu bibanza bitatu vy'intara ya Gitega ari naho ahanini uwo mugwi wakoreye mu mwaka uheze. Wamenyesheje ko ku binogo 8 washoboye kuzuramwo ibisigarira muri commune za Shombo, Giheta no ku ruzi Ruvubu, umugwi CVR waharuye abantu bahatawe barenga ibihumbi indwi n'amajana atatu na 40, abahicirwa bakaba begeranirizwa ku mugwa mukuru wa Gitega bakuwe cane cane mu ntara zihana urubibe n'iyo ntara. Benshi ngo bari abanyeshure, abarimu, abadandaza n'abihebeye imana. Umugwi CVR uvuga ko  abaja kwicwa batangwa canke bakegeranywa n'abakuru b'imitumba, abakuru b'ama commune canke b'intara, imodoka zabatwara nazo zari iz'igisirikare canke izo cahamagaje. Izo mbere ngo ni  nazo zongera zikaja kwimba ibinogo zigatwara abo bantu kubitabwamo bahejeje kwicwa bakubwiswe inyundo canke ibindi vyuma, barashwe canke bapfiriye mu twumba batsindagirwamwo ari benshi cane batabona izuba kandi badahabwa amazi, rimwe na rimwe mbere ngo hari abasukwa mu binogo bagihema. Ivyo vyose umugwi CVR uvuga ko wabibwiwe n'abakiriho mu babibonye, abacitse kw'icumu, apfakazi canke impfuvyi. Ngo hari n'abari mu nzego za reta ico gihe  bakiriho kandi bavuganye n'uwo mugwi. Umugwi CVR mu mwaka uheze warakoreye kandi ugiye kuzobandanya ukorera mu ntara za Rumonge na Makamba ari naho  bivugwa ko ubwicanyi bwatanguriye itariki 29 ukwezi kwa kane mu 1972 butumbereye abatutsi. Uwo mugwi ukibaza gusa ingene bwanyarutse gukwira igihugu cose kandi abavugwa ko bari bateye igihugu muri izo ntara  batarenze aho. Pierre Claver Ndayicariye arongoye umugwi wo kurondera ukiri ku vyago vyashikiye Uburundi yavuze ko naho ico cegeranyo giteye ubwoba intumbero yaco ari  ugukiza abarundi biciye mu kumenya ukuri benshi gushika ubu batigeze bamenya. Ibikorwa vy'uwo mugwi umaze imyaka irenga itandatu ushinzwe birabandanya, mu myaka ibiri iheze ukaba mbere warongerejewe ibikorwa kuko ubu utohoza gushika mu 1885 kare wageza kuva Uburundi bucikukira gushika mu 2008. Kuva wongewe ibikorwa ukaba usigaje imyaka ibiri ku kiringo c'imyaka ine wahawe ariko gishobora kwongerwa.	https://www.bbc.com/gahuza/amakuru-55580121
sports	Iran: Fifa isabwa kuvana ico gihugu mu gikombe c'isi kubera uburenganzira bw'abagore	"Ishirahamwe riharanira uburenganzira  ryasavye Fifa kuvana Iran mw’ihiganwa ry’igikombe c’isi mu mupira  bw’amaguru inyuma yo kwankira abagore kurorera inkino mu gihugu cabo. Iryo shirahamwe, Open Stadiums, ryabajije igituma igihugu cemererwa kuja mu mahiganwa mu gihe  abategetsi “n’ubu batarekurira abagore b’abanya-Iran kuraba urwo rukino rwiza.” Ako kamo gatewe haheze amayinga abagore bemerewe kuraba urukino rwo mu gihugu ubwa mbere kuva mu 1979. Ariko iryo shirahamwe ntiryaheze amakenga ko ibibuga vy’umupira bizoguma vyuguruwe ku bagore. Open Stadiums ryanditse mw’ikete yarungukiye umukuru wa Fifa  Gianni Infantino riti: “Abagore bo muri Iran ntibizeye baba abategetsi ba reta baba n’abategetsi b’ishirahamwe ry’umupira w’amaguru  ko ikibuga ca Azadi kizoguma cuguruye  ku bagore   igikombe c’isi ca Fifa 2022  ni camara kurangira itariki 18 Kigarama (12)"". Rivuga kandi ko n’abazoja Qatar kuraba inkino bashobora kugira ingorane ku bategetsi ba Iran kuko bashobora kuguma bakurirana uwo wese azoba yagiye kuziraba. Kubuza abagore kwitaba inkino biteye kubiri  n’amategeko mpuzamakungu y’umupira w’amaguru, nk’uko iryo kete ribivuga, rigashimika rivuga ko rero Fifa ikwiye guca ivana Iran mw’ihiganwa ry’igikombe 2022 muri Qatar. Imbuga z’amakuru muri Iran zanditse ibivugwa ko abagore bemerewe kuraba urukino mu kwezi kw’umunani inyuma y’aho Fifa irungikiye ikete abategetsi ibasaba kwemerera abagore kwinjira mu bibuga vy’umupira. Fifa yari imaze kubwira BBC ko itazoraba hirya kuri ico kibazo. Nta tegeko rihari ribuza abagore kuja kuraba inkino  muri Iran, ariko ni imbonekarimwe kuko kenshi batemererwa kwinjira. Imbere y’aho abagore ntibemererwa kuraba inkino zo mu gihugu aho abagabo baba bariko barakina kuko abajejwe kwigisha ijambo ry’imana batavyemera kw’izina rya Islam y’aba Shia. Abagore baramaze kurorera inkino mpuzamakungu nkeya harimwo rumwe mu kwezi kwa gatatu uyu mwaka, nk’uko bivugwa n’itororokanirizo ry’amakuru, Reuters. Iryo shirahamwe riharanira uburenganzira rivuga kandi ko umugwi w’abakinyi uzoja muri Qatar mu mpera z’uyu mwaka wihanijwe kutagira ico uvuze ko myiyerakano iriko irwagwamwo abantu muri iyi minsi muri Iran. Yatewe n’urupfu rwa Mahsa Amini, umugore yapfuye ari mu minwe y’abaporisi inyuma yo gufatwa n’igiporisi kijejwe kwifata uko bibereye. Iryo kete rivuga ko aho yapfiriye ari co kigo nyene “abafana b’abagore bakunze kujanwa bakaborezwa igufa iyo bubahutse bakaja kuraba urukino rw’umupira w’amaguru”."	https://www.bbc.com/gahuza/articles/c4np1pz3el0o
sports	Qatar 2022: Bukari avuga ko atasuzuguye Ronaldo mu kumwigana	"Umusatirizi wa Ghana Osman Bukari avuga ko atasuzuguye Cristiano Ronaldo igihe yigana iki gihangange ca Portugal mu kwigina igitsindo yari ahejeje kwinjiza mu rukino rwahuje Ghana n’ico gihugu ku wa kane mw’itsinda H. Bukari yinjije igitsindo ku munota wa 89 aca yiruka aja ku kabendera ko mu mfuruka z’ikibuga kwigina, yigana Ronaldo. Uyu yahoze ari umusatirizi wa Manchester United niwe yinjije igitsindo ca mbere ca Portugal ariko igihe Bukari yinjiza iki gitsindo wewe yari yamaze kuva mu kibuga. Uyu mukinyi w’imyaka 23 yanditse kuri Twitter ati: ""Narabonye ko ingene niginye igitsindo canje vyateje amajambo menshi, bavuga ko nasuzuguye Ronaldo"". ""Ibi si vyo. Nararengewe n’umunezero nagize kirya gihe wo kubona ninjirije igihugu canje igitsindo mu rukino rwanje rwa mbere mw’ihiganwa ry’igikombe c’isi yose, ari co gituma niginye kurya. ""Indero nahawe ntishobora kunyemerera gusuzugura abankurira, tube turareka umwe mu bantu nkunda cane”. Iki gihugu catahukanye ihiganwa ry’igikombe ca Bulaya mu 2016 carashoboye gukingira intsinzi yaco ya 3-2, bica bituma Ghana ija mu kibanza ca nyuma mw’itsinda ryayo inyuma y’aho urundi rukino hagati ya Uruguay na Korea y’Epfo rwari rwarangiye ari 0-0, hari ku wa kane. Ronaldo yabaye umukinyi wa mbere ku ruhande rw’abagabo yinjije mu mahiganwa atanu atandukanye y’igikombe c’isi yose, igihe yinjiza igitsindo kuri penalty ku munota wa 65 kw’ikosa yari ahejeje gukoregwa n’umukinyi wa Ghana, Mohammed Salisu. Umumenyereza w’umurwi nserukiragihugu wa Ghana uzwi nka Black Stars, Otto Addo, ntiyishimiye ingene umuhagarikizi w’urukino Ismail Elfath yavyifashemwo. Addo  ati: ""Nibaza ko ari ingingo yafashwe mu makosa, kuko twariko turakina umupira. Sinzi igituma  bwa buginga bwa videwo VAR (Video Assistant Referee) butakoreshejwe, nta nsiguro yahabaye”. ""Yabaye ingingo itari yo. Mu vy’ukuri ni twebwe twakorewe ikosa”. Addo avuga ko yarondeye ingene yovugana n’umuhagarikizi ku ngingo zimwe zimwe inyuma y’urukino. ""Nashaka kubigira mu bwitonzi ariko nabwiwe ko yari mu nama. Yaraturwanya. Twararonse amakarata makeya y’umuhondo twari dukwiriye ariko baradukoreye amakosa yategerezwa gutangirwa amakarata y’umuhondo ariko ntayo bahawe”. Abajijwe ivy’igitsndo ca Ronaldo cahinduye ibintu, Addo yavuze ati: ""Iyo umuntu yinjije igitsindo, ni ukumukeza. Ariko kirya ni ico bahawe, koko ni ico bahawe”. Umukinyi w’inyuma wa Brighton Tariq Lamptey na we nyene yarinjiye mu gice ca kabiri ariko yavuze ko urukino rwiwe rwa mbere mu gikombe c’isi yose rwabaye igihe c’ “umubabaro”. Ghana izohura na Korea y’Epfo mu rukino rugira kabiri mw’itsinda H ku wa mbere isaha cumi, urwa nyuma rukazoyihuza na Uruguay ku wa gatanu igenekerezo rya 02 kigarama (12)."	https://www.bbc.com/gahuza/articles/cqe999vn897o
business	Burundi - Miriyaridi 7 ziranyuruzwa buri mwaka mu matagisi y'amasoko ya Bujumbura	"Umushikiranganji w'intwaro yo hagati, umutekano n'iterambere rusangi mu Burundi agabisha abatoza amakori (taxes) mu masoko y'igisagara ca Bujumbura ko bagiye gufatirwa ingingo hamwe bobandanya kuba intambamyi mu kwinjiza mu kigega c'igisigara amafaranga yose ategegerezwa gutozwa mu masoko. Ingingo ya mbere ija imaze gufatwa. Inyuma y'inama bagirishijwe mu gisagara ca Bujumbura na General Gervais Ndirakobuca, hafashwe ingingo yo guhagarika abari bajejwe gutoza amakori n'ama taxe mu masoko y'igisagara ca Bujumbura. General Ndirakobuca yavuze ko  ubushikiranganji bwo nyene bwitoreje ayo mafaranga buca burenzako miriyoni 121 ku ndwi, ''kandi aba commaissaires b'amasoko ntibigeze batworohereza''. Ati: ""Mwonsigurira gute ko amafaranga atozwa muri mairie mu ndwi imwe, turavye n'inzitizi twahuye nazo, ubushikiranganji buriko buratoza burenzako miriyoni 121? Ntimwumva ko igihugu capfuye?"" Yavuze ko ashobora no gushika miriyoni 150 ku ndwi, bisiguye ku mwaka ko arenga  miriyaridi ndwi (ashika miliyoni $3.5). Mu ma komine yo hagati mu gihugu ho ,  umushikiranganji Ndirakubuca yavuze ko basanze muri rusangi reta itakaza miriyaridi 40  ku mwaka. Yabwiye ibitavye iyo nama harimwo abajejwe gutoza amakori mu masoko y'igisagara ca Bujumbura ati: ""Inyuma y'iyi nama, uwusubira kuvyivangamwo, ibimushikira ntagire ngo n'ubushikiranganji…..ntavuge ngo reta mvyeyi itwara abantu ku Musaga'', imvugo iciye hirya yo kubagabisha ko bazofatwa, bagapfungwa-ku  Musaga niho hari ibohero rikuru rya Mpimba. Reta y'Uburundi isanzwe ishigikira imirimo y'amakomine ku mafaranga angana na miriyaridi 63  ku mwaka. Umushikiranganji Ndirakobuca  avuga ko hamwe ama komine yokwinjiza amafaranga yose ategerezwa kuboneka, ayo reta itanga yoheza agakora ibindi. Uburundi buri mu bihugu vya mbere kw'isi birangwamwo ibiturire cane, hakurikijwe icegeranyo c'uwu mwaka ca Transparency International, ikigo gikurikirana ibijanye n'ibiturire mu bihugu vyose vyo kw'isi."	https://www.bbc.com/gahuza/56070638
health	Umugore w'Umutalianokazi yikanguye amaze amezi 10 muri coma	"Umugore w'umutalianokazi yavuye muri  koma (coma)  inyuma y'amezi 10, nk'uko bivugwa n'ibinyamakuru vyo muri ico gihugu. Cristina Rosi, w'imyaka 37, yari afise inda y'amezi indwi igihe yagira ikibazo c'umutima mu  kwezi nkw'indwi mu mwaka uheze. Umukobwa wiwe, Caterina, yavutse nyina abanje gukorwa (Caesarean). Ariko nyina yaciye aguma muri koma bikekwa ko  ubwonko bwari bwononekaye. Ubu yikanguye avuga ijambo ryiwe rya mbere, ""Mamma"", nk'uko umugabo wiwe yabivuze. Gabriele Succi yabwiye ikinyamakuru La Nazione ati: ""Ntavyo twari twiteze, kari akanyamuneza vy'ukuri inyuma y'ayo marushwa."" Madame  Rosi yimuriwe mu bitaro muri Autriche  mu kwezi kwa kane kugira  akurikiranwe mu buryo budasanzwe . Nyina n'umugabo wiwe bompi bari iruhande yiwe igihe yavuga. Amafaranga yo kuvurwa kwiwe yatanzwe n'urubuga rwo kwegeranya imitahe mito mito ariko itanzwe n'abantu benshi (crowdfunding) gushika ubu rumaze kuronka amadorari 208.000  yo kubandanya avurwa harimwo `n'ukugororwa ingingo z'umubiri (physiotherapie). Urubuga rwa internet rwa Arezzo Notizie ruvuga ko Succi yavuze ati ""Cristina ubu biragoye kumumenya. ""Arisanzuye gusumba, ubu baramukuyemwo umuringoti bari batobereye inzira mu muhogo kugira ashobore guhema (thracheostomy), ubu bacishije mw'ipompo bariko baramuha umuti uzotuma haba irindi terambere mu ngingo ziwe."" Umukobwa wiwe nawe yaramaze amezi atari make mu  mu bitaro kubera ubukene bw'umwuka wa oxygene igihe yavuka."	https://www.bbc.com/gahuza/amakuru-57431974
health	Covid-19: Papa Francis ahagaritswe umutima n'abatinya incanco muri Ekleziya	"Papa Francis avuga ko atabona ingene yosigura igituma bamwe mu bakardinali muri Ekleziya Katolika batinya gufata urucanco rwa Covid-19. Avugana n'abanyamakuru igihe yagira yurire indege ava muri Slovakia asubira mu Butaliyano, Papa Francis yavuze ati: ""Ntivyumvikana kuko kahise k'isi kerekana ko umuntu afitaniye ubucuti n'incanco"". Papa atera akamo abantu kwicandagisha ""ku neza y'abandi"", ni mu gihe na we nyene yamaze kwiteza urucanco rwa Covid-19. Avuga ko umukardinali umwe yisanze ari mu cumba c'indembe kubera Covid-19. Francis ntiyadomyeko urutoke uyo muntu, ariko umukardinali w'umunyamerika agendera ku vyakera Raymond Burke w'imyaka 73, aherutse kumara imisi mu bitaro ari muri ca cuma gifasha guhema inyuma yo kwandura uwu mugera. Ntibizwi neza nimba Kardinali Burke yaricandagishije canke aticandagishije, ariko muri kahise yagiye yumvikana anegura cane ivyo kwicandagisha. Papa Francis yabwiye abanyamakuru ati: ""No mu nama nkuru y'abakardinali, harimwo abarwanya incanco. Ariko umwe muri bo, ibibabaje cane, yararajwe mu bitaro kubera uwu mugera. Ni ibintu bitangaje mu buzima"". Yongerako ko hafi bose i Vaticano ubu bamaze gucandagwa, kandi ko bariko bariga ingene bofasha abo bagifise ubwoba. Atangara cane, yavuze ati: ""Tukiri abana, twaracandazwe agasama n'ubukangwe - abana bose baracandazwe kandi nta n'umwe yigeze avuga na kimwe"". Hagati aho, Papa aremera ko impari zimwe zimwe kuri izi ncanco zishobora gutuma haba ubwoba bwinshi n'amadidane ku bijanye n'izi ncanco, akavuga ko ari ngombwa ko ""twerekana aho ukuri kuri kandi tukavugana umutima mu nda"". Bamwe mu bayobozi b'Ekleziya, cane cane muri Amerika, bemeza ko abakatolika bakwiye kwemererwa kwanka izi ncanco za Covid-19 bisunze ukwemera kwabo. Ariko, Papa Francis ntahuza nabo, akavuga ko izi ncanco ""ata ngorane ziteye ku kwemera kw'umuntu"", ko rero zokoreshwa ku neza."	https://www.bbc.com/gahuza/amakuru-58580939
sports	Novak Djokovic: Singwanya kwicandagisha ariko nemeye guheba ibikombe haguhatirwa kwiteza urucanco	"Novak Djokovic  avuga ko yopfuma aheba gukinira ibikombe vyo muri kazoza haguhatirwa kwiteza urucanco rwa Covid -19. Mu kiganiro cihariye na BBC, yavuze ko ataho ahuriye n'abagwanya incanco, ariko ko ashigikiye uburenganzira bw'umuntu bwo guhitamwo ico ashaka. Djokovic yabajijwe niba yohitamwo guheba amahiganwa nka Wimbledon na French Open haguheba aho  ahagaze ku vyerekeye incanco. Nawe ati : ""Ego, ico nico kiguzi niteguriye kuriha."" Uwo mukinyi amaze gutsinda Grand Slam incuro 20 yarirukanywe muri Australia mu kwezi guheze reta y'ico gihugu imaze gufuta  visa yiwe ku mpari zijanye no kuba aticandagishije. Djokovic, asanzwe ariwe wa mbere kw'isi  muri tennis y'abagabo, avuga ko yari yarasonse uruhusha rudasansazwe rwo kwinjira muri ico gihugu gukina mw'ihiganwa rya Australian Open kubera yari amaze iminsi aheruka gukira Covid-19. Ariko umushikiranganji wa Australia ajejwe abasohoka n'abinjira , Alex Hawke, ubwiwe yaciye afuta visa y'uwo mukinyi w'imyaka 34, ku mvo z'uko kuba ari muri Australia vyari gushobora ""kugumura"" bigaha intege  agatima ko kugwanya incanco. Yabwiye BBC ati ""Sinigeze ngwanya incanco"", yemeza ko yatewe incanco akiri umwana, ""ariko namye nshigikira uburenganzira bwo guhitamwo ico ushira mu mubiri wawe."" Mu kiganiro caciye irya n'ino ibibazo vyinshi, ica mbere kuva apfungiwe i Melbourne muri Nzero (ukwa 1), Djokovic yisiguye ku bijanyue n'igihe yatorwa ko yanduye umugera wa corona muri Kigarama (ukwa 12) hamwe n'ingene abona incanco. Djokovic  yavuze ko yizeye ko ingingo zijanye n'ukwicandagisha ku mahiganwa amwe amwe zizohinduka,  anavuga ko yizeye ko ""ashobora kuzokina iyindi myaka myinshi"". Ariko yanemeje kandi ko yiteguriye guheba amahirwe yo kuba umugabo wa mbere w'ibihe vyose muri tennis kubera uko yumva ibintu. Umukeba wa Djokovic, Rafael Nadal, amaze gutahukana intsinzi 21 za Grand Slam, gutyo akaba ariwe mugabo wa mbere afise intsinzi nyinshi za wenyene kurusha abandi bose. Abajijwe igituma, yishuye ati: ""Kubera ica ngenderwako mu gufata ingingo ku vyerekeye umubiri wanje kirakomeye kuruta igikombe canke ikindi kintu ico arico cose. Jewe ngerageza gukurikiza ivyo umubiri wanje ushaka uko bishoboka kwose."" Djokovic  yavuze ko yamye ari umuntu ashira imbere ""kumererwa neza, amagara, kurya neza,"" kandi ko ingingo yiwe ku ruhande rumwe yatumwe n'ingaruka nziza ibintu bimwe bimwe nko guhindura ingene arya n'ingene aryama, vyagize ku bushobozi bwiwe nk'umunonotsi. Avuga ko aguma ""ari maso"" ku bijanye no gushobora kuzokwicandagisha muri kazoza ""kuko  turiko turagerageza gutora, twese hamwe, inyishu nziza ishoboka yo kurangiza Covid"". ""Sinigeze ngwanya kwicandagisha. Ndatahura ko, kw'isi yose, abantu bose bariko baragerageza gushira inguvu mu kurwanya uwo mugera, kandi bizeye ko ugiye kurangira vuba."" Umwihwezo w'umunyamakuru Fergus Walsh Incanco (doses) zirenga  miriyaridi 10 za Covid ziramaze guterwa kandi abantu hafi batandatu kuri 10 kw'isi yose baramaze kuronka nibura rumwe. N'ukuvuga ko hari amakuru menshi. Nko ku yindi miti myinshi, incanco za Covid zirashobora kugira ingaruka, ariko integuro yazo ku mutekano ni nziza cane. Zimaze gukiza ubuzima bw'abantu badaharurwa, zakingiye abantu kurwara bakaremba, kandi zishobora kubuza kurwara Covid igihe kirekire. Izi ncanco zakozwe mu mwanya muto cane, ubundi gukora urucanco bikunze guteba kubera ibibazo vyo kuronka uburyo. Abahinga bagize uruhara mu kugerageza incanco za Covid, hamwe n'inzego zijejwe  kuzemeza, bavuga ko ataco birengangije mu bijanye n'umutekano wazo. Hari ingaruka zishika gake cane zibonekeje hagitangura gutangwa izo ncanco ku bantu ama miriyoni, ari naco gituma abagenzura bama bariko barabikurikirana indwi ku ndwi. Biragoye kumenya ibindi Djokovic akeneye canke yifuza kumenya.  Avuga ko adafise amakuru akwiye ku ""rucanco"" nk'uko umenga hari rumwe gusa. Hari nyinshi.  Nk'umunonotsi,  ivyago vyo kurwara Covid ni bike. Ariko ntibingana n'ubusa. Kanatsinda amaze kuyirwara kabiri. Uruhusha rudasanzwe rwo kwemererwa kwinjira muri Australia kandi aticandagishije rwasabwe hatavuzwe uwurusavye uwari we, kandi rwemewe n'imigwi y'inzego zibiri zigenga zo muri Australia. Ariko hari n'urundi rupapuro rw'urugendo, rwagiyemwo ikosa. Djokovic aremera ko ""vy'ukuri, iryo kosa ku rupapuro rwo gusaba visa ntiryakozwe ibigarankana."" ""Ryaremewe kandi riremezwa na sentare y'igihugu mbere n'umushikiranganji ubwiwe mu bushikiranganji bw'abinjira n'abasohoka muri Australia. ""Ico abantu bashobora kuba batazi ni uko  ntirukanywe muri Australia ku mvo z'uko ntari naracandazwe, canke ko hari amategeko narenze canke ko nagize ikosa mu kwuzuza urupapuro rwo gusaba visa. Ivyo vyose vyaremejwe na sentare y'igihugu n'ubushikiranganji bw'abasohoka n'abinjira. ""Igituma nirukanywe muri Australia n'uko umushikiranganji ajejwe abasohoka n'abinjira yakoresheje ububasha bwiwe mu gufuta visa yanje agendeye ku kwibaza ko nshobora guha intege abafise agatima ko kurwanya incanco mu gihugu canke mu gisagara, ivyo navyo nkaba ntavyemera na gato."""	https://www.bbc.com/gahuza/amakuru-60390758
sports	Umuyabaga wa Barcelona ava Guinée-Bissau, Ansu Fati w’imyaka 16, yahawe ubwenegihugu bwa Espagne	Umuyabaga Ansu Fati w'imyaka 16 akinira Barcelona yahawe ubwenegihugu bwa Espanye, ikaba ari inzira yuguruwe ngo ico gihugu gishobore kumukinisha mu nkino mpuzamakungu. Uyo muyabaga w'imyaka 16 afise kandi uburenganzira bw'ugukinira igihugu ciwe c'amavukiro ca  Guinée-Bissau , ariko kandi agashobora n'ugukinira Portugal aho sekuru na inakuru basanzwe bari. Ubushikiranganji bw'intwaro yo hagati nibwo bwafashe ico cemezo c'ukumwemerera igisabo ciwe inyuma y'aho akwirije imyaka 10 aba muri ico gihugu nk'uko bisabwa n'amategeko. Ivyo bivuga ko Fati ashobora gukinira umurwi nserukiragihugu wa Espanye mw'ihiganwa ry'igikombe c'isi c'umupira w'amaguru w'abatarenza imyaka 17 ryimirije gutangura muri Brezili ku wa 26 z'ukwezi kw'icumi uno mwaka. Ariko n'aho azokinira Espanye mu murwi nserukiragihugu w'abatarenza imyaka 17, amategeko agenga ishirahamwe ry'umupira w'amaguru kw'isi FIFA avuga ko ashobora guhindura agakina mu murwi w'abakuze. Ku munsi wa kabiri w'iyi ndwi, Fati yabaye umukinyi wa mbere muto cane akiniye Barcelona mw'ihiganwa rihuza imirwi yabaye iya mbere mu bihugu vyabo (Champions League), mu rukino rwayihuje na Borussia Dortmund rukarangira ari 0-0. Uyo mukinyi w'imyaka 16 ariko yerekana ibintu bidasanzwe mu mupira w'amaguru mu murwi wiwe Barcelona, ibitangaza abatari bake ku myaka yiwe. Mu nkino zine gusa za mbere Barcelona imaze gukina mw'ihiganwa ry'umupira w'amaguru rya Espanye, La Liga, Fati amaze gutsinda ibitsindo bibiri. Yatanguye gukinira Barcelona igihe uyo murwi wahura na Real Betis, akaba yagiye kwinjira mu kibuga ku munota wa 78 asubiriye umukinyi yitwa Perez. Fati yatangujwe mu kibuga ubwa mbere igihe Barcelona yatana mu mitwe na Valencia ku wa gatandatu w'indwi iheze, aho yataye abantu mu gahundwe mu gutsinda igitsindo ca mbere ku munota wa kabiri gusa urukino rutanguye, rukaba rwagiye kurangira Barcelona inyagiye Valencia ibitsindo 5 kuri 2.	https://www.bbc.com/gahuza/imikino-49779650
sports	Tokyo 2020: Ornella Havyarimana yipfuza guha u Burundi umudari olempike wa gatatu	"Ornella Havyarimana ariteguye kuba umurundi wa mbere akina umukino wa Boxe agiye guserukira igihugu ciwe mu mahiganwa olempike azobera i Tokyo mu kwezi kuza. Kw'igenekerezo 25/07 Havyarimana azotangura guhiganwa n'abigeme bashika 25 bo mu bihugu 25, barimwo na Christine Ongare umunyakenya baheruka kurushanywa  mu kwezi kwa gatatu i Kinshasa. Havyarimana, yaronse ikibanza mu mahiganwa olempike ku butumire mu gihe atari yashoboye kuronka ico kibanza mu mahiganwa yo kukironka muri Africa. Umumenyereza wiwe avuga ko ico kibanza bakimenyeshejwe muri iyi ndwi ""bisa n'ibitevye gatoya"" ariko Ornella n'ubundi yari asanzwe abandanya imyimenyerezo. Inkuru y'uko Ornella azoja i Tokyo yaramuryoheye cane, kuko yasanze ari mu myiteguro yo kurondera ikibanza mu mahiganwa nk'aya azobera i Paris mu 2024,  ati: ""Nari nagumye ku kivi, n'ubu nguma mbandanya"". Ornella yabariye BBC ko guserukira Uburundi ubwa mbere muri Boxe mu mahiganwa olempike ari intango izobera abandi barundikazi akarorero keza. Ati: ""Ni irya mbere ngiye muri Jeux Olympiques, kuva boxe itangura mu Burundi ntiyari bwinjire muri ayo mahiganwa ni jewe ngiye gutangura, ni umunezero ntangere."" Eric Ndayishimiye arongoye ishirahamwe ry'urukino rwa Boxe mu Burundi avuga ko ari ""iteka n'akanyamuneza"" ko bashoboye kuronka umuntu azoserukira urwo rukino muri izo nkino. Azohiganwa n'abakomeye Kuva igenerekezo rya 23 z'ukwezi gutaha abanonotsi beza kw'isi barenga 11,000 bo mu bihugu 205 baritezwe guhiganwa i Tokyo mu nkino zishika 50 zitandukanye. Buri munonotsi ashika hariya ni uko aba afise ivyo yerekanye ko ashoboye nk'uko Eric Ndayishimiye abivuga, ariko kandi ngo arizeye ko Ornella azoseruka neza. Joseph Nkamicaniye umumenyereza wiwe avuga ko Ornella yabandanije yitegura n'aho atari yaronse 'qualifications' y'aya mahiganwa ya Tokyo. Ati: ""Ntiyari yigeze ahagarika imyimenyerezo kuko no mu mezi abiri aheze yaheruka mw'ihiganwa rya Africa ryabereye i Kinshasa urumva ntiyigeze ahagarika imyimenyerezo. ""Mu ndwi zisigaye turiko tumutegura kugira 'endurance, souffle na technique', twongera kandi tumuha na morale kuko abo bazohura i Tokyo bahora bahurira mu mahiganwa y'isi'. Ndayishimiye nawe avuga ko ata nkeka afise ko Ornella ashobora ""kuvyitwaramwo neza i Tokyo kuko ni ibintu amenyereye"". Ati: ""Yaragiye mu mahiganwa y'isi muri Korea, n'i Delhi mu Buhinde, yaragiye i Thailand, yaragiye mu Burusiya, yarahiganywe no mu mahiganwa ya Africa muri Gabon na Kinshasa"". Azovana umudari  w'umwakaka i Tokyo? Mu 1996, ubwa mbere Uburundi buseruka mu mahiganwa olempike i Atlanta muri Amerika, Vénuste Niyongabo yateye iteka igihugu ciwe atahukana umudari w'inzahabu mu gusiganwa 5,000m. Imyaka 20 inyuma yaho Francine Niyonsaba yabaye uwa kabiri mu gusiganwa 800m mu bigeme mu mahiganwa olempike ya Rio de Janeiro 2016, atahukana umudari w'ifeza. Ornella yiyumvira ko bishoboka ko uretse kuba uwa mbere aserutse muri boxe yonaba uwa gatatu ateye iteka Uburundi agatakana umudari wa wa olempike. Ati: ""Hariya nzokora vyose bishoboka kugira ntahane umudari  kubera bariya tuzohura bose ndabazi, dusanzwe duhurira mu mahiganwa y'isi."" Nkamicaniye amumenyereza avuga ko hariya haseruka abantu bakomeye ariko na Ornella ""azoseruka yazikenyeye"". Ati: ""Nubwo usanga hatabuze intambamyi zimwe zimwe, turiko turamutegura mu buryo bwose. Turavuga ngo ntiworirimba intsinzi utarashika ku kivi, ariko umudari nawo ashobora kuwutahukana."" Ndayishimiye wewe ati: ""Turanezerewe cane haba twebwe muri federation canke Abarundi bose ko Ornella agiye kuduserukira, twogira Imana akazana umudari  vyotuma igihugu kigira izina ryiza gusumba."""	https://www.bbc.com/gahuza/amakuru-57622698
politics	Ukraine: Kyiv ivuga ko yateye intambwe ikomeye mu gihe Russia iriko iva muri Kherson	"Igisirikare ca Ukraine kivuga ko cateye intambwe zikomeye ku musi w’ejo mu micungararo ya Kherson, inyuma y’aho Uburusiya butangarije ko buriko burakura ingabo muri ico gisagara co mu bumanuko. Ingabo za Ukraine zivuga ko zabohoje igisagara gikomeye ca Snihurivka kiri ku birometero 50 mu buraruko bwa Kherson. Kyiv (umugwa mukuru wa Ukraine) ivuga kandi ko iriko irasatira bikomeye ku mpande zibiri hafi ya Kherson, harimwo gutera intambwe y’ibirometero indwi mu turere tumwe tumwe. Uburusiya buvuga ko bwatanguye kuva muri ico gisagara – igisagara gikomeye cane bwari bwigaruriye muri ino ntambara – ariko iki gikorwa gishobora gufata amayinga. Itangazo ryo ku wa gatatu ryabonetse nk’inzitizi zikomeye ku ntambara ya Moscou muri Ukraine, n’aho abategetsi ba Ukraine bari bagifise impungenge – bagabisha ko ayo ashobora kuba ari amayeri yo kubatega umutego. Nta cemezo cashotse kiboneka ko Uburusiya buriko burakura ingabo ku bwinshi muri Kherson. Ejo ku wa kane, umukuru w’ingabo za Ukraine, Valeriy Zaluzhny, yavuze ko adashobora kwemeza canke guhakana ivyo kuva muri Kherson – ariko akavuga ko ingabo ziwe zateye intambwe. Jenerari Zaluzhny avuga ko ingabo ziwe zateye intambwe zikomeye ku mpande zibiri ku ruhande rw’uburengero bw’uruzi Dnipro – akarere karimwo Kherson – mu kwigarurira ibibanza 12. Ejo ku wa kane nyene, yavuze ko akarere k’ibirometero indwi kabohojwe “muri uno musi uheze”, mu gihe ingabo zariko zisatira amaja ku ruhande rwo mu buraruko bushira ubuseruko hamwe no ku ruhande rw’uburengero. Amashusho ya videwo yerekana abanyagihugu bariko baramutsa abasirikare mu kibanza c’ihuriro, bigaragara ko bari bahejeje kwinjira mu gisagara ca Snihurivka. Snihurivka iri ku masanganzira y’amabarabara akomeye kandi ni igituro ca gari ya moshi c’intara ya Mykolaiv, ihana urubibe na Kherson mu buraruko no mu burengero. Ubutegetsi bw’intara ya Mykolaiv bwacishije ubutumwa ku rubuga hwaniro rwa Telegram buvuga buti “amakuru menshi meza uno musi”. Bwaciye butuma haba ibihuha vyinshi mw’ijoro ry’ejo ku wa kane vyavuga ko ingabo za Ukraine zashitse mu nkengera za Kherson. Iki cafashwe nk’ikimenyetso c’uko ingabo zishobora kuba zari zashitse mu kigwati ca Chornobayivka kiri mu micungararo ya Kherson. BBC ntivyayishobokeye guhinyuza aya makuru y’uturere twabohojwe n’utwatakaye – ariko aya makuru aje inyuma y’amayinga ingabo za Ukraine zivuga ko zari zimaze zisatira. Kherson ni wo mugwa mukuru wa mbere kandi wonyene w’intara waguye mu minwe y’Uburusiya kuva butanguye igitero kuri Ukraine ku wa 24 ruhuhuma (2). Kuva mu mpera z’ukw’icenda, yafatwa na Kremlin nk’Ubutaka bw’Uburusiya  - inyuma y’iciswe “amatora ya kamarampaka” mu turere twa Ukraine twigaruriwe n’Uburusiya, amatora yiyamirijwe cane n’amakungu. Ku wa gatatu, Moscou yavuze ko bitari bigishoboka gukorera muri ico gisagara, ikavuga ko yategerezwa kwimuka ikava mu burengero bw’uruzi Dnipro - uruzi rucamwo kubiri Ukraine. Jenerari Zaluzhny, umukuru w’igisirikare ca Ukraine, avuga ko ata kundi Uburusiya bwari kugira atari uguhunga, inyuma y’aho amayira yo gushikana uburyo asenyuriwe, uburyo bwo kurongora urugamba nabwo bukononekara. Mu masaha yitereye y’ejo ku wa kane, umushikiranganji wa Ukraine ajejwe kwivuna abansi yavuze ko bizofata n’imiburiburi indwi yose kugira ngo Uburusiya bukure ingabo zabwo zose muri Kherson kandi ko bitoroshe kumenya ivyo umwansi ategekanya. Jens Stoltenberg, umukuru w’urunani rwa gisirikare OTAN/NATO ruhurikiyemwo ibihugu vy’Uburengero, avuga ko biboneka ko Uburusiya “buri ku gitsure gikomeye” ariko ko bikenewe kuraba “ingene ibintu bigenda ku rubuga”. Umushikiranganji w'Ubwongereza wo kwivuna abansi, Ben Wallace, avuga ko Uburusiya buriko busa n’ubwubaka uruzitiro rwo kwivuna umwansi ku rundi ruhande rw’uruzi Dnipro bukoresheje ibikoresho bikomeye. Avuga kuri iyi ngingo yo gusubira inyuma, Wallace avuga ko ""amakungu adategerezwa gushimira Uburusiya ko buriko burasubiza amatungo bwanyaze”. Umuhanuzi wo mu biro vya perezida wa Ukraine avuga ko hakiri kare kwigina  - akagiriza umwansi wiwe ko ariko ashaka guhindura Kherson akayigira “igisagara c’urupfu” mu gusiga ateragiye ama mine no mu gutegura kuyitera amabombe ari kure. Ibi bishobora gutuma igitigiri c’abagwa muri ino ntambara ciyongera, mu gihe imaze guhitana canke gukomerekeramwo abasirikare 100.000 kuri buri ruhande n’abasivire 40.000, nk’uko biherutse gushikirizwa mu biharuro ngereranyo  bitangwa n’intwazangabo yo mu gisirikare ca Amerika. Mu yandi makuru, Amerika yatangaje iyindi mfashanyo ya gisirikare igenewe Ukraine ifise agaciro k’imiriyoni 400 z’amadorari y’amanyamerika – harimwo ubuhinga bwa Avenger bwo gucungera ikirere hamwe n’ibisasu vya misire vyo mu bwoko bwa Hawk. Perezida Volodymyr Zelensky wa Ukraine avuga ko yavuganye kandi n’umushikiranganji wa mbere w’Ubwongereza Rishi Sunak ku vyerekeye imfashanyo bwoha Ukraine mu rwego rwo kwivuna umwansi."	https://www.bbc.com/gahuza/articles/c4n3nz1v9veo
entertainment	'Umukuru wa Twitter Elon Musk 'ntari hejuru y’amategeko'' - Umugenzuzi wa US	"Kimwe mu bigo vy’ubugenzuzi vya Reta Zunze Ubumwe za Amerika kivuga ko kiriko kirakurikiranira hagufi ingene ibintu biriko biragenda muri Twitter ""n’impungenge nyinshi"". Ni inyuma y’aho hari abakozi bo ku rwego rwo hejuru mu bajejwe amabanga hamwe no kwubahiriza amategeko bavugwa ko batanze imihoho. Umurwi w’igihugu ujejwe ubucuruzi (Federal Trade Commission,FTC) uvuga ko umukuru w'urwo rubuga mushasha Elon Musk atari  ""hejuru y’amategeko "". Mu yandi makuru, Musk avugwa ko yoba yarabwiye abakozi ko n’ivyo kwugara bishoboka. Iyi kompanyi iri mu mayira abiri kuva aho Musk atanguriye kwirukana ibihumbi n’ibihumbi vy’abakozi mu ndwi iheze. Ubushobozi bwo kugura 'status' ku bakoresha uru rubuga mu gihe ari uwiyandikishije gushasha bwongereje impungenge ko Twitter ishobora kwuzura ama konte y’ibinyoma. Ejo ku wa kane, Yoel Roth, yari arongoye igisata ca Twitter kijejwe umutekano yashize umwidondoro mushasha kuri runo rubuga hwaniro amenyesha ko atakiri muri ico kibanza. Amakuru avuga ko umukuru w’igisata kijejwe amakuru y’ibanga Damien Kieran be n’umukuru w’igisata kijejwe ivyo kwubahiriza amategeko Marianne Fogarty batanze imihoho. N’uwujejwe umutekano muri iyo kompanyi Lea Kissner na we nyene yaratanze imihoho. Kubona aba bantu baragiye bishobora kwongereza ivyago vya Twitter vyo guhonyanga amabwirizwa y’ubugenzuzi. Mu kwezi kwa gatanu, iyi kompanyi yaraciwe ihadabu ry’imiriyoni 150 kubera kugurisha amakuru y’abayikoresha, bikaba vyabaye ngombwa ko yemera ko hashingwa ayandi mabwirizwa mashasha ajanye no gucungera amakuru y’ibanga. Douglas Farrar, umukuru w’igisata kijejwe imigenderanire muri FTC, avuga ati: ""Turiko turakurikirana ibiherutse kuba kuri Twitter n’impungenge nyinshi”. ""Nta muyobozi canke ikompanyi iri hejuru y’amategeko, kandi amakompanyi ategerezwa gukurikiza ivyo twemeranije”. Farrer avuga ko FTC ifise “ibikoresho bishasha biyiha ubushobozi bwo kugenzura ko kompanyi iriko ikurikiza ivyo yiyemeje kandi turiteguye kubikoresha”. Twitter yarishe ihadabu mu kwezi kwa gatanu inyuma yo kwagirizwa ko yari yagurishije mu buryo buteye kubiri n’amategeko amakuru y’ibanga y’abayikoresha kugira biyifashe kugurisha amatanganzo yo kwamamaza. Iruhande y’iri hadabu, yategerejwe kwemera amabwirizwa mashasha, kandi ikemera gushiraho umugambi  ukomeye wo gucungera amabanga n’umutekano vy’abayikoresha – bigenzurwa n’aba bategetsi bavugwa ko batanze imihoho. Kuva afashe mu minwe Twitter, Musk yarirukanye uwahoze ari umuyobozi nshingwabikorwa Parag Agrawal hamwe n’abandi bategetsi bo hejuru, mbere n’abajejwe ibikorwa vyo kwamamaza n’amasoko na bo nyene baragiye. Ibi vyose biza kwongereza amakenga kuba Twitter idafise abantu bakwiye bashobora gucungera nimba ibandanya igendera ku mategeko ngenderwako. Vyongeye, amwe mu makompanyi makuru makuru yamamaza yaratewe ubwoba n'inzira Musk ariko atwaramwo iyi kompanyi y’urubuga hwaniro. Twitter yinjiza amafaranga yayo hafi yose biciye mu kwamamaza, ariko amakompanyi amwe amwe yabaye arabangira kurekura amahera yayo, mu gihe acihweza impinduka Musk ariko arazana. Amakompanyi amwe amwe avugwa ko afise amakenga ko Musk azodegura mu mategeko yo kugenzura ibica ku rubuga rwiwe mbere anahindure ingingo zo kwugara imbuga z’abantu bamwe bamwe bateje ibibazo, harimwo na Donald Trump yahoze arongoye Amerika. Bivugwa ko Musk yoba yarabwiye abakozi bari mu nama ko atabona neza kazoza k’ingene ubutunzi bwiyongera muri iyo kompanyi, kandi ko atawoshira kure guhomba burundu. Twitter yarasabwe kugira ico ishikirije. Urubuga ngurukanabumenyi The Verge ari na rwo rwasohoye ijambo ryose Musk yashikirije abakozi, ruvuga ko Twitter itagifise igisata c’ukumenyesha amakuru."	https://www.bbc.com/gahuza/articles/c6pgp7zzr81o
politics	Ubumwe bwa Afrika - AU - bwahagaritse igihugu ca Guinea kubera kudeta	Ishirahamwe ry'Ubumwe bwa Afrika, canke AU, ryahagaritse mu banyamuryago igihugu ca Guinea nyuma y'itembagazwa ry'ubutegetsi nk'uko bigaragara mu butumwa bwa twitter. Prezida Alpha Condé yatembagajwe n'umugwi w'abasirikare bayobowe na Col Mamady Doumbouya ku munsi wa Mungu uheruka. Iyo kudeta yariyamirijwe n'abarongozi b'akarere co kimwe n'ishirahamwe ry'ubumwe bwa Afrika, umunyamabanga mukuru wa ONU hamwe na Leta Zunze Ubumwe za Amerika. Ishirahamwe ry'akarere Ecowas ryahagaritse Guinea kuwa gatatu nayo abashikiranganji bajejwe imigenderare bo mu karere k'uburengero bwa Afrika bakaba barashitse i Conakry ngo baganire n'abatembagaje ubutegetsi. Abariko abarongozi ba gisirikare bakirijwe impundu n'isinzi ry'abantu mu mabarabara ku murwa mukuru Conakry. Benshi bavuga yuko bari baraseserejwe na Prezida Condé, yari mu kiringo kigira gatatu c'ubutegetsi, bakidogera kandi igiturire, ubutunzi bwifashe nabi hamwe n'intwaro mbi.	https://www.bbc.com/gahuza/58519233
politics	Umushikiranganji wa mbere wa Israel yarengukishijwe mu butungane	"Umushikiranganji wa mbere wa Israyeli, Benjamin Netanyahu, agiye kuburanywa muri sentare, ibitari bwigere bibaho ku mutegetsi nk'uyu asanzwe akiri mu mabanga. Bwana Netanyahu yagirizwa igiturire, magendo hamwe no guhemuka. Ashitse muri sentare i Yerusalemu, uyo mutegetsi w'imyaka 70 yongeye guhakana ivyo yagirizwa,  avuga ko abamurwanya barondera ""kumubogoza mu buryo bwose bushoboka"". Ivyo bibaye inyuma y'indwi imwe gusa asubiye kwimikwa ngo arongore leta y'ubumwe igiyeho bigoranye. Uwo bahanganye, Benny Gantz, yaremeye gusangira ubutegetsi nawe inyuma y'amatora atatu mu mwaka umwe gusa yahera ataco ashitseko. Bwana Netanyahu ariyamiriza ivyo asabwa n'abo batavuga rumwe bashaka ko atanga imihoho mu gihe akiriko araburana. Bwana Netanyahu afise imanza zitatu zizwi nka 1000, 2000, na 4000. Urubanza 1000- magendo no guhemuka :  yagirizwa ko yahawe igipfukamunwa  n'umurwizatunga akomeye kugira ngo nawe amworohereze. Urubanza 2000 - yagirizwa magendo no guhemuka : yagirizwa ko yemeye gufasha mw'igurishwa ry'ikinyamakuru ca Israyeli, Yediot Ahronot, maze naco kikamwamamaza Urubanza 4000 - igiturire, magendo no guhemuka : Igihe yari umushikiranganji wa mbere hanyuma n'umushikiranganji wo guhanahana amakuru, bwana Netanyahu yagirizwa gushinga amategeko yorohereza uwutwara ikompanyi Bezeq yo gutumatumanako, Shaul Elovitch, maze nawe akaronka akaryo ko kwamamazwa mu kinyamakuru ngurukanabumenyi Walla ca bwana Elovitch. Bwana Netanyahu arajhakana yivuye inyuma ivyo yagirizwa, akavuga ko ariko ""atotezwa"" n'abo batavuga rumwe muri politike, aba arahira akarengwa ko ategerezwa gukora ibishoboka vyose kugira ngo izina ryiwe ntiricafuzwe. Ntivyari bwigere bibaho muri ico gihugu aho umushikiranganji wa mbere akiri mu mabanga arengutswe imbere y'ubutungane. Uwuheruka kurengutswa Ehud Olmert, yabanje gutanga imihoho ku burongozi bw'umugambwe mu gihe yariko akorwako amatohoza ajanye n'ukurya igiturire mu 2008, n'aho asa n'uwagumanye amabanga yiwe gushika habaye amatora mu mwaka wakurikiye - amatora yatumye Benjamin Netanyahu ashika kubutegetsi. Itegeko rya Israyeli rivuga ko umushikiranganji wa mbere akurikiranwa ku vyaha asabwa gutanga imihoho. Abanyagihugu ba Israyeli ntibavuga rumwe ku bijanye n'uko yobandanya ari umushikiranganji wa mbere canke ko akwiye gutanga imihoho. Abamunegura bavuga ko ibiriko biramubako vyo gukurikiranwa n'ubutungane bidashobora kubangikanwa n'amabanga yiwe, mu gihe abamushigikiye bobo - harimwo n'umugambwe wiwe - bavuga ko yatowe n'abanyagihugu, rero ko adashobora guhatwa gutanga imihoho."	https://www.bbc.com/gahuza/amakuru-52791369
health	Russia: habonetse abantu ba mbere banduye umugera H5N8 w’akamangu k’inkoko	"Uburusiya bumenyesha ko abantu ba mbere banduye umugera wa H5N8 utera indwara y'akamangu (ibicurane) k'inkoko. Abategetsi bavuga ko abantu indwi bakora mw'iyororero ry'inkoko riri mu bumanuko bw'ico gihugu banduye uwu mugera wadutse mu kwa cumi na kabiri kw'umwaka uheze. ""Aba bantu bose indwi …bameze neza"", ibi bikavugwa n'umuganga akaba n'umuhanuzi mu vyo amagara y'abantu mu Burusiya, Anna Popova. Avuga ko haciye hafatwa ingingo zikenewe kugira ngo ntihagire abandi bantu bandura. Umupfasoni Popova avuga ko ata kintu na kimwe cerekana ko iyo ndwara yashobora kwinjira mu bantu, akavuga ko bamaze kubimenyesha mw'ishirahamwe rijejwe amagara y'abantu kw'isi, OMS/WHO. Arashimira laboratoire Vektor yo muri ico gihugu yashoboye gutora uwo mugera muri abo bakozi. Popova ati: ""Kubona uwu mugera watowe hakiri kare utarashobora kugira ububasha bwo kuva mu muntu uja mu wundi, biduha, twese kw'isi yose, akaryo ko kwitegura neza kugira ngo dushobore guhangana nawo"". Avuga ko abahinga b'Uburusiya ubu baca batangura kwiga ingene bashobora gupima abantu. Hari ubundi bwoko bw'ibicurane vy'inkoko bwandukira abantu rimwe na rimwe mbere abapfa bagapfa - ariko ubu nibwo bwa mbere uwu mugera wa H5N8 wasimvye ukinjira mu kiremwa muntu."	https://www.bbc.com/gahuza/amakuru-56144634
politics	Burundi: CNL ivuga ko integuro y'amatora irangwamwo utunenge	"Umugambwe utavuga rumwe n'ubutegetsi CNL uridogera umurwi ujejwe amatora mu Burundi CENI ko ataco uriko urakora kugira ngo utunenge tubandanya twibonekeza mu nteguro y'amatora ategekanijwe ku wa 20/05/2010. Mw'itangazo wasohoye ejo ku wa gatandatu,  uwo mugambwe umenyesha ko amategeko agenga amatora ariko arahonyangwa, kandi ko CENI ataco ishaka kubivugako. Haciye indwi abashaka kwitoza mu bibanza bitandukanye vy'igihugu batanguye kwiyamamaza, hakaba kandi haciye iminsi ine igikorwa co gutanga amakarata y'itora gitanguye, aho abanwanyi b'uwo mugambwe berekana imyidogo ko batariko baroroherezwa. Umurwi CENI ntaco urashobora kubwira BBC, ariko umukuru wayo aherutse gusaba abari muri ivyo bikorwa gukurikiza no kwisunga itegeko rigenga amatora n'amakoraniro mu bikorwa vy'imyiyamamazo barimwo. Mw'iryo tangazo ry'umugambwe CNL, uwo mugambwe uvuga ko hari ibibazo bitari bike bigenda vyibonekeza mu bice bitandukanye, bakanagiriza mbere abaserukira CENI mu ntara no mu makomine ko babirenzako uruho rw'amazi. Tumwe mu tunenge CNL yerekana, iravuga ko amakarata ariko atangwa ata ntonde z'abatorera ku biro vy'amatora runaka zatangajwe, kugira ngo abazahatorera bamenyekane. CNL kandi uvuga ko hari abatorera amakarata abandi batarinze no kwerekana ibibaranga, ivyo navyo ngo bigashobora gutuma haba abanyururizwa amakarata yabo. Ivyo ngo bigatuma bamwe babwirwa ko amakarata yabo ataboneka mu gihe bari bariyandikishije, mbere no mu matora y'ibwirizwashingiro rya 2018 baranatoye. CNL inagiriza CENI ko mu gushiraho umurwi ujejwe amatora mu ntara, CEPI, be no mu makomine, CECI , batakurikije ukunganisha hagati y'abanyamigambwe nk'uko amategeko abivuga. CNL ivuga ko abanywanyi bayo mu ntara zitari nke z'igihugu bahohoterwa kandi bakanaburagizwa n'abanywanyi hamwe n'abategetsi bakomoka mu mugambwe uri kubutegetsi  mu bikorwa vyabo vyo kwiyamamaza. Térence Manirambona avugira uwo mugambwe akaba ari we yasohoye iryo tangazo, atanga akarorero ka buramatari w'intara ya Kayanza asanzwe kandi azokwitoza nk'umushingamateka w'umugambwe CNDD-FDD akamwagiriza ko ""abandanya akora ibikorwa bigenewe CEPI mu kuburagiza aba CNL"", aho avuga ko nko ku wa 30/04 yirukanye abanywanyi ba CNL gukorera mu kibanza bari bahawe. BBC yashatse kumenya ico umurwi CENI uvuga ko kuri ivyo vyagiriji vyose bishikirizwa n'umugambwe CNL ariko abawurongoye bakaba ataco bashimye kuyimenyesha. Hagati aho, umuvugizi w'uwo murwi, Philippe Nzobonariba, yabwiye iradiyo y'igihugu, RTNB, ko ibibazo bijanye n'utugorane twibonekeza mw'itangwa ry'amakarata bamaze kutwumva, agasaba ko hagize uwubura ikarata yoca abimenyesha CECI hanyuma nayo ice imenyesha CEPI, iyi nayo imenyeshe CENI kugira ngo barabe ko mu mamashini yabo iyo karata atayiriyo. Nayo ku kibazo c'uko hari abatora amakarata y'abandi baba batanabatumye, Bwana Nzobonariba amenyesha ko ivyo bamaze no kuvyibonera, akibutsa ko ""umuntu kugira ngo atorere uwundi aba yamuhaye uburenganzira bwo kumutorera"". Ati: ""Rero hari aho twamaze kubona, aho usanga hari nk'uwuza akavuga ngo naka yantumye atacemeza ko yamutumye, uyo ntushobora kumuha ikarata yiwe"". Yanavuze ko n'abari hanze nabo nyene bashobora kurungikira urwandiko ruteyeko  umukono uwo bipfuza ko bobatorera. Ati: ""Andika 'procuration', utereko umukono, hanyuma urungikire uyo muntu azogutorera, aheze agutorere"". Mu gihe hari bamwe bafise amakenga ko ku munsi w'amatora hashobora kuba abantu batorera abandi benshi, Bwana Nzobonariba yibutsa ko umuntu afise uburenganzira bwo gutorera umuntu umwe rudende."	https://www.bbc.com/gahuza/amakuru-52522130
politics	Russia nta birwanisho ruhonyanganda buzokoresha muri Ukraine, bivugwa n'umuserukizi bwabwo muri UK	"Umuserukizi w'Uburusiya mu Bwongereza yabwiye BBC ko atibaza ko igihugu ciwe kizohava gikoresha ibirwanisho ruhonyanganda mu ntambara na Ukraine. Andrei Kelin avuga ko amategeko ya gisirikare y'Uburusiya atemera ko ibirwanisho nk'ibi  bikoreshwa mu ntambara nk'iyi ya Ukraine. Avuga ko Uburusiya bufise amategeko akaze cane ajanye n'ikoreshwa ry'ibi birwanisho, cane cane mu gihe ukubaho kw'igihugu kugeramiwe. Yabwiye ikiganiro Sunday Morning ati: ""Ntaco bisa bisana n'igikorwa kibandanya"". Igihe Vladimir Putin ahamagarira igisirikare kumera magabo zigategura ibirwanisho ruhonyanganda mu mpera z'ukwa kabiri, haciye imisi mike igitero gitanguye, isi yose yafashe ko yari agabishije ko yashobora kubikoresha. Perezida Putin avuga ko ivyo yavuze vyavuye ku gasomborotso k'ibihugu vyo mu Burengero hamwe n'ishirahamwe OTAN ryo kwivunira umwansi hamwe rihurikiyemwo ivyo bihugu. Ariko umushikiranganji w'Ubwongereza ajejwe kwivuna abansi Ben Wallace yavuze ko uko kwari ugushaka kuzimagiza abantu ku ""biriko biragenda nabi muri Ukraine"". Yavuga ko igitero c'Uburusiya kitariko kiragenda uko categuwe, kandi ko Putin yashaka no  ""kwibutsa amakungu"" ko Uburusiya bufise ibikoresho vyo kuzibira aboshaka kubutera. Muri ico kiganiro yagiranye na  Clive Myrie wa BBC rimwe na rimwe akaza arishura ibidahuye, uyu aserukira Uburusiya yahakanye amakuru avuga ko ingabo z'Uburusiya ziriko ziratera amabombe abasivire kandi ko ivyaha vy'intambara bwagirizwa mu gisagara ca Bucha ari ""irementanya"". Abajijwe ati ""Kubera iki Uburusiya buriko bukora iyi ntambara nk'uku, bukora ivyaha vyo mu ntambara?"",  Kelin yishuye ati: ""Umukuru w'igisagara ca Bucha mw'itangazo ryiwe aremeza ko ingabo z'Uburusiya yagiye, vyose bimeze neza kandi haratekanye, igisagara kiri mu buzima busanzwe. ""Nta na kimwe kiriko kiraba, nta biziga biri ku mabarabara. Ariko hanyuma, vyose bimaze gukorwa - ariko..."" Ariko rero Myrie yahavuye amusatira : ""None nyakwubahwa, ibi vyose ni irementanya? Vyose ni irementanya gusa? Ibi vyemezo vyose ni irementanya?"" Uyu muserukizi yaciye yishura ati: ""Twebwe tubona ko ari irementanya. Rikoreshwa mu gutoba ibiganiro"". Uburusiya bwarigeze kuvuga ibi imbere y'aha, aho umushikiranganji w'imigenderanire Sergei Lavrov yavuze ko amashusho y'ibiziga i Bucha vyari ""irementanya"" , igihe ingabo z'Uburusiya ziviriyeyo. Aya majambo yarabeshujwe n'abatari bake bavyiboneye babwiye BBC ko ingabo z'Uburusiya zabiciye ababo. Avuga ku mukwe wiwe, umugabo umwe yavuze ati: ""Yari umugabo w'umunyamahoro, se rugo, yari abeshejweho n'ugusudira, yari afise ingorane z'uruti rw'umugongo kandi yari yaramugaye ubuzima bwiwe bwose"". Amasanamu y'ibigendajuru nayo nyene asa n'ayabeshuza ibivugwa na Moscou, akerekana ibiziga birambaraye mw'ibarabara hasigaye indwi zibiri ngo Abarusiya bave muri ico gisagara."	https://www.bbc.com/gahuza/amakuru-61622458
politics	Tanzania: Imvo n'Imvano kw'iragi rya Prezida John Magufuli	Ndabaramukije nongera ndabaha n'ikaze muri iki kiganiro c'Imvo n'Imvano co kuri uyu wa gatandatu igenekerezo rya 27 ukwezi kwa gatatu mu 2021. Iki kiganiro cerekeye urupfu rwa Prezida John Pombe Magufuli wa Tanzania aherutse kwitaba Imana mu mpera z'indwi iheze, kikaba kibaye inyuma y'umusi umwe ashinguwe ku mavuko yiwe mu karere ka Chato mu ntara ya Geita. John Pombe Magufuli, umuhungu yavutse ku murimyi-mworozi mu nyuma agatorerwa kuba Prezida wa Tanzania mu mwaka wa 2015, yitavye Imana afise imyaka 61. Reta yaciye isohora itangazo ivuga ko azize ingwara y'umutima. Imbere yo kuba Prezida, Magufuli yari yataziriwe izina rya 'Tingatinga' - mwene vya bimodoka bikora amabarabara - kubera ibikorwa vyiwe vyo kwubaka amabarabara igihe yari umushikiranganji w'ibikorwa vya reta. Azwi cane kandi mu bikorwa vyo kugwanya igiturire n'isesagurwa ry'itunga ry'igihugu. Ibikorwa vyiwe vyari bigamije gutanga umwimbu uboneka, vyabonetse nk'akarorero gashobora gukurikizwa no mu bindi bihugu vya Afrika nk'umuti uyu mugabane ukeneye mu guhangana n'ikibazo c'intwaro ibereye. Muri bimwe mu bikorwa yakoze, harimwo kwugarura amahera yahembwa abakozi batabaho, kwirukana abakozi barya ibiturire canke badatanga umwimbu ushimishije ku mugaragaro rimwe na rimwe ku mboneshakure, anafuta imisi mikuru harimwo uwo kwikukira, ahubwo asaba ko haba umusi wo gukora ibikorwa rusangi. Magufuli kandi yarahagaritse ingendo zose z'abategetsi baja mu bindi bihugu, kandi na we ntiyakunda kugira ingendo mu makungu. Mu kiringo ca mbere c'ubutegetsi bwiwe, izo ngingo yagiye arafata zatumye akundwa cane. John Pombe Joseph Magufuli yarakunzwe cane kubera ingene atarya umunwa, ariko mu gihe ciwe ca nyuma hari abamunegura na cane cane ku vyerekeye ikiza ca coronavirus. Aha yigeze kuvuga ko ico kiza caranduranywe n'imizi muri Tanzania, ahandi agahimiriza abantu gukoresha imiti kavukire. Igihe yitoreza kuba umukuru w'igihugu mu kiringo ca kabiri mu 2020, abo batavuga rumwe bamwagirije kwiba amajwi kandi ko yaguma abatera ubwoba. Nka Prezida, yaragirijwe guturubika abatavuga rumwe na reta no kubangamira uburenganzira bwo gushikiriza ivyiyumviro n'itangazamakuru. Ubutegetsi bwa Magufuli bwarahagaritse ibinyamakuru bimwe bimwe. Ishirahamwe mpuzamakungu riharanira agateka ka zina muntu Amnesty International ryavuze ko abanyamakuru batewe ubwoba. Mu 2017, umushingamateka Tundu Lissu, yaje guhangana na Prezida Magufuli mu matora y'umukuru w'igihugu yo mu 2020, yararashwe ari imbere y'umuhana wiwe, arakomereka bikomeye. Lissu yagirije reta ko ari yo yagerageje kumwica kuko yavuga ko ari reta y'umukazo. Reta ariko yarabihakanye. Ariko n'abo batavuga rumwe hari bimwe bashimira Prezida John Pombe Magufuli, nk'uruhara yagize mw'iterambere rya Tanzania mu gushira imitahe mu migambi myinshi nko mu mabarabara y'indarayi azohuza ico gihugu n'ibihugu bibanyi, kwagura amabarabara hamwe n'inzira z'imodoka zunguruza abantu zihuta mu gisagara ca Dar es Salaam. Yongereje kandi umuyagankuba yongera agarukana kompanyi y'indege Air Tanzania. None vy'ukuri Prezida Magufuli asize irihe ragi? Kugira tuganire kuri ibi vyose, ku murongo wa telephone turi kumwe na Baraka Marembo ari mu gisagara ca Tabora ashigikiye ivyiyumviro vy'abakebura reta ya Tanzania. Turi kumwe kandi na Alfred Bishundu  ashigikiye umugambwe uri ku butebetsi wa CCM ari mu gisagara ca Kahama mu ntara ya Shinyanga. Iki kiganiro mwagiteguriwe kandi murakigezwaho na Cyriaque Muhawenayo ari muri studios za BBC i Nairobi muri Kenya.	https://www.bbc.com/gahuza/amakuru-56547370
politics	Abasirikare ba Mali bishwe inyuma y'aho France itangarije ko igomba itahukane ingabo zayo	"Igisirikare ca Mali kivuga ko abasirikare baco umunani bishwe abandi batanu nabo baburwa irengero mu gitero cakozwe n'inyeshamba mu ntara ya Archam iri mu buraruko bushira ubuseruko bw'ico gihugu. Iki gitero kibaye inyuma y'imisi mike Ubufaransa n'incuti zabwo bitangaje ko bigiye gukura ingabo zavyo muri Mali. Itangazo ryasohowe n'igisirikare rivuga ko mu kwihora kuri iki gitero, igisirikare ca Mali kirwanira mu kirere naco cishwe inyeshamba 57. Rivuga ko aba basirikare bishwe bariko barahiga aho inyeshamba zinyegeje igihe baraswa ""n'abantu bitwaje ibirwanisho batamenyekanye"". Hari amakenga mu karere no mu makungu ku bijanye n'umutekano wa Mali inyuma yo kwirukana ingabo z'Ubufaransa, hamwe n'umuzo w'abacangero b'Abarusiya mu karere. Muri ino ndwi yonyene, abanyagihugu babwiye itororokanirizo ry'amakuru AFP ko abasivire 40 bishwe muri iyo ntara nyene ya Archam isanzwe ari ikiririmbiro ry'imirwi yiyitirira idini rya Islam ariko itavuga rumwe, harimwo na Etat Islamique/Islamic (IS). Mali imaze imyaka itari mike ihanganye n'izi nyeshamba, ivyatumye mu 2020 haduka imyiyerekano ikomeye yo kwiyamiriza uwari umukuru w'iki gihugu Ibrahim Boubacar Keïta yahavuye akurwa ku butegetsi n'abasirikare bijeje abanyagihugu ko bazogarukana mutekano. Kuva ico gihe abategetsi bashasha ba gisirikare ntibumvikana n'Ubufaransa bwahoze butwara Mali mu gihe c'ubukoloni, vyatumye mbere bafata ingingo yo kudategura amatora muri uno mwaka nk'uko vyari mu masezerano, banirukana n'uwuserukira Ubufaransa igihe yankiye iyi ngingo. Ibi vyahavuye bituma Mali itegeka Ubufaransa kuvana ingabo zabwo mu gihugu, inyuma y'imyaka cumi zari zimaze zitana mu mitwe n'izi nyeshamba. Bashigikiwe n'izindi ngabo zo mu bihugu vyo mu Burengero mu butumwa bwa gisirikare muri Mali - buzwi nka Takuba Task Force - zizokwimukira hirya gato, mu gihugu ca Niger. Ku wa gatanu, umukuru w'igihugu ca Niger yavuze ko umutekano ku mbibe z'igihugu ciwe uzohungabana gusumba inyuma yo gukura ingabo z'Ubufaransa n'iz'ibihugu bifatanije nabwo muri Mali. Mu ntango z'ino ndwi we n'abandi bakuru b'ibihugu vyo muri Afrika y'Uburengero barabonanye n'umukuru w'igihugu c'Ubufaransa Emmanuel Macron imbere y'uko Ubufaransa butangaza ikurwa ry'ingabo zabwo muri Mali, bakaba bemeranije ko ahubwo zimurirwa mu bindi bihugu vyo muri ako karere."	https://www.bbc.com/gahuza/amakuru-60451060
sports	Ayavugwa mu mupira w'amaguru i Bulaya 18.07.2019: Pogba, Koscielny, Zaha, Maguire, Sane	"Real Madrid itegura gutanguza urugamba yise ''Operation 200'' aho bashaka kugurisha abakinyi Gareth Bale w'imyaka 30 na James Rodriguez w'imyaka 28, kugira ngo bashobore kuronka amahera akenewe y'ukugurua umukinyi wo hagati wa Manchester United, Paul Pogba. (Marca, via Sun) Neymar yugururiye imiryango Manchester United  mu gihe uyo mukinyi wa Brezili yipfuza cane kuva mu murwi Paris Saint-Germain. (Mundo Deportivo, via Sun) Barcelona iriko yihweza uburyo bushoboka bwo gusubira kugarukana Neymar, bumwe muri bwo bukaba ari kumuzana nk'intizo muri rino ci, ariko bagashobora kumugura mu kiringo c'umwaka. (Sport, via Express) Umumenyereza wa Chelsea, Frank Lampard, ategerezwa gufata ingingo nimba yokwongera gusinya amasezerano n'umukinyi Willian. Uyo munya Brezili w'imyaka 30 asigaje ikiringo c'umwaka umwe gusa ngo amasezerano yiwe na Chelsea arangire, Barcelona ikaba yipfuza kumugura ku miliyoni 30 z'amapawundi. (Express) Umumenyereza mukuru wa Newcastle, Steve Bruce, ashobora guhabwa imiliyoni 90 z'amapawundi kugira ngo agure abakinyi muri iki kiringo. (Sky Sports) Hoffenheim yemeje ko umusatirizi Joelinton w'imyaka 22, ari mu ""biganiro bikomeye"" n'umurwi wo muri Premier League - Newcastle United ikaba ifise icizere ko ishobora kugura uyo musatirizi w'umunya Brezili ku giciro kitari bwigere kibaho muri uwo murwi. (Chronicle Live) Umumenyereza wa Leicester City, Brendan Rodgers, yagabishije Manchester United ko ifise ikiringo ntarengwa nimba yipfuza kugura umukinyi w'inyuma Harry Maguire w'imyaka 26. (Star) Rodgers arashima ubuhinga bwa Maguire, akavuga ko ""atekanye"" ku bijanye n'icipfuzo ca Manchester United co kugura uyo mukinyi w'inyuma. (Independent) Liverpool nta mugambi ifise w'ukugurisha umunyegori Simon Mignolet w'imyaka 31, kandi nta n'umugambi ifise wo gutiza uyo mukinyi imbere y'uko ikiringo c'ukugura n'ukugurisha abakinyi kirangira. (Liverpool Echo) Umukinyi w'inyuma wa Arsenal, Laurent Koscielny w'imyaka 33 yiteze ibiganiro bitoroshe kandi n'umushahara wiwe ushobora kugabanywa inyuma y'aho yankiye kujana n'abandi bakinyi mu mikino y'ukwitegurira ihiganwa ryimirije. (L'Equipe) Manchester United  yahambije iyindi mirwi iriko irondera kugura umukinyi wo hagati w'umurwi wa Roma, Nicolo Zaniolo, w'imyaka 20. (Mirror) Umusatirizi Romelu Lukaku, 26, aripfuza kuva mu murwi wiwe wa Manchester United akaja gukinira  Inter Milan wo mu Butaliyano. (Times) Amasezerano hagati ya Tottenham n'umusatirizi wa Espanye, Fernando Llorente, yaraheze, ubu akaba ariko yihweza nimba yokwimukira mu murwi wa Fiorentina wo mu Butaliyano imurondera. (Mail) Unai Emery arashimangira ko Arsenal iriko ikora ivyo ishoboye vyose kugira igure abakinyi ''batatu canke bane"" imbere y'uko ihiganwa ryimirije ritangura. (Independent) Umukinyi wo hagati Granit Xhaka ari mu kibanza ciza c'ugusubirira Koscielny nka kizigenza wa Arsenal. (Telegraph) Amakuru yuko Arsenal iriko irondera umukinyi w'inyuma wa Celtic, umunya Ecosse Kieran Tierney, ari mu bivugwa cane muri kino gihe, ariko uwo murwi ukaba ushobora guhangana n'abakeba barondera uyo mukinyi w'imyaka 22. (Scotsman) Arsenal iragabishwa ko ""ata n'uko yegereje"" igiciro gisabwa n'umurwi Crystal Palace ku musatirizi Wilfred Zaha w'imyaka 26.  (Mirror) Pep Guardiola yugururiye imiryango umukinyi Leroy Sane w'imyaka 23 ari ku giciro c'imiliyoni 100 z'amapawundi, amubwira ko ashobora kwigira mu gihe yoba yumva bitamushimisha kuguma muri Manchester City. (Mirror) Burnley irashaka kugurisha umunyegori wayo Umwongereza Tom Heaton w'imyaka 33 ku miliyoni 12 z'amapawungi. (Birmingham Mail) Hari amakuru ariko akwiragizwa ko Ashley Cole ashobora kuba umwe mu bamenyereza b'umurwi Chelsea, inyuma y'aho yerekaniye ifoto yiwe ari ku kibuga c'indege aho yatera aja mu gihugu c'Ubuyapani iyo uwo murwi usanzwe uri mu myimenyerezo. (Mirror)"	https://www.bbc.com/gahuza/imikino-49028736
politics	338 barishwe muri Ethiopia mu ndyane z'amoko kuno kwezi	Leta ya Ethiopia ivuga yuko abantu amajana atatu na mirongo itatu n'umunani bishwe mu ntango za kuno kwezi. Ni bwo bwicanyi bwa mbere bubi bushingiye ku moko butaheruka muri ico gihugu mu kiringo c'imyaka myinshi. Vyari vyavuzwe mbere yuko abantu bashika n'imiburiburi amajana abiri na mirongo itanu, bagizwe ahanini n'abo mu bwoko bw'aba-Amhara, biciwe mu gitero mu ntara ya Oromia. Umuvugizi wo mu biro vy'umushikiranganji wa mbere yavuze yuko igipolisi kikiriko kirakora amatohoza. Leta yanse ivyasabwe - na ONU irimwo mu babisaba - vy'uko hakorwa itohoza ryigenga kuri ubwo bwicanyi. Umugwi witwaje ibirwanisho uzwi nka Oromia Liberation Army waragirijwe kugaba ico gitero ariko warabihakanye. Mu myaka ibiri iheze, iyindi ntara ya Tigrinya nayo yarabayemwo imirwano ikomeye hagati y'abarwanyi b'umuhari TPLF wo muri ako karere n'abasirikare ba leta. Naho ubu hasa n'ahari agahengwe, umutekano nturahagaruka neza kandi iyo mirwano yasizemwo ubuzima ibihumbi vy'abantu abandi benshi barahunga.	https://www.bbc.com/gahuza/articles/c2q5gd5kdrxo
business	Maroc iri mu bihugu vya mbere bishora cannabis i Buraya	Maroc iri mu bihugu vya mbere bishora cannabis i Buraya naho ico kiyovyabwenge kitemwe n'amategeko muri ico gihugu	https://www.bbc.com/gahuza/amakuru-58821726
entertainment	Zimwe mw'ifoto z'indwi muri Africa: Itariki 14-20 ukwezi kwa gatanu 2021	Urutororokane rwa zimwe mw'ifoto nziza z'indwi zo hirya no hino kuri uwo mugabane: Izi foto zose tuzifitiye uburenganzira bwo kuzikoresha	https://www.bbc.com/gahuza/amakuru-57202835
health	Coronavirus: Ibintu bitanu ukwiye kumenya	Hari ibintu vyinshi bigenda bivugwa kuri coronavirus mu Bwongereza. Reka rero turabe ukuri kuri vyo. Mu bihugu bimwe bimwe nk'u Bwongereza, ushobora kubona abantu batari bake batanguye kutwambara, ariko nta kintu kinini cerekana ko koko dukora ico twagenewe. Ivyo ni ukubera usanga tutagumye, kandi ntidupfuke amaso, mu gihe kandi udashobora kutwambara umwanya muremure. Utwo dutambara dukeneye kwama duhindurwa (kubera kubira icuya), kugira ngo koko tugire akamaro. Kugira ngo wikingire, ni nkenerwa ko : Ntute umwanya ngo: Muri ivyo vyose nta na kimwe gifasha kuzibira uwo mugera. Nta kintu na kimwe cerekana ko imbwa canke akayabu  gashobora kwandura uwo mugera. Hagati aho, ivyo ntibivuga ko utokwama ukaraba n'isabuni mu gihe wabikorakoye. Uwo mugera mushasha wa coronavirus uzwi ko wavuye mw'isoko rigurisha ibitungwa i Wuhan, mu Bushinwa - arico gituma uvugwa ko wavuye mu bikoko. Uwo mugera ushobora kuba utashotse uboneka mu bikoko imbere y'uko usimba ukandukira abantu, kandi ni ko n'iyindi migera itangura, nk'akarorero ibicurane, Ebola, SARS. Ariko ivyo ntibivuga ko ibikoko muri rusangi biteye ubwoba canke ko ari vyo bikwiragiza uwo mugera. Abantu nka bose batangura kwerekana ibimenyetso bisanzwe (inkorora, ubushuhe) kandi barakira. Hagati aho, uwo mugera urashobora gutuma abantu bamwe bamwe basinzikara (bagafatwa n'imisonga, canke bakagira ingorane zo guhema), ariko abahitanwa nawo usanga ari bake (kubera bagize ingorane zikomeye z'amahaha) mu Bushinwa. Ntiwibagire kandi ko hari indwara y'ibicurane igihe cose mu rushana (mu gihe c'imvura), kandi vyica abantu - mu Bwongereza, abantu bashika 600 bama bahitanwa n'ibicurane buri mwaka. Nko mu Bwongereza, kubera ingingo nyinshi zafashwe, hari igihamana kibi co gufatwa n'ibicurane gusumba coronavirus. Hanyuma kandi, ingingo yo gushira ukwabo abantu bose bavuye i Wuhan ituma uwo mugera utagira ingaruka mbi. Igisabwa ubu muri ico gihugu, ni uko abantu bokwicandagisha ibicurane muri kino gihe. Video : uko uwu mugera urwanywa nk'umwansi rutura w'Ubushinwa: Nta muti canke urucanco ruriho gushika ubu. Hari ho uburyo bwo kuyivura ariko abantu benshi barakira uko nyene atabwo barinze gukoresha. Hari abahinga bariko bita ku rutare kugira barondere urucanco, ariko ruzotegerezwa kubanza kugeragezwa, vyumvikana ko rushobora gufata igihe kirekire imbere y'uko rutangura gukoreshwa. Hari abantu bafise ibibazo vy'amagara, cane cane nk'abarwaye asima, indwara z'imitima, kanseri hamwe n'igisukari, bashobora kumererwa nabi gusumba. N'aho umuntu uwo ari we wese ashobora kuwandura - mbere ikaba igenda yiyongera umunsi ku munsi mu Bushinwa - ariko ni abantu bake cane bicwa n'uwo mugera. Nta mvo n'imwe yotuma uheba gufata imfungurwa usanzwe umenyereye canke uheba kugura imfungurwa canke inzoga zo mu Bushinwa. Eka ntunatinye no kwakira umuzigo canke amakete avuye mu Bushinwa. Uwo mugera nta mahirwe ufise wo kumara umwanya muremure kuri ivyo bintu, co kimwe n'ibindi nk'ibikombe n'ibindi. Kugira ngo wandure, ni uko uba wegeranye n'umurwayi - nko ku metero zibiri mu minota 15 canke irenga. Ibihugu bitari bike vyashize mu kibanza cabo abantu bavuye mu gisagara ca Wuhan no mu ntara ya Hubei mu ntumbero yo kubakurikirana.	https://www.bbc.com/gahuza/amakuru-51399185
health	Argentine: Inama nkenguzamateka yemeje gukorora inda mu ngingo y'akataraboneka	"Inama nshingamateka na nkenguzamateka za Argentine zemeje itegeko rirekura gukorora inda ifise  gushika ku mayinga 14 , ingingo yanditse y'akataraboneka muri ako karere gafise amwe mu mategeko agumye cane kw'isi  mu bijanye no kurangiza ubuzima . Abashingamateka batoye  iryo tegeko inyuma y'impari ndende ku majwi 38 y'abarishigikiye, 29 y'abaryanse n'umwe ata co yarivuzeko. Gushika ubu gukorora inda vyari vyemewe gusa iyo habaye gusambanywa ku nguvu canke ubuzima bw'umuvyeyi bugeramiwe. Iryo tegeko ryari ryemejwe n'inama nshingamateka mu misi iheze. Ekleziya Katolika, isanganywe ijambo rikomeye muri America y'Epfo, yari yiyamirije  iyo ngingo, isaba abakenguzamateka kudatora ingingo yari ishigikiwe na prezida Alberto Fernández. Abaharanira gukorora imbanyi bizigiye ko iyemezwa ry'iryo tegeko muri Argentine - igihugu kibamwo abantu benshi kurusha ibindi kandi c'igihagararo gikomeye muri America y'Epfo-bizotuma ibindi bihugu bigira gutyo. Isinzi ry'abaharanira  haba kwanka canke gushigikira gukorora inda bari bakoraniye imbere y'inama nshingamategeko ku mugwa mukuru Buenos Aires, bakurikira impari  ku ma television manini manini cane. Aho itegeko riruhiye rikemezwa mu masaha ya kare yo kuri uyu wa gatatu, habaye akanyamuneza kenshi mu ruhande rw'abari barishigikiye. Mu gihe Ekleziya Katolika ikomeye cane muri ico gihugu yari yarwanije cane integuro y'iryo tegeko, umuhari w'abagore ukomeye cane ''green wave'' ni wo wagiye imbere mu kurwanira ko ibintu bihinduka. Uwo muhari w'abagore basanzwe wagiye urakomera muri iyi myaka iheze utumye hahinduka itegeko ryariho kuva mu 1921. Ibibaye muri Argentine bishobora gutuma Brezil na Chilli na vyo bisubiramwo amategeko yavyo kugira vyongere  abagore uburenganzira bujanye no kurondoka. Inyuma y'iryo tora, prezida  Fernández yanditse kuri twitter ati :""Uyu munsi tubaye igihugu ciza gusumba, congera abagore uburenganzira kikanaduha uburenganzira  ku magara meza'' Abarwanya gukorora inda, bakurikiye impari mu nama shingamateka ariko batandukanijwe n'ababishigikiye, bacitse intege. Ku bwa  Inés Blas umukenguzamateka yatoye kwanka iryo tegeko  ''Gukorora inda n'akaga. Bihagarika giturumbuka ubundi buzima bwariko buratera imbere''. Ariko umushikiranganji wa Argentine ajejwe abagore, Elizabeth Gómez Alcorta yavuze ati ''twubatse amateka'' kandi benshi mu bashigikiye guhitamwo bavuze ko bizeye ko bizobera ikimenyetso abandi  bashingamateka mu bihugu vya America y'Epfo."	https://www.bbc.com/gahuza/amakuru-55484759
sports	Rwanda-Paralympics: Ikipe ya sitting volley ball y'abagore yitwaye gute i Tokyo?	Ikipe ya sitting volley ball y'abagore yitwaye gute i Tokyo? Kapiteni wayo Liliane Mukobwankawe yavuganye na Jacques Niyitegeka	https://www.bbc.com/gahuza/amakuru-58545820
sports	Zinedine Zidane avuye muri Real Madrid ubugira kabiri nk'umumenyereza	"Umumenyereza wa Real Madrid yatanze imihoho ubugira kabiri kuva atangiye ako kazi. Umugwi wa Real wananiwe gutahukana igikombe na kimwe muri uyu mwaka, ukaba uheruka gutwagwa igikombe ca La Liga n'umukeba wawo Atletico Madrid ku musi wa nyuma wa shampiyona wo ku wa gatandatu. Mw'itangazo ryayo, Real yavuze ko ""bategerezwa kwubahiriza"" ingingo ya Zidane. Bashimiye Zidane w'imyaka 48 ku ""buhinga, ukwitanga n'urukundo yerekanye muri Real Madrid hamwe n'ico amariye uwo mugwi."" Uwo yahoze ari umukinyi w'imbere w'Ubufaransa, yakiniye Real Madrid kuva mu 2001 gushika mu 2006, yatwaye igikombe ca Champions League  incuro zitatu yikurikiranya hamwe n'igikombe ca La Liga igihe yamenyereza ubwa mbere uwo mugwi hagati ya 2016 na 2018. Yavuye muri uwo mugwi mu kwezi kwa gatanu mu 2018, ariko aca agaruka inyuma y'amezi cumi, akaba yaciye anatwara igikombe ca La Liga co mu mwaka uheze. Real yavuze iti: ""Zidane n'umwe muri rurangiranwa ba Real Madrid kandi iragi ryiwe riruta kure ivyo yashitseko nk'umumenyereza n'umukinyi mu mugwi wacu. ""Arazi neza ko afise ikibanza mu mitima y'abakunzi ba Real Madrid kandi ko azoguma yisanga muri Real Madrid."" Real yarangije ihiganwa irushwa na Atletico amanota abiri muri La Liga, ibura igikombe gutyo incuro ya mbere kuva mu 2009-2010. Bavuye mw'ihiganwa ry'igikombe citiriwe umwami (Copa del Rey) kare cane bakuwemwo n'umugwi wo mu cicaro ca gatatu Alcoyano, banatsindwa na Chelsea mu gice ca kabiri gishira ica nyuma mw'ihiganwa rya Champions League. Mu ntango z'uku kwezi, Zidane, yari asigaje umwaka umwe ku masezerano yiwe, yarahakanye yivuye inyuma ivyavugwa ko yamenyesheje abakinyi biwe ko ashobora gukura meza mu mpera z'uyu mwaka w'inkino. Kazoza kiwe ni ko kaguma kagaruka mu bimenyeshamakuru vyo muri Espagne, bituma haba no guterana amajambo, aho Zidane yavuze ko we n'abakinyi biwe bakwiye icubahiro. Ni we mumenyereza wenyene amaze gutwara igikombe ca Champions League incuro zitatu, akaba yaranatwaye ibikombe bibiri vy'imigwi ya mbere kw'isi, bibiri vya UEFA Super Coupe na bibiri vya Super Coupe ya Espagne."	https://www.bbc.com/gahuza/amakuru-57272159
health	Kenya iragabisha ko hadutse ikiza ca cholera muri ico gihugu	Kenya itangaza ko ikiza ca cholera cibonekeje mu turere dutandatu kuri 46 tugize igihugu, inyuma y’aho abantu 61 banduriye iyi ndwara yo gucibwamwo. 13 barwariye mu bitaro mu gihe abandi umunani bamaze gutaha, nayo 40 bavurwa bataha, nk’uko ubushikiranganji bw’amagara y’abantu bubivuga. Ubu bushikiranganji buvuga ko uruzuba rurangwa mu bice bitari bike vy’igihugu rushobora gutuma ivy’iki kiza biyangara, bugatera akamo uturere twose kumera magabo. Abarwayi hafi bose barangwa ku mugwa mukuru Nairobi be no mu karere gahana urubibe nayo ka Kiambu, aho hamaze gutorwa 48 barwaye. Abasigaye bari mu turere two muri Rift Valley nka Nakuru, Kajiado na Uasin Gishu, uwundi umwe akaba yatowe mu karere ka Muranga kari hagati na hagati mu gihugu. Ubu bushikiranganji bwarungitse abahinga muri utwo turere tumaze gufatwa kugira ngo bahangane n’iki kiza. Cholera yandukira biciye mu kurya imfungurwa canke kunywa ibinyobwa vyanduye, ikaba ifitaniye isano rya hafi cane n’isuku rike.	https://www.bbc.com/gahuza/articles/c72jnyev1p3o
entertainment	Astro azwi mu ndirimbo nka Kingston Town, Red Red Wine ari muri UB40 yashengeye	"Umunyamuziki w'umwongereza akongera akaba n'umwe mu batanguje umurwi UB40 Terence Wilson, azwi cane kw'izina rya Astro, yapfuye ku myaka 64. Astro umuririmvyi yaririmbanye n'uyu murwi wo mu mudiho wa reggae mu kiringo c'imyaka irenga 30 yahitanywe n'indwara y'igihe gito, nk'uko vyemezwa n'umurwi yari asanzwe aririmbamwo. Itangazo ryacishijwe ku rubuga n'umurwi Ali Campbell and Astro rivuga riti:  ""Turababaye cane. Isi yose irabuze intwari"". Astro yasezeye mu murwi UB40 mu 2013 akaba yagiye kubandanya n'umurwi wiyonkoye UB40 featuring Ali Campbell and Astro, ukaba wari umaze kuremesha ibiteramo bitari bike muri uno mwaka. Wari witeze kuzunguruka ugenda uremesha ibiteramo mu mwaka uza wa 2022. Umurwi wiwe wa mbere watangujwe mu ntango z'imyaka ya 1980 n'umudiho wa reggae wisangije kamere, ukaba waramenyekanye cane mu miziki itari mike harimwo nka Red Red Wine na Can't Help Falling In Love. Uyu murwi wa Birmingham wagurishije ama casettes arenga imiriyoni 70 kandi imiziki yawo iraba iya mbere mu Bwongereza ku ncuro zitatu zose. Itangazo ry'abagize umurwi UB40 wa kino gihe wanditse kuri twitter uti: ""Wiruhukire mu mahoro Astro. ""Muri iri joro twumvise inkuru y'umubabaro ko uwahoze mu murwi UB40, Terence Wilson, azwi kw'izina rya  Astro, yasandavye inyuma y'indwaya y'igihe gito. Turahojeje umuryango wiwe"". Muri rusangi, UB40 yasohoye indirimbo 39 muri 40 za mbere mu Bwongereza, yongera isohora album 28 muri 40 za mbere mu gihugu, na Astro akaba ari we yari umuririmvyi mukuru mu ndirimbo Rat In Mi Kitchen yabaye iya 12 mu 1987. Uyu murwi kandi waramenyekanye cane kw'isi yose, harimwo no muri Amerika, aho indirimbo Red Red Wine yabaye iya mbere, nk'uko vyagenze no ku yindi yitwa, Can't Help Falling in Love with You, yamaze amayinga indwi yose ari yo yiganje mu 1993. Aba mbere mu bagize uyu murwi baramaze imyaka 30 yose baririmbira hamwe imbere y'uko Ali Campbell  awusezera mu 2008. Mu kiganiro Astro yagiranye na The Guardian mu kwa gatanu, yavuze ko uyu murwi umaze gushingwa mu 1978 wahindutse ijwi ry'abanyagihugu batishimiye ibijanye na poritike hamwe n'ibibazo bihanze isi. Yabwiye iki kinyamakuru ko nawe yabonye ""amabwa nk'ayo abandi birabure bose bahuye nayo mu mpera z'imyaka ya 1970"", aha akaba yashaka kuvuga itegeko ryaha uburenganzira igipolisi guhagarika no gusaka abantu bafatwa ko bateye amakenga - ivyo Astro avuga ko vyama biba buri ndwi. Ati: ""Twabonye vyari bigoye kwandika indirimbo z'urukundo gusumba indirimbo z'abarwanira agateka kabo, kubera vyari vyoroshe cane kwandika ku bintu wewe nyene wiboneye canke wasomye ahantu. Yari kamere yacu"". Mu 2016, uyu munyamuziki yabwiye urubuga ngurukanabumenyi rw'Ubwongereza UK Music Reviews ko iri ritazirano yarironse akiri umwana kubera yambara ibirato vya Dr Martens vyari bizwi nka ""Astronaut"". Yongeyeko ati: ""Ku gihamana ciza, nta muntu yigeze anyita astronaut kuko ari ijambo rirerire, ari naco gituma baciye barigabanya bafata Astro, kandi kuva ubwo ryaciye ringumako"". Abajijwe ingene yiyumva iyo ariko arazunguruka aremesha ibiteramo, Astro yavuze ati: ""Nta kazi kuri iyi si koguha umunezero nk'uwo ndonka. Jewe ndiho kugira ngo ndirime"". Mu kw'umunani, uwundi mugenzi bakoranye muri UB40 batangranye uyu murwi Brian Travers yarapfuye ahitanywe na kanseri ku myaka 62."	https://www.bbc.com/gahuza/amakuru-59195926
sports	Ibivugwa mu mupira w'amaguru: Mbappe, Grealish, Barkley, Raphinha, Musa, Shawcross	"Umusatirizi wa Paris St-Germain Kylian Mbappe ashobora gutera igikumu ku masezerano mashasha muri uyo murwi mu kurindira ko yimukira muri Real Madrid mu kiringo c'imyaka ibiri mu gihe akirindiriye ko ikigega c'uyu murwi wa Esupanye cisununura. (AS - in Spanish) Real Madrid ntizorondera yuy mukinyi Mbabe gushika aho PSG izokwerekanira ko yipfuza kumugurisha, ariko kandi PSG ishobora gufata ingingo yo kureka uyu musatirizi w'imyaka 22 akagenda mu ci mu gihe atotera igikumu ku masezerano yo kwongereza ikiringo. (Marca) Aston Villa iriteguye gutanga umukinyi wayo wo hagati Jack Grealish w'imyaka 25, mu gihe hogira uwongereza amahera, ikaba ishaka kugiriranira amasezerano ya burundu n'umukinyi w'intizo Ross Barkley w'imyaka 27 wo muri Chelsea. (90 Min) Liverpool iriko ikurikiranira hagufi umunya Brezili akina ku ruhande Raphinha w'imyaka 24 inyuma y'uruhara rukomeye amaze kwerekana muri Leeds United mw'ihiganwa ry'uyu mwaka.  (Football Insider) West Bromwich Albion iriko iregeranya uburyo kugira ngo irabe ko yogura umusatirizi w'umunya Nijeriya Ahmed Musa, ariko kandi imirwi Brighton, Burnley, Southampton na CSKA Moscow nayo iriko irarondera uyu mukinyi w'imyaka 28. (Mail on Sunday) West Ham iriko irarondera umusatirizi wa Blackburn akomoka mu Bwongereza Adam Armstrong w'imyaka 23 ikaba iriko irategura gutanga amahera mu ci. (Sun on Sunday) Umukinyi w'inyuma w'Ubwongereza, Ryan Shawcross w'imyaka 33 ari mu biganiro na Stoke City mu ntumbero yo guhagarika amasezerano afitaniye n'uyu murwi kugira ngo aje gukinira umurwi Inter Miami ukina mw'ihiganwa rya Amerika Major League Soccer (MLS). (90 Min) Barcelona ntirota yemera amafaranga ari musi y'imiriyoni 15 z'ama euro mu gihe vyoba ngombwa ko igurisha umunyegori Neto Murara w'imyaka 31 akomoka muri Brezili mu ci.  (Marca) Umukinyi w'inyuma w'umufaransa William Saliba w'imyaka 19 ntarashobora kuronka ikibanza muri Arsenal ariko yatsindiye agashimwe k'umukinyi mwiza w'ukwezi mu murwi Nice inyuma y'aho atijirijwe muri uyo murwi wo mw'ihiganwa ry'Ubufaransa, Ligue 1, mu ntango z'ukwa mbere. (Metro) Uwahoze akina hagati mu murwi Chelsea, Michael Ballack, avuga ko Timo Werner ""kumbure ategerezwa gukora uko ashoboye agahindura umukino wiwe"", hari mu gihe yariko avuga ku ngorane uyu mukinyi w'umudagi w'imyaka 24 afise imbere y'igori. (Omnisport, via Metro) Manchester City ivuga ko mu gihe yoshobora gutsinda iri higanwa rya Premier League ry'uno mwaka vyoyorohera gutsinda Chelsea mu rugamba rwo kugura umusatirizi wa Borussia Dormund ava muri Norvege Erling Braut Haaland w'imyaka 20. (Star) Umumenyereza wa Manchester United Ole Gunnar Solskjaer avuga ko umukinyi wo hagati w'umufaransa Paul Pogba ubu afise imyaka 27 ashobora kuba yiteguriye gutera igikumu ku masezerano mashasha n'uyu murwi wiwe.  (Guardian) Umusatirizi Mohamed Salah w'imyaka 28 akomoka mu Misiri ashobora kuba ari we ashobora kugenda mu gihe umurwi wiwe Liverpool wotegura kugura umusatirizi wa Paris St-Germain, umufaransa Kylian Mbappe w'imyaka 22 mu ci riza. (Marca) Chelsea na Real Madrid  ziriko zirarwanira kugura umukinyi w'inyuma wa Bayern Munich David Alaba w'imyaka 28 akomoka muri Autriche, akaba yiteguye kuva muri uyu murwi w'Ubudagi mu gihe amasezerano yiwe azoba arangiye mu mpera z'ihiganwa ry'uyu mwaka. (Guardian) Umukinyi wo hagati w'umunya Norvege Martin Odegaard w'imyaka  22 aboneka ko ashobora kwimukira burundu muri Arsenal asanzwe akinamwoi nk'intizo mu gihe Zinedine Zidane yobandanya kumenyereza umurwi wamureze Real Madrid. (Eurosport) Marc Overmars yahoze akinira Arsenal aripfuza kugaruka muri uyu murwi kurongora igisata kijejwe umupira w'amaguru. Nyo mabanga ajejwe mu murwi Ajax. (De Telegraaf, in Dutch) Ibintu ntivyoroshe ku mumenyereza Jose Mourinho muri Tottenham ariko biboneka ko ivyo kumwirukana  bitari hafi. (Telegraph) Chelsea iripfuza kugarukana mu ci riza umusatirizi w'umubirigi Eden Hazard w'imyaka 30 yari yagurishije muri Real Madrid. (Defensa Central - in Spanish)"	https://www.bbc.com/gahuza/imikino-55968883
politics	DR Congo igiye kwubaka intatemwa ya Lumumba	"Repubulika y'Intwaro Rusangi ya Congo igiye kwubaka intatemwa y'uwiguze ukwikukira kw'ico gihugu, Patrice Lumumba, nk'uko vyaraye bitangajwe na Perezida Félix Tshisekedi. Perezida Tshisekedi avuga kandi ko Ububirigi buzosubiza ibisigarira vy'iyi ncungu yari umushikiranganji wa mbere igihe Congo yikukira. Vyitezwe ko iyi ntatemwa yubakwa imbere y'uko igi gihugu gihimbaza imyaka 61 y'ukwikukira, mu kwa gatndatu 2021. Mw'ijambo ryiwe, Perezida Tshisekedi yavuze ati: ""Mu bikorwa vyo guhimbaza isabukuru y'imyaka 61 tumaze turonse intahe y'ukwikukira, igihugu kizokengurukira Umushikiranganji wa mbere Patrice Emery Lumumba, umwe mu ntwari z'igihugu, ibisigarira vyiwe bikazotahukanwa kugira ngo bishinguranwe iteka ry'uwiguze igihugu"". Patrice Lumumba yagandaguwe mu kwezi kwa mbere 1961. Ikiziga ciwe nticigeze kiboneka, ariko umwe mu bamugandaguwe yashoboye kubika iryinyo ryiwe i Buruseri mu Bubirigi. Mu kw'icenda uno mwaka, sentare yo muri ico gihugu camaze imyaka itari mike gikoroniza Congo yategetse ko iryo ryinyo risubizwa umukobwa wa Lumuba, Juliana Lumumba, inyuma y'aho yandikiye ikete umushikiranganji wa mbere w'Ububirigi amusaba ko yorisubiza."	https://www.bbc.com/gahuza/amakuru-55316347
politics	Leta y'Ubwongereza iti 'abafise ubumenyi buto ntibazohabwa viza'	"Leta y'Ubwongereza imenyesha ko mu nteguro  y'ico gihugu yerekeye uruja n'uruza inyuma y'ukwiyonkora ku muryango w'ibihugu vya Bulaya ari uko abakozi bazoba bafise ubumenyi buto batazoronswa uburenganzira bwo kwinjira muri ico gihugu. Leta ihimiriza ko abatanga ubuzi ""boheba"" ingendo y'ugukoresha ""abakozi bazimbutse"" bava mu bihugu vya Bulaya, bakimenyereza ahubwo guteza imbere abakozi bogumya bakanamenyera gukoresha ubuhinga bwa none budasaba abantu. Ubushikiranganji bw'intwaro yo hagati muri ico gihugu bumenyesha ko abanyagihugu bava mu muryango wa Bulaya no hanze yawo bazoja gukorera mu Bwongereza bazofatwa co kimwe. Ivyo bizoba inyuma y'igenekerezo rya 31  z'ukwa 12 uno mwaka, ikiringo c'uruja n'uruza mu mwidegemvyo kizoba kirangiye hagati y'Ubwongereza n'umuryango w'Ubulayi. Umugambwe w'abakozi uvuga ko ""gushinga amategeko atorohereza abantu"" bizotuma habura abakozi. Ariko umushikiranganji w'intwaro yo hagati, Priti Patel, yabwiye BBC mu kiganiro Breakfast ko leta yashatse ""gutera intege abantu bafise ubumenyi nyabwo"" hamwe no ""kugabanya ibitigiri vy'abantu binjira mu Bwongereza ata bumenyi bukwiye bafise"". Avuga kandi ko amakompanyi azoshobora kuronderera abakozi mu ""bantu badafise ubuzi"" bashika imiliyoni umunani mu Bwongereza. Hagati aho, umugambwe SNP uvuga ko iyo ari ""ingingo iteye isoni kandi mbi cane"". Muri iyo nteguro, abitwa ko bafise ubumenyi bukwiye bazoshobora no kuba abahejeje igice ca kabiri c'amashure yisumbuye, aho kuba abahejeje kaminuza gusa nk'uko bisanzwe bimeze ubu. Ubuzi bubayabaye hamwe n'ubuzi bumwe bumwe ku barimyi buzovanwa muri iyo nteguro, ariko hongerwemwo ububaji, ugutera amarangi, n'ukurera abana. Leta ishaka gutanguza integuro ishingiye ""ku manota"" nk'uko yavyemereye abanyagihugu mu gitabo c'imigambi y'umugambwe w'aba Conservateur. Muri iyi nteguro, abanyamahanga bazotegerezwa  gushikana amanota 70 kugira ngo bashobore kwemererwa gukora mu Bwongereza. Kuba uzi icongereza no kuba wemerewe akazi ufitiye ubumenyi buhagije bizoguha amanota 50. Ayandi manota azotangwa harabwe impamyabushobozi, umushahara w'akazi, n'uko uzoba ukora mu gisata gifise ubukene bw'abakozi. Abakozi bava mu bihugu vyo mu karere k'ubutunzi ka Bulaya (Espace économique européen, EEE) ubu bafise uruhusha rwo kubandanya baba kandi bakora mu Bwongereza hatarinze kurabwa imishahara canke ubumenyi bwabo. Leta ivuga ko ivyo bizorangirana n'igenekerezo rya 31 z'ukwa 12 uno mwaka, aho ikiringo c'imfatakibanza c'amezi 11 inyuma ya Brexit kizoba kirangiriye. Umushahara w'intango ku mukozi azoba afise ubumenyi bukwiye akeneye kuza mu Bwongereza uzogabanywa uve ku 30.000 vy'ama pawundi ushike kuri 25.600. Hagati aho, leta ivuga ko uwo mushahara ushobora kuzogabanywa gushika ku 20.480  ku bantu bazoba bakora mu ""bisata kanaka bidafise abakozi b'imvukira"" - harimwo abaganga, abubatsi, abahinga mu nyifato hamwe n'abatamba, canke bakaba bafise impamyabushobozi ya Doctorat yerekeye akazi kanaka. Ariko, nta gitigiri ntarengwa c'abakozi babifitiye ubumenyi bazoba bashobora kwinjira mu Bwongereza. Leta ivuga ko ata ntumbero izotanga ku bakozi bazofa bafise ubumenyi buto canke bahembwa agashahara gato, igasaba amakompanyi ko ""yokwitunganya"" afatiye ku kiringo ntarengwa c'uruja n'uruza kuri gusa hagati y'Ubwongereza n'ibihugu vy'umuryango w'Ubulaya. Ahubwo, ivuga ko abanyagihugu bo mu bihugu vyo mu muryango wa Bulaya bashika imiliyoni 3.2 basavye ko boguma mu Bwongereza bashobora gufasha gutorera umuti ikibazo c'abakozi. Ariko abaserukira abakora mu vy'uburimyi, mu mahoteri be no mu buvuzi baragabisha ko ku nteguro nshasha bizogorana kuronka abakozi. Ikigo cigisha ibijanye n'ubuvuzi (Royal College of Nursing) kivuga ko iyo nteguro ""itazoshobora gukwiza ivyo abanyagihugu bakeneye mu vy'ubuvuzi"". Umukuru w'ishirahamwe ry'abarimyi Minette Batters ashikiriza ""amakenga y'inkoramutima""  ku bijanye ""n'uko leta yananiwe no kubona ivya nkenerwa mu bijanye n'uburimyi hamwe n'imfungurwa mu Bwongereza"". Eka n'ishirahamwe rihurikiyemwo abahingura imfungurwa n'inyobwa (Food and Drink Federation) ryerekana amakenga ku bakora imikate, abahingura inyama hamwe n'abandi bahingura imfungurwa zimwe zimwe nk'amaforomaji n'ibindi bikozwe mw'ifu, batazoba bakwije ibisabwa n'amategeko muri ino nteguro nshasha. Hagati aho, leta ivuga ko izokworohereza abakozi b'igihe gito mu gisata c'uburimyi  gushika ku 10.000,  kandi ko ""izokworohereza uruja n'uruza rw'urwaruka"", aho abashika 20.000 bashobora kwemererwa kwinjira mu Bwongereza buri mwaka. Kuri iyo nteguro, abanyamahanga bazoba bafise gusa uburenganzira bwo kuronswa ibibategekanirijwe bafatiye ku mishahara bahembwa gushika baronkejwe uruhusha rw'ukuba mu gihugu burundu, rutangwa inyuma y'imyaka itanu. Muri kino gihe, abanyagihugu bo mu bihugu vyo mu muryango wa Bulaya barashobora gusaba ubwo burenganzira mu gihe boba ""bariko barinjiriza igihugu"". Abanyagihugu baba hanze y'umuryango w'Ubulayi bashobora kuronswa ibitegekanirijwe abakozi  mu gihe baronkejwe uruhusha rwo kuba mu gihugu burundu, ivyo navyo bigasaba kuba bamaze imyaka itanu baba mu Bwongereza. Mu mugambwe w'abakozi, umunyamabanga wawo, Diane Abbott, avuga ko leta ""isa n'uko itabanje kwihweza ingaruka z'iyi nteguro ku butunzi muri rusangi hamwe n'ubutumwa yari ikwiye guha abimukira basanzwe baba kandi bakora ngaha"". Naho mu mugambwe w'Abigenga, umuvugizi wawo  avuga ko iyo nteguro ishingiye ku rwanko ku banyamahanga. Muri Ecosse hoho, umushikiranganji wa mbere akaba anarongoye umugambwe SNP, Nicola Sturgeon, avuga ko iyo nteguro izogira ""ingaruka mbi cane"" ku butunzi bwa Ecosse."	https://www.bbc.com/gahuza/51559956
health	Uko abahinga babaze umwana akiri mu mbanyi, nyina wiwe yamwise 'Igitangaro'	"""Ikintu ico ari co cose kibi gishobora gushika, ariko rero kubona nashoboye gukora (kubaga) uyu mwana, nibaza ko ari co kintu ciza nashoboye kumukorera. Mu mutwe wanje, nta kundi vyari kugenda - nategerezwa kumubaga"". Inyuma y'incuro indwi zose bagerageza kumutera urubuto rwamaze guhura n'intanga (fécondation in vitro, IVF), Helena yari yamaze kwihebura ko ata wundi mwana wa kabiri azigera aronka. Ariko rero ku ncuro igira indwi, yashoboye gusama imbanyi mbere ibintu bibandanya neza gushika ku ndwi igira 20 aho bamupima bakabona ko hari ikibazo. Ico gihe, Helena yabwiwe ko umwana wiwe w'umukobwa yari yibungenze yari afise ikibazo c'uruti rw'umugongo (spina bifida). Avuga ingene bamubwiye, Helena avuga ati: ""Yari afise intoboro nini ku mugongo kandi igice c'uruti rw'umugongo cari hanze. Bambwiye ko yari afise igihamana kibi co kumugara, ntashobore kwifata mu gusohora umwanda mukuru na muto, akaba kandi inyuma y'aho yategerezwa guterwa akaringoti ko kuvoma amazi yaboneka mu bwonko"". ""Narataye umutwe bambwiye ingaruka zose zishobora kumubako kubera izi ngorane, igihe cose nama mu marira"". ""Bamwiye ko amahirwe yo gutambuka yari make , make cane rwose - numva n'inguvu zose zimperanye"". Mu misi yakurikiye, Helena yarungitswe ku bipimo bamwemerera ko bashobora kumubaga. Amaze indwi 23 yibungenze, yarungitswe ku bitaro vy'abahinga mu Bubirigi, bikorana n'ikigo kijejwe amagara y'abantu c'Ubwongereza, NHS. Umurwi w'abahinga ugizwe n'abantu hafi 25 nibo bakoze ico gikorwa kidasanzwe kandi kigoye, bashobora kubaga uyo mwana yari mu nda barakora urwo ruti rw'umugongo banazibira intoboro yari mu mugongo wiwe. Helena ati: ""Nari nzi ko ni batambaga ubuzima bwiwe buzoba ukundi"". Umwigisha wa kaminuza Anna David, akaba n'umuhanuzi ku bijanye n'amagara y'impinja kw'ishure kaminuza y'ubuvuzi ya Londres (University College Hospital), avuga ati: ""Mu myaka iheze, uru ruhinja rwari gutegerezwa kubagwa kugira rusanasanwe rumaze kuvuka - ariko rero kubera ubu dushobora kubaga umwana ari mu nda ya nyina, iyo ntoboro twashoboye kuyizibira hakiri kare cane, bisigura ko ata ngorane nyinshi uruti rw'umugongo ruzogira"". ""Ibi biha amahirwe menshi uyu mwana gushobora gutambuka akanagenzura gusumba uruhago n'urura vyiwe"". Haciye amezi atatu akozwe, Helena yahavuye yibaruka umukobwa wiwe Mila - impfunyapfunyo ya milagro, bisigura igitangaro mu rurimi rw'iki espangol - ku bitaro vyegukira iri shure kaminuza rya Londres. Mila aracafise uruziruzi mu bwonko, ariko gushika ubu ibimenyetso vyerekana ko abandanya akura neza. Helena ati: ""Arashobora kuzungagiza amaguru we nyene, kandi umukoze ku mano aravyuma neza, n'ukuri ni ibintu bitangaje cane"". ""Nshimira cane aba baganga bakoze iki gikorwa co kumubaga kuko iyo bitagenda uko, ubuzima bwiwe bwari kuba ukundi"". Iyi ndwara Spina bifida y'uruti rw'umugongo ikaba ifata abana bari mu mbanyi bashika hafi 1,500 ku mwaka mu Bwongereza, ituma uruti rw'umugongo rudakura neza. Ishobora gutera ubumuga, canke ibibazo vy'uruhago, urura n'amafyigo. Ariko iyo abaganga bashoboye kumubaga imbanyi imaze indwi hagati ya 22 na 26 hakurindira avutse, umwana ashobora kubaho neza. Iki gikorwa gisanzwe gikorwa n'abahinga bo mu bitaro vy'ishure kaminuza ya Londres (University College London), ibitaro vy'abana Great Ormond Street Hospital, hamwe n'ibitaro vyegukira Ishure kaminuza ya Louvain mu Bubirigi. Impinja 32 ziramaze gukorwa muri ubu buryo kuva mu kwa mbere 2020. Prof Stephen Powis, arongoye igisata c'ubuvuzi mu kigo NHS c'Ubwongereza, avuga ko aka ari akarorero kamwe mu buhinga bugezweho mu vyo ubuvuzi bikorwa n'ikigo NHS. ""Hampande yo kurwanya ikiza karanda gihanze isi, NHS irabandanya ibi bikorwa bidasanzwe no kwitaho abarwaye"". Kate Steele, arongoye ikigo Shine gifata mu mugongo imiryango yashikiwe n'iyi ndwara spina bifida ifata uruti rw'umugongo, hamwe n'indwara yo kuvyimba umutwe (hydrocéphalie), avuga ati: ""Turizeye ko umuryango uwo ari wo wose ushobora gukenera ubu buhinga bwo gukora uruhinja ruri mu mbanyi uronswa akaryo ko gutahuzwa ko iyo nzira ari yo nyayo kandi bakabona ko bafashwe mu mugongo, nk'uko vyabaye kuri Helena""."	https://www.bbc.com/gahuza/amakuru-56991393
health	Abahinga bavuga ko kunywa itabi bitonona amahaha gusa ahubwo n'amaso	"Abahinga baragabisha amamiliyoni y'abanywi b'itabi ko bariko bariyononera mu kubandanya barinywa. Icigwa cakozwe n'ishirahamwe ry'abaganga bavura amaso, Association des optométristes (AOP) ryo mu Bwongereza, cerekana ko umwe kuri batanu ari bo bemera ko kunywa itabi bishobora gutera uruhumyi. Ikigo kijejwe abafise ubumuga bw'amaso (Royal National Institute of Blind People, RNIB ) muri ico gihugu kivuga ko abanywa itabi bashobora kugira ibibazo vy'uguhuma amaso canke bikunyuka. Ivyo ni ukubera umwotsi w'itabi ushobora kwonona ibice bimwe bimwe vy'amaso. Umwotsi w'itabi ufise ubumara bubi bushobora gutuma amaso yononekara. Nk'akarorero, urya mwotsi urimwo ubumara bushobora kwirundanya mu mbonero, bigatuma umuntu ashobora kwandura ya ndwara ya cataracte. Itabi rishobora kandi gutuma indwara y'amaso iturutse ku gisukari yunyuka mu kwonona udutsi tw'amaraso two mu maso. Abanywa itabi barashobora kugira ingorane z'ukutabona neza kubera ubusaza ku ncuro hafi zitatu gusumba abatarinywa. Abanywa itabi barashobora kwandura indwara z'uruhumyi ku ncuro 16 gusumba abatarinywa, bivuye kw'iyononekara ry'umutsi winjiza amaraso mu jisho, bigatuma amaraso adashobora gushika mu jisho, ivyo navyo bigashobora gutuma umuntu yandura uruhumyi. Mu matohoza yakozwe ku bantu bakuze 2006, ibice 18 kw'ijana (18%) bavuze atagushidikanya ko itabi rishobora gutuma, ku rugero runini, umuntu ahuma canke atakaza ubushobozi bw'ukubona, mu gihe ibice 76 kw'ijana bari bazi ko itabi rishobora gutera kanseri. Ishirahamwe AOP rimenyesha ko guheba kunywa itabi ari imwe mu nzira nyazo z'ugukingira amaso, hampande y'ukwipimisha buri igihe. Aishah Fazlanie, umuhanuzi ku vyerekeye amaso muri iryo shirahamwe, avuga ati: ""Abantu basa n'abatahura isano riri hagati y'itabi na kanseri, ariko abenshi ntibabona ingaruka zishobora guterwa n'itabi ku maso"". ""Itabi rishobora gutuma ingorane z'ukutabona neza bivuye ku busaza ziyongera, arico gituma abanywa itabi bakwiye kuraba ingene boriheba"". Mu Bwongereza, ibice 17 kw'ijana vy'abagabo, na 13 kw'ijana vy'abagore - ni ukuvuga imiliyoni 7 n'ibice bine - ni abanywi b'itabi. Ibice birenga 61 kw'ijana muri bo bavuga ko bipfuza kuriheba. Ibitigiri bitangwa n'ikigo kijejwe kwegeranya ibiharuro muri ico gihugu vyerekana ko igitigiri c'abanywa itabi kigenda kigabanuka, aho mu mwaka wa 2011 ariho vyakorotse gusumba ku bari hagati y'imyaka 18 na 24. Mu mwaka wa 2017, hafi imiliyoni zitatu - ibice 5,5 kw'ijana vy'Abongereza - barakoresha isigareti ry'ubuhinga bwa none (e-cigarette), abenshi muri bo bakavuga ko vyobafasha guheba itabi burundu."	https://www.bbc.com/gahuza/48838418
sports	Zinedine Zidane avuga ko rutahizamu Gareth Bale yimirije kugenda	"Rutahizamu wa Real Madrid na Wales, Gareth Bale, ntakiri mu bakinyi bashimwa n'umumenyereza Zinedine Zidane kandi bisa nk'aho agire ave mw'iyo kipe. Uwo mukinyi wa Wales w'imyaka 30 ntiyashizwe mu kibuga mu rukino rwo kwitegurira amahiganwa aza, aho Real yatsindwa 3-1 na Bayern Munich muri Amerika. Aho yavuga nyuma y'urukino, Zidane yagize ati: ""Turizera ko azogenda vuba. Vyoba ari vyiza kuri twese. Turiko turaraba ko yoronka ikipe nshasha. ""Ntaco mpfa nawe ku buryo bwihariye, ariko haragera igihe ibintu bigakorwa nk'uko biba bikeneye gukorwa."" Bale asigaje imyaka itatu mu masezerano yagiranye na Real, yatsindiye Champions League inshuro zine kuva aho aguriwe imiriyoni 85 z'amahera y'Ubwongereza avuye muri Tottenham mu 2013, igiciro caruta ibindi vyose ico gihe. Biravugwa ko aronderwa n'amakipe ya Manchester United na Spurs yo muri Premier League mu Bwongereza, Bayern yatwaye igikombe mu Budage co kimwe n'ikipe zo mu Bushinwa. Asubiza ku vyavuzwe na Zidane, uwuhagarariye inyungu za Bale, Jonathan Barnett, yabwiye AFP ati: ""Zidane ateye isoni - nta cubahiro na kimwe aha umukinyi yakoreye vyinshi cane ikipe ya Real Madrid."" Ingorane z'imvune zatumye uwo mugabo yamuka muri Wales akina gusa inkino 79 muri La Liga mu myaka ine iheze. Yakinye inkino 42 za Real mu mwaha uheze, igice cazo azikina asimbura."	https://www.bbc.com/gahuza/imikino-49064807
sports	Tokyo Olympics: umu kenya Eliud Kipchoge yashoboye kurwanira umudari wiwe wa marathon	"Umukenya Eliud Kipchoge avuga ko yagumanye iragi ryiwe inyuma y'aho abereye umunonotsi wa mbere atsindiye ku ncuro ya kabiri yikurikiranya ikibanza ca mbere muri marathon mu nkino za olempike i Tokyo, kuva mu 1980. Kipchoge, uwa gatatu yikurikiranije mu gutsindira umudari w'inzahabu mw'ihiganwa rya marathon mu nkino za olempike, yirutse mu kiringo c'isaha, n'iminota umunani hamwe n'amasegonda 38. Uyu mukenya w'imyaka 36 afatwa nk'umwirutsi wa mbere w'ibihe vyose muri marathon, yasize uwamukurikiye, umunya Hollande Abdi Nageeye, umunota wose n'amasegonda 20. Mu bariko barwanira umudari wa bronze, umubirigi Bashir Abdi yasize umukenya Lawrence Cherono. Kipchoge ati: ""Nibaza ko nagumanye umurage mu gutsinda marathon ku ncuro ya kabiri nikurikiranya. Ubu rero ndibaza ko ngiye gufasha abo muri kazoza"". Yabwiye BBC Sport ati: ""Tokyo 2020 yabaye, bisigura vyinshi. Bisigura ko hari icizere. Bisigura ko turi mu nzira nziza tugana mu buzima busanzwe"". ""Turi mu nzira nziza tugana mu buzima busanzwe, iyi niyo nsiguro y'izi nkino za olempike"". ""Ndaryohewe kubona nashoboye kurwanira umudari wanje no kwereka abo muri kazoza ko iyo wubashe inkino ukagira indero, urashobora gushika kw'ihangiro"". Ni umudari wiwe ugira kane mu nkino za olempike kuri Kipchoge, umunonotsi yaciye umuhigo mu 2019, igihe arangiza marathon mu kiringo kiri musi y'amasaha abiri, ibitari bwigere bibaho mu mateka ya marathon. Mu kw'icumi umwaka uheze, Kipchoge niho yatsindwa ubwa mbere mu myaka indwi yose, hari i Londres, ariko mw'ihiganwa ryabereye i Sapporo mu Buyapani, yabonetse ko yari afise ibintu mu minwe, amaze kwiruka ibirometero 30 akaba ari ho yaca yerekana ubudasa. Uyu mukenya asanzwe ari we yatsindiye marathon mu masaha abiri n'umunota umwe hamwe n'amasegonda 39 i Berlin mu 2018 - yatahukanye ubwa mbere umudari wa bronze mu 2004 ku metero 5000 yongera atsindira umudari w'ifeza mu 2008, imbere 'yuko atsindira umudari w'inzahabu wa mbere muri olempike i Rio muri Brésilmu myaka itanu iheze. Ku wa gatanu, umukenyakazi Peres Jepchirchir nawe yari yatsindiye marathon ku ruhande rw'abagore. Ibintu ntivyagenze neza kuri ba banonotsi bo mu Burundi no mu Rwanda, kuko Olivier Irabaruta yarangije ari mu kibanza ca 39, aho yakoresheje amasaha abiri n'iminota 17 hamwe n'amasegonda 44 (2h17'44""). Umunyarwanda John Hakizimana yari mu bahiganwa na Kipchoge wewe ntiyashoboye kurangiza ihiganwa., ku mpamvu zitaramenyekana. Ejo ku wa gatandatu, Francine Niyonsaba yarangije mu kibanza ca gatanu mw'ihiganwa ryo kwiruka ku metero 10000 ku ruhande rw'abagore, akaba yakoresheje iminota 30 n'amasegonda 41 n'ibice 93 (30:41.93). Muri ibi bihugu bibiri, nta munonotsi n'umwe ashoboye gutahukana umudari muri izi nkino za olempike zariko zibera i Tokyo, mu mwanya uri imbere hakaba hitezwe ibirori vyo kuzirangiza."	https://www.bbc.com/gahuza/imikino-58136575
sports	Ayavugwa mu mupira w’amaguru: Lewandowski, Kane, Lampard, Neto, Raul, Ginter, Zerkane, Berge	"Chelsea yatanguye imibonano na Bayern Munich kugira ngo irabe ingene yogura umusatirizi Robert Lewandowski, umunya Pologne w'imyaka 32, ariko uyu murwi wo muri Premier League uhanganye bikomeye na Paris St-Germain hamwe na Barcelona. (Sky Sport Germany - in German) Umusatirizi w'umwongereza Harry Kane yiteze kwimukira muri Manchester City ku giciro c'miriyoni zirenga 140 z'amadorari y'abanyamerika mu ci riza inyuma y'aho amenyesherejeTottenham Hotspur ko ashaka kugenda. Manchester United nayo nyene iriko irakurikiranira hagufi ingene ibintu bigenda kuri uyu mukinyi w'imyaka 27, ni mu gihe Tottenham yijijanya imitima ku bijanye no kugurisha uyu mukinyi ku bakeba bayo bo mu gisagara ca London,Chelsea. (Mirror) Kane ashaka ko ikibazo co kwimuka kirangira imbere y'ihiganwa ry'igikombe ca Buraya rihuza imirwi nserukiragihugu (Euro 2020 ) ritegekanijwe gutangura ku wa 11 z'ukwa gatandatu, ariko Tottenham yoyo ibona ko ibi bidashoboka. (Guardian) Tottenham yatanguye kwitegurira igenda rya Kane mu kwa kabiri, ica itangura kurondera ingene yogura umusatirizi wa Borussia Dortmund, umunya Norvège Erling Braut Haaland w'imyaka 20. (Mail) Umumenyereza wa Manchester United Ole Gunnar Solskjaer avuga ko uyu murwi ugura umusatirizi mu ci riza, n'aho umukinyi w'imbere Edinson Cavani, umunya Uruguay w'imyaka 34 aherutse gutera igikumu ku masezerano mashasha n'uyu murwi. (Goal) Liverpool igiye kwugurura ibiganiro ku bijanye n'amasezerano mashasha n'umunyegori Alisson Becker, w'imyaka 28, hamwe n'umukinyi wo hagati Fabinho w'imyaka 27, mu ci riza, ikaba itegura ibi biganiro igihe aba bakinyi bompi bakomoka muri Brésil (Brazil) bazoba bagarutse mu kw'indwi, mu myimenyerezo yo kwitegurira ihiganwa ry'umwaka w'inkino. (Mail) Crystal Palace iri mu biganiro n'uwahoze amenyereza Chelsea mbere yahoze akina hagati muri uyu murwi no mu murwi nserukiragihugu w'Ubwongereza, Frank Lampard w'imyaka 42, kugira ngo ashobore gusubirira Roy Hodgson. (Talksport) Uwahoze amenyereza Bournemouth  Eddie Howe w'imyaka 43 na we nyene ari ku rutonde rw'abaronderwa cane kugira ngo  basubirire Hodgson w'imyaka 73, ni mu gihe kandi umumenyereza wa Swansea Steve Cooper w'imyaka 41 hamwe n'uwa  Barnsley umufaransa Valérien Ismaël w'imyaka 45, na bo nyene baboneka ko bashobora guhiganira ico kibanza. (Sky Sports) Umumenyereza wa Everton  Carlo Ancelotti avuga ko umukinyi wese yumva ko ""atagononokewe"" muri uyo murwi ashobora kugenda, ni mu gihe uyu mutariyano yamiriye kure amakuru avuga ko ashobora gusubirira Zinedine Zidane nk'umumenyereza wa Real Madrid. (Guardian) Real Madrid iriko irabaza uwahoze ari rurangiranwa muri uyu murwi yanabaye umusatirizi w'umurwi nserukiragihugu wa Espagne Raul w'imyaka 43, niba ashobora kwemera gusubirira Zidane nk'umumenyereza. (AS) Hagati aho, icizere c'uko uyu murwi wo muri Espagne ushobora kugura umusatirizi wa Paris St-Germain, umufaransa Kylian Mbappé w'imyaka 22, gishobora kutagera kure mu gihe Zidane yova i Bernabeu. (Eurosport) Umukinyi wa Arsenal,umunya Brazil Willian w'imyaka 32, aripfuza kuva muri uyu murwi akaja gukinira umurwi wa David Beckham Inter Miami muri Reta Zunze Ubumwe za Amerika. (Sun) Barcelona ishobora kurekura umunyegori wayo, umunya Brazil, Neto akagenda mu ci riza, ni mu gihe Arsenal ishaka gusubira kurondera uyu mukinyi w'imyaka 31. (Mundo Deportivo - in Spanish) Southampton iriteguye kurondera umukinyi wo hagati wa Borussia Dortmund, umunya Danemark Thomas Delaney w'imyaka 29. (ESPN) Tottenham yamaze gusaba umukinyi w'inyuma wa Borussia Monchengladbach, umudagi Matthias Ginter w'imyaka 27, ariko ikaba iriko imurwanira naLiverpool hamwe na Inter Milan. (Bild - in German) Aston Villa yatanguye kuvugana n'abaserukizi b'umukinyu wo ku ruhande wa Bordeaux,umunya Algeria Mehdi Zerkane w'imyaka 21, inyuma y'amezi atari make imukurikiranira hagufi. (L'Equipe - in French) Leeds United iriko irarondera umukinyi w'imbere wa Hertha Berlin, Matheus Cunha, umunya Brazil w'imyaka 21, ariko arakurikiranwa kandi n'imirwi Napoli, Atalanta yo mu Butariyano, hamwe na Monaco wo mu Burafansa. (Leeds Live) Southampton yashize ku rutonde rw'abakinyi ishobora kurondera, umukinyi w'inyuma ku ruhande rw'i bubamfu wa Reims,umunya Cote d'Ivoire Ghislain Konan w'imyaka 25, nk'uwushobora gusubirira umukinyi w'inyuma w'umwongereza Ryan Bertrand w'imyaka 31, amasezerano afitaniye n'uyu murwi akazorangira mu ci. Aston Villa nayo nyene iriko iramurondera. (Mail) Southampton ishobora kandi kurondera umunyegori wa Lazio, Thomas Strakosha, umunya Albania w'imyaka 26. (Tuttomercatoweb - in Italian) Chelsea irashaka umukinyi wo hagati wa Atalanta, Ruslan Malinovskyi, umunya Ukraine w'imyaka 28, ariko kandi araronderwa na Inter Milan hamwe na Paris St-Germain. (Sun) Chelsea yerekanye kandi ko ishaka umukinyi w'inyuma wa Wolfsburg, Maxence Lacroix, umufaransa w'imyaka 21. (Sky Germany, via Sky Sports) Arsenal yatanze amafaranga yababa imiriyoni 24  z'amadorari y'abanyamerika ku mukinyi wo hagati, umunya Norvège Sander Berge w'imyaka 23, ariko umurwi Sheffield United wamanutse mu cicero ca kabiri wowo umushakako n'imiburiburi imiriyoni 36.5 z'amadorari hamwe n'agashirukabute ko kumugurisha. (London.Football) Newcastle United yongereje amezi 12 ku masezerano ifitaniye n'umukinyi w'inyuma wa Pays de Galles/Wales Paul Dummett w'imyaka 29.(Football Insider) Umukinyi w'inyuma Diogo Dalot aripfuza kuvavanura burundu n'umurwi wiwe Manchester United kugira yinjire burundu muri AC Milan mu gihe amasezerano y'intizo afitaniye n'uyu murwi w'i San Siro azoba arangiye mu ci riza. (Calcio Mercato - via Sun) Liverpool yongereje akariro mu kurondera umukinyi wo hagati wa Portugal Pedro Goncalves w'imyaka 22, ikaba yamaze gushikira umurwi wiwe Sporting Lisbon kugira ngo ishobore kumugura. (Record, via Team Talk) Arsenal yakuwe mw'ihiganwa ryo kurondera umukinyi wo hagati wa Rennes  Eduardo Camavinga w'imyaka 18, n'aho yari yerekanye ishaka rinini ryo kurondera uyu mufaransa akina mu murwi nserukiragihugu w'abatarenza imyaka 21. (Express)"	https://www.bbc.com/gahuza/imikino-57170115
sports	PSG iri mu biganiro na Lionel Messi inyuma y'aho aviriye muri Barcelona	Paris St-Germain iri mu biganiro n'abaserukizi ba Lionel Messi kugira barabe ingene yokwimukira muri uwo murwi wo mw'ihiganwa ry'Ubufaransa Ligue 1 inyuma y'aho aviriye muri Barcelona. BBC Sport yabwiwe ko abaserukizi ba Messi baciye bavugana na PSG ku wa kane aho bimenyekaniye ko FC Barcelona itakimuhereye amasezerano mashasha nk'uko yari yabimwemereye. Ibiganiro biriko birabandanya kuri uwu wa gatandatu hakaba hari icizere ko impande zompi zishobora gushika ku masezerano. Ku wa kane, Barça yatangaje ko Messi, ubu ata murwi n'umwe arimwo, adashobora kubandanya akinira uwu murwi wo muri La Liga kubera inzitizi zishingiye ku mafaranga n'inzego. Ejo ku wa gatanu, umukuru wa Barça Joan Laporta yavuze ko kugumana Messi vyari gutuma uwu murwi usubira inyuma nk'imyaka 50 mu butunzi. Abantu benshi bibaza ko Messi yakiriza nka nkama icipfuzo co kwinjira muri PSG kubera asanzwe azinanye n'abakinyi bayo batari bake. Neymar yakinaye na we muri Barcelona kuva mu 2013 gushika 2017 imbere y'uko aja muri PSG ku giciro kitari bwigere kibaho c'imiriyoni zirenga 277  z'amadorari y'abanyamerika, kandi Messi yagumye ari hafi cane n'uyu munya Brésil. Mu gihe c'akaruhuko mu ntango z'uku kwezi, Messi yarifotoje ari kumwe na Neymar, hamwe n'abandi bakinyi bagenziwe ba Argentina Angel di Maria na Leandro Paredes hamwe na mugenzi wabo Marco Verrati bakinana muri PSG. Mu gihe boshika ku masezerano, hoba icitwa Fair-play financier (bivuga ko atoshingira ku mushahara urenze urugero) kuko poritike yo kurondera abakinyi muri rino ci yashingiye cane cane ku kurondera abakinyi bari barangije amasezerano yabo n'imirwi yabo, aha ni nk'umukinyi w'inyuma Sergio Ramos, umukinyi wo hagati Georginio Wijnaldum hamwe n'umunyegori Gianluigi Donnarumma, mu gihe umukinyi w'inyuma ku ruhande rw'iburyo  Achraf Hakimi nawe yiniye avuye muri Inter Milan.	https://www.bbc.com/gahuza/imikino-58127341
sports	Ayavugwa mu mupira w'amaguru: Mbappe, Haaland, Ward-Prowse, Odegaard, Neves, Laporte, Giroud	Umuyobozi nshingwabikorwa wa Paris St-Germain Nasser Al-Khelaifi avuga ko uyu murwi utarota ugurisha umusatirizi wayo w'umufaransa Kylian Mbappe w'imyaka 22. (AS - in Spanish) Umurwi ukeneye kugira umusatirizi wa Borussia Dortmund, Erling Braut Haaland w'imyaka 20,  muri iri ci utegerezwa gutanga imiriyoni 200 z'ama euros. (AS - in Spanish) Aston Villa iriteguye gutanga amahera kugira igure umukinyi wo hagati wa Southampton umwongereza James Ward-Prowse w'imyaka 26 umusi umwe inyuma y'aho yemereye gutanga amahera atari bwigere abaho muri uyo murwi mu kugura umukinyi wo hagati Emiliano Buendia wo muri Norwich. (Guardian) Southampton imenyesha ko ata mugambi ifise wo kugurisha Ward-Prowse inyuma y'aho umurwi Aston Villa umenyeshereje ko wipfuza uyu kizigenza wayo.  (Mail) Aho vyankiye ko ironka Buendia, intumbero nyamukuru ya Arsenal ubu ni ukugarukana umukinyi wo hagati wa Real Madrid, umunya Norvège Martin Odegaard w'imyaka 22, haba ku ntizo canke bwegu.  (Football London) Wolves iriteguye kwihweza amafaranga azotangwa na Arsenal muri ino ndwi mu kugura umukinyi wo hagati, umunya Portugal Ruben Neves w'imyaka 24. (Mail) Arsenal iriteguye guhangana na Manchester United mu rugamba rwo kurondera umukinyi w'inyuma wa Atletico Madrid umwongereza Kieran Trippier w'imyaka 30. (Metro) Trippier yarabwiye bagenzibe mu Bwongereza ko yiteguye kuva muri Espagne bibaye ngombwa kugira ngo yinjire muri Manchester United. (Sun) Barcelona yasubiye kwerekana ko ishaka umukinyi w'inyuma wa Manchester City umunya Espagne Aymeric Laporte w'imyaka 27, kandi ishobora no gutanga umunya Espagne nyene, Sergi Roberto w'imyaka 29 kugira ngo ironke uyo mukinyi. (Sport - in Spanish) Umusatirizi w'umufaransa Olivier Giroud w'imyaka 34 aracafise akaryo ko kwinjira muri AC Milan, n'aho mu ndwi iheze Chelsea yatangaje ko yamwongerereje uwundi mwaka mu masezerano afitaniye nayo. (Goal) Barcelona yafashe ingingo yo kutadugiriza umushahara Georginio Wijnaldum w'imyaka 30, inyuma y'aho Paris St-Germain yemeye ko ishobora kuduza incuro zirenga zibiri ku mushahara yemerewe na Barca.  Uyu mukinyi wo wo hagati akomoka mu Buholande, akaba afise uburenganzira bwo kwinjira mu murwi uwo ari wo wose ata kirinze gusabwa inyuma y'aho amasezerano afitaniye na  Liverpool arangiriye, ariteguye gutera igikumu ku masezerano y'imyaka itatu na PSG. (Fabrizio Romano, Twitter) Juventus ishobora gusubira kugerageza kurondera uwundi mukinyi asanzwe aronderwa na Barcelona, umunya Hollande Memphis Depay w'imyaka 27 akina imbere, akaba agiye kuva mu murwi Lyon ata kirinze gusabwa.  (Mundo Deportivo) Umumenyereza wa Atletico Madrid Diego Simeone yiteze gutera igikumu ku masezerano mashasha azomushikana mu 2024 - akaba yamaze gusaba ko uyu murwi watahukanye ihiganwa rya Espagne wogura umusatirizi wa Argentina Lautaro Martinez w'imyaka 23 asanzwe akina muri Inter Milan. (AS - in Spanish) Borussia Monchengladbach ishobora kwemera imirwi yotanga imiriyoni 40 z'ama euro ku mukinyi asanzwe ariko araronderwa na Leicester City, umudagi Jonas Hofmann w'imyaka 28, ariko bikavugwa ko imirwi Tottenham, Chelsea na Atletico Madrid nayo nyene yoba imushaka.  (Leicester Mercury) Ibiganiro hagati ya Real Betis n'umunya Paraguay akina inyuma Fabian Balbuena w'imyaka 29 bigeze kure, mu gihe amasezerano afitaniye na West Ham, agiye kurangira. (Mundo Deportivo - in Spanish) Vyitezwe ko muri iyi ndwi Tottenham yemeza igenwa ry'uwahoze amenyereza Juventus Fabio Paratici ngo ayibere umumenyereza mushasha, ni inyuma y'aho inaniriwe no kuzana Antonio Conte na we nyene yahoze amenyereza Juve na  Inter Milan. (Mirror) Muri iyi ndwi, Lazio ishobora kugena uwahoze amenyereza Juventus na Chelsea Maurizio Sarri, w'imyaka 62 ngo ayibere umumenyereza wayo mushasha.  (Corriere dello Sport - in Italian)	https://www.bbc.com/gahuza/imikino-57385015
religion	Imvo n'Imvano ku musi mukuru wa Noheli abakristu kw'isi bibuka ivuka ry'umwana Yezu/Yesu	Ndabaramukije nongera ndabaha n'ikaze mu kiganiro c'Imvo n'Imvano co kuri uyu wa gatandatu igenekerezo rya 25 ukwezi kwa 12 mu 2021. Imvo n'Imvano y'uyu musi yerekeye umusi mukuru wa Noheli, aho abakristu hirya no hino kw'isi bibuka ivuka ry'umwana Yezu/Yesu. Buri mwaka, abemera Kristu imiliyoni n'imiliyoni hirya no hino kw'isi barahimbaza umusi mukuru wa Noheli. Noheli y'uyu mwaka, ibaye mu gihe ikiza Covid kibandanya kuvugwa mu bihugu bitandukanye kw'isi no mu gihe haherutse kugaragara ubundi bwoko bita Omicron bwandukira ku buryo bwihuta. Muri kino kiganiro, twahisemo guha umwanya abakunzi b'Imvo n'Imvano bifuje kutubwira uko bariko barahimbaza umusi mukuru wa Noheli, ari na ko tugenda tubashikiriza uturirimbo dutandukanye two guhimbaza uyu musi. None Noheli yiteguriwe gute muri iyi misi ikiza coronavirus cakwiragiye kw'isi? Ababa mu karere k'ibiyaga binini n'abari mu bindi bihugu eka mbere n'abari mu makambi y'impunzi bariko bayihimbaza gute? Inyishu ni muri kino kiganiro. Mugiye kuba hamwe na Cyriaque Muhawenayo, muri studios za BBC i Nairobi.	https://www.bbc.com/gahuza/amakuru-59788516
politics	Mali: Macron yatangaje ivanwa ry'ingabo inyuma y'imyaka icenda muri ico gihugu	"Ubufaransa n'ibihugu bifatanije mu ngabo za Buraya bigiye kuvana ingabo zavyo muri Mali inyuma y'imyaka hafi cumi, nk'uko vyatangajwe na prezida Emmanuel Macron. Izo ngabo zari zimaze iyo myaka ziri mu  rugamba rwo kurwanya intagondwa z'aba Islam muri ico gihugu kuva mu 2013. Prezida Macron yavuze ko ingingo yo kuva muri ico gihugu  yatewe n'itituka ry'imigenderanire, mu gihe akagawi k'abasirikare bafashe ubutegetsi muri Mali kabandanya kugaragaza ko katerekwa Ubufaransa. Izo ngabo zica zirungikwa mu bindi bihugu vy'ako karere ka Sahel. Mu kiganiro n'abamenyeshamakuru i Paris ku wa kane, prezida Macron yavuze ati: ""Ntidushobora kubandanya turi mu bikorwa vya gisirikare dukorana n'abantu bihariye ubutegetsi, bafise imikenyuro n'imigambi yinyegeje tutemera"". Yahakanye ibivugwa ko kuva muri Mali ari ukwemera ko bananiwe aca ashimika avuga ko Ubufaransa buzoguma mu gikorwa co kurwanya ibikorwa vy'intagondwa z'aba Islam muri ako karere. Yamenyesheje ko igihugu ca Niger cemeye kwakira zimwe muri izo ngabo zizoba zikuwe muri Mali. Yavuze ati: ""Ubufaransa bwagize uruhara rwo guhuriza hamwe inguvu  muri ico gikorwa mpuzamakungu co gufasha Sahel. ""Tuzobandanya urwo ruhara rwo guhuriza hamwe"". Igikorwa co kuvanayo izo ngabo, gitegekanijwe kumara ikiringo kiri hagati y'amezi ane n'amezi atandatu, catangajwe inyuma y'inama y'abategetsi ba Buraya na Afrika ku biro vy'umukuru w'igihugu c'Ubufaransa, Champs Élysée, ku wa gatatu mw'ijoro. Mw'itangazo ryasohotse kuri uyu wa kane mu gitondo, ibihugu bifise uruhara mu mugwi wa Tabuka urongowe n'Ubufaransa rivuga ko bumvikanye ko gushika mu kwezi kwa gatandatu hazoba hashizweho imigambi yo kuguma bafasha  muri ako karere, na cane cane muri Niger no mu bihugu vy'ikigobe ca Guinee. Hafi ingabo 5.000 z'abafaransa ziri mu butumwa bwo kurwanya intangondwa z'aba Islam muri Sahel mu gikorwa kizwi nka Barkhane, izishika 2.400 zikaba ziri mu makambi atatu mu buraruko bwa Mali. Iyo karata iri aho munsi irerekana akarere ka Sahel n'ibihugu karimwo Ariko imigenderanire y'Ubufaransa na Mali, kimwe mu bihugu bikenye cane kw'isi, yaratitutse cane muri iyi minsi kuva igisirikare gifashe igihugu mw'itembagazwa ry'unbutegetsi ryabaye mu kwezi kw'umunani mu 2020. Ibintu vyunyutse kuruta mu kwezi guheze igihe abo basirikare bisubirako ku mwumvikano bari bemeye wo gutunganya amatora mu kwezi kwa kabiri hanyuma bakavuga ko bazoguma ku butegetsi gushika mu 2025, mu nyuma bagahava bakirukana uwuserukira Ubufaransa. Mu kwezi kwa 12, ibihugu birenga 10 vyo mu Burengerazuba vyiyamirije kandi  umuzo w'abacangero b'umugwi ushingiye mu Burusiya wa Wagner muri Mali. Uwo mugwi umaze kugira uruhara mu ntambara zitari nke zikomeye mu bihugu nka Syria, Mozambique, Sudan na Centrafrique. Amatohoza ya BBC yerekanye ko uwo mugwi ufise aho uhuriye n'ivyaha vyo mu ntambara muri Libya. Macron yagabishije avuga ko uwo mugwi waje ""gukingira inyungu zawo n'iz'abari ku butegetsi ubwabo"". Inkuru y'uko Ubufaransa bukuye akarenge ntiyakiriwe kumwe muri Mali. Umugabo umwe yabwiye BBC ko ivyo ""bizozana amahoro mu buraruko bw'igihugu cacu kuko Uburusiya na Wagner ata nkeka ko bazoshigikira ingabo zacu"", mu gihe uwundi yavuze ko  ingabo z'Ubufaransa muri Mali zananiwe. Ariko hari abandi bashikirije amakenga ko ibintu biriko birunyuka. Umwe mu bafise impungenge yabwiye BBC ati: ""Ejo harabaye igitero  mu gice c'uburaruko bwa Mali... Abasirikare bacu bari mu gice co hagati. Bavuga ko ingabo ziriko zirigarurira uturere. Ariko aho ni mu majahagati y'igihugu gusa. Mu zindi ntara ho gute?"" Ivanwa ry'ingabo z'Ubufaransa muri Mali rizogira ingaruka z'umutekano ku bindi bihugu vyo mu karere ka Sahel  navyo nyene bisanzwe bihanzwe n'intagomdwa za Islam. Umukuru wa Côte d'Ivoire Alassane Ouattara yagabishije ko iyo ngingo izosiga igihengeri kizosaba utundi twigoro ama reta y'ibihugu vyo mu karere. Ouattara ati: ""Bizodusaba kwongereza ingabo kandi turushirizeho gukingira imbibe zacu."" Ariko umukuru wa Senegal Macky Sall avuga ko atahura igituma Ubufaransa bwafashe ingingo yo kuva muri Mali, kandi yizeza ko urugamba rwo kurwanya intagondwa za Islam muri Sahel  ruzokomeza. Hagati aho umukuru wa Ghana  Nana Akufo-Addo yavuze ko ari nkenerwa cane ko ingabo za ONU ziguma zikora muri Mali n'ubwo Ubufaransa buvuyeyo. Umuvugizi wa ONU yavuze ati uko bigenda kwose hazoba ""ingaruka ku bikorwa."" Hari n'amakenga kuri kazoza k'intumwa za Buraya zo kwigisha abasirikare muri Mali , inyuma y'aho umushikiranganji w'Ubudagi ajejwe  kwivuna abansi Christine Lambrecht  avugiye ko  ata cizere afise ko Ubudagi buzobandanya ubwo butumwa. Yavuze ati: ""Twamenye  ingingo y'Ubufaransa yo kuva  kuva muri Mali no kurangiza ubutumwa bwabwo muri ico gihugu, ingingo ata nkeka izogira ingaruka kubo bari bafatanije ubutumwa."""	https://www.bbc.com/gahuza/amakuru-60401050
health	China yanse umugambi wa OMS/WHO wo gukora ayandi matohoza ku mamuko ya Covid	"Ubushinwa buriyamiriza ibisabwa n'ishirahamwe rijejwe amagara y'abantu kw'isi, OMS/WHO, vyo gukora ayandi matohoza ku mamuko y'ikiza-karanda ca Covid-19. Umukuru wa OMS Muganga Tedros Adhanom Ghebreyesus yateye akamo Ubushinwa ko bwokwifatanya n'abazokora ayo matohoza mu kurondera kumenya ingene uwu mugera watanguye, harimwo n'ubugenzuzi ku ma laboratoires. Zeng Yixin, icegera c'umushikiranganji w'amagara y'abantu, avuga ko ibi  vyerekana ""agakengere n'agasuzuguro mu bijanye n'ubuhinga"". Avuga ko uwu mugambi ufise intumbero za poritike, rero ko Ubushinwa budashobora kuwihanganira. Mu kwa mbere uno mwaka, OMS yashoboye kurungika umurwi w'abahinga i Wuhan - igisagara catowemwo ubwa mbere uwo mugera mu kwa cumi na kabiri 2019 - kugira ngo bihweze amamuko y'iki kiza. Amatohoza yabo yerekanye ko hari amahirwe make cane y'uko coronavirus yoba yacorotse iva muri laboratoire, ariko abantu babandanya bibaza uko. Mu ntango z'uku kwezi, Dr Tedros yashikirije integuro y'aya matohoza agira kabiri asabwa, harimwo gukora umwihwezo ku bigo bijejwe ubushakashatsi mu bijanye n'ubuhinga mu turere twatowemwo uwo mugera ubwa mbere. Asaba Pékin/Beijing ""gukorera mu muco, kudahisha na kimwe no gufashanya"" n'abajejwe amatohoza kandi igatanga amakuru atatanzwe mu matohoza ya mbere ku barwayi ba mbere . Mu kiganiro n'abamenyeshamakuru kuri uyu wa kane, Zeng yavuze ko aguye mu gahunwe yumvise ibisabwa na OMS kubera yibanda ahanini ku bivugwa ko Ubushinwa bwahonyanze ingingo ngenderwako zijanye n'ibikorwa vya laboratoire. Avuga ko Ubushinwa ""budashobora"" kwemera ibisabwa, yongerako kandi y'uko igihugu ubwaco catanze urutonde rw'ivyokorwa  ku bijanye n'amahotoza ku nkomoko y'uwu mugera. Reuters yasubiyemwo amajambo ya Zeng aho yavuga ati: ""Twizeye ko OMS izokwihweza neza ivyiyumviro n'intumbero vyashikirijwe n'abahinga b'abashinwa hanyuma igakora amatohoza ku nkomoko ya Covid-19 yisunze ubuhinga, ikikurako abanyaporitike bagomba kuyinjirira"". Yuan Zhiming, umukuru wa National Biosafety Laboratory yo ku kigo ca Wuhan cihweza ibijanye n'imigera, Wuhan Institute of Virology, nawe nyene yari muri ico kiganiro n'abanyamakuru. Yavuze ko uwu mugera ufise amamuko kama (origines naturelles), anashimangira ko atari umugera wacorotse laboratoire kandi ko ata mukozi wabo yigeze yandura kuva itangura mu 2019. Abantu barenga imiriyoni zine kw'isi yose baramaze guhitanwa n'iki kiza kuva cadutse, amakungu akaba abandanya asaba OMS gukora ayandi matohoza ku mamuko y'uwu mugera. Mu ntango z'uno mwaka, Perezida Joe Biden wa Amerika na we nyene yategetse abajejwe igendereza muri ico gihugu ""kwongereza"" inguvu mu twigoro twabo two gutohoza ibijanye n'iki kiza."	https://www.bbc.com/gahuza/amakuru-57928068
business	USA: Ibiciro vy’igitoro vyakorotse ku buryo butari bwaboneke mu mateka yaho	"Igiciro c'ibitoro muri Leta Zunze Ubumwe za Amerika cakorotse cane ku buryo butari bwaboneke mu mateka y'ico gihugu. Ivyo bituma abahingura ico gitoro biba ngombwa ko babanza kuriha abakirangura kugira ngo bakibakureko, ku gutinya ko mu kwa gatanu bashobora kubura n'aho bagishira. Abagura igitoro baragabanutse rwose mu gihe ingingo zo kuguma  murugo ahatandukanye kw'isi yose zatumye abantu baguma biyugaranye. Vyatumye amahinguriro y'igitoro akodesha amatanki kugira ngo bashobore kubika ibitoro vy'umurengera, ibiciro mu gihugu cose bikoroka. Igiciro c'akagunguru muri West Texas Intermediate (WTI), ishingiro ry'igitoro ca Amerika, caramanutse kija musi y'amadorari 37.63 ku kagunguru. Stewart Glickman, umushakashatsi wo mu kigo ca Amerika Center for Financial Research and Analysis (CEFRA) kijejwe kwihweza ibijanye n'amafaranga avuga ati: ""Ibiriko biraba birarengeye ubwenge. Igabanuka ry'abakiriya ryararengeye ivyo abantu bashobora kuba bari biteze"". Avuga ko mu gihe izi ngingo za Guma murugo zobandanya uko ziri bishobora gutuma ibiciro vy'igitoro no mu kwa gatandatu bibandanya bikoroka. Ati: ""Ni ukuri nta cizere mfise ko ibintu bishobora kworoha ku makompanyi adandaza igitoro canke ku biciro vyaco"". Igisata c'igitoro kiri mu ngorane z'uko abagishaka bagabanutse kubera coronavirus hamwe n'ukutumvikana hagati y'ibihugu bisanzwe bicimbura. Mu ntango za kuno kwezi, ishirahamwe OPEP/ OPEC rihuza ibihugu vyimbura igitoro hamwe n'ibihugu bicuditse vyarahavuye birashika ku masezerano yo kugabanya urugero rw'igitoro cimburwa gushika hafi 10%. Muri ayo masezerano bumvikanye ko urugero rw'igitoro cimburwa rugabanywa ku buryo butari bwigere bubaho. Hagati aho, abahinga babona ko iryo gabanywa ata kintu kinini rizohindura. Stephen Innes ajejwe ubudandaji mu kigo Axicorp avuga ati: ""Ntivyafashe umwanya muremure kugira ngo abadandaza igitoro babone ko amasezerano yashitsweko na OPEP/ OPEC - uravye ingene ameze ubu - atazoshobora gutuma  isoko y'igitoro isubira ku murongo"". Ku bashoferi ba Amerika, ikoroka ry'ibiciro vy'igitoro - vyamanutse hafi ku bice 2/3  kuva mu ntango z'uyu mwaka - ryaragize ingaruka ku giciro co kw'ipompo, n'aho ejo ku wa mbere  bitakorotse uko vyari vyitezwe. Glickman ati: ""Ikiriho ni uko, n'aho woba ukeneye kuja mw'ibarabara kubera imvo iyi canke iriya, ukenera igitoro gike cane gusumba uko vyari bimeze mu mezi ane aheze"". ""Ingorane nyamukuru kuri benshi muri twebwe ni uko n'aho wocuzuza, uzoja he?"". Perezida Donald Trump wa Amerika avuga ko leta ishobora kugura igitoro gihingurwa muri ico gihugu. Ariko amakenga ahari ni uko ububiko bwaco bushobora kurengerwa, mu gihe ububiko bw'ikompanyi Cushing, ikompanyi nkuru itanga igitoro muri Amerika, bwarengewe gushika ku bice 50% kuva mu kwa gatatu, nk'uko bivugwa n'ibanki ANZ."	https://www.bbc.com/gahuza/amakuru-52365038
politics	HRW isaba UN kubandanya ishinze ijisho ku Burundi ku gateka ka zina muntu	"Ishirahamwe mpuzamakungu riharanira agateka ka zina muntu, Human Rights Watch (HRW),  ritera akamo akanama ka ONU kajejwe umutekano kubandanya gushinga ijisho ku kungene agateka ka zina muntu kabandanya guhonyangwa mu Burundi. Iryo shirahamwe rivuga riti: ""Ibikorwa bibi bijanye n'umutekano hamwe n'inkuru zerekeye ubwicanyi, kunyuruza no guhagarikwa bidakurikije amategeko birabandanya mu Burundi, n'aho hari habonetse icizere c'impinduka inyuma y'amatora ya prezida mu kwezi kwa gatanu mu 2020."" Mw'itangazo ryo kw'itariki zine z'ukwezi kwa 12, ryashikirijwe n'igihugu ca Afrika y'epfo kirongoye akanama ka ONU kajejwe umutekano muri kino gihe, hafashwe ingingo yo guhagarika ivyegeranyo vy'urutavanako ku Burundi. Ariko bakabandanya kuganira ku kungene ibintu vyifashe muri ico gihugu mu manama agenewe Afrika y'ibiyaga binini n'iyo hagati. Avuga kuri iyo ngingo, Louis Charbonneau ashinzwe imigenderanire ya HRW na ONU agira ati: ""Inama zerekeye Uburundi mu kanama ka ONU kajejwe umutekano zisigaye zitumvikanwako na bose kandi ntizibere ku gihe, mu gihe ico gihugu n'abagishigikiye bagerageza kuburizamwo igenzurwa ry'uko ibintu vyifashe. ""Mu bisanzwe, ako kanama kazoguma kagenzura nk'uko kahora uko ibintu vyifashe mu Burundi, ariko abarundi benshi, iyo ngingo n'ubutumwa buteye amakenga mu gihe kitoroshe Uburundi burimwo."" Gushika ubu reta y'Uburundi nta co iravuga kuri iryo tangazo, ariko yamye ivuga ko ivyo HRW ivuga ata shingiro bifise kandi bifise intumbero ya politike. Reta y'Uburundi yakiranye umunezero udasanzwe iryo jambo ryashikirijwe n'umukuru w'Inama ya ONU ijejwe umutekano, ku bijanye no gusaba ko Uburundi bwokurwa kuri urwo rutonde. Umukuru w'igihugu Évariste Ndayishimiye yanditse ku rubuga rwiwe rwa Twitter ati: ""Ndashimiye Inama Nkuru ya ONU ijejwe umutekano kubona yakirije yompi akamo nayiteye mu nama ya bose."" Kubw'iwe, gukura Uburundi ku rutonde rwigwako na ONU bifasha iki gihugu, incuti zaco n'abagenzi kwitaho iterambere n'imibereho myiza y'abenegihugu. Ingingo ya ONU ya 2303, yemejwe mu kwezi kw'indwi mu 2016 bivuye ku mutekano wariko urahungabana n'ihonyangwa ry'agateka ka zina muntu, yategeka umunyamabanga mukuru wa ONU kuza aragira icegeranyo cerekeye uko ibintu vyifashe mu Burundi buri mezi atatu."	https://www.bbc.com/gahuza/amakuru-55242529
entertainment	'Bavuga ko ngiye kwiga ububoyi' - Nzitonda Steve Berger	"Nzitonda Steve Berger aramaze kugira inzu yiwe y'uburiro (restaurant) mu gisagara ca Bujumbura  kandi yatanguye kwiga guteka bamutwenga ngo ariko ariga ububoyi. Uwo musore w'imyaka 32 avuga ko yatanguye gukunda guteka akiri muto, akaba yabigize umwuga afise imyaka 17. Ubu akoresha abakozi indwi. Ariko uwo musore avuga ko kwiga uwo mwuga mu gisagara bitari vyoroshe kuko benshi bamuca intege. Agira ati:""Guteka mu gisagara uri umuhungu, ntivyoroshe. Bamwe mu bagenzi bavuga ko ndiko ndiga umwuga w'ikiboyi"". Nzitonda Steve avuga ko abavyeyi bamushigikiye kuko babona ariko akora ivyo akunda. Ati:""Barababwira amajambo ariko kubera babona ndabikunda barandetse. Aranyuzamwo akavuga ko "" nkeka na bo nyene hari aho bashika bagakekeranya n'aho batabivuga"". Mu bakiriya ba Steve Berger harimwo abamubona baje kugura imfungurwa bagakanguka babonye ari we ariko arabiteka. Darlene Nahayo ati:""Vyari bitangaje uje kugura ikintu ukabona wakiriwe n'umuhungu  hanyuma ukabona niwe ariko aranagitegura. Ubwa mbere twarakanguka."" Ariko avuga ko ari ingendo nziza n'abandi bakwiye gukurikiza, bakabona ko ata mwuga udakiza kandi ata mwuga ugenewe abahungu canke abakobwa gusa."	https://www.bbc.com/gahuza/amakuru-59495101
sports	Igikombe c'isi 2022 - Ikirangaminsi c'inkino n'ibitsindo ikibiriraho	Kurikirana ngaha Igikombe c'isi mu mupira w'amaguru co muri Qatar 2022, kigira ica 22.	https://www.bbc.com/gahuza/imikino-63642024
health	Amahasa yavutse afatanye imitwe yatandukanijwe vy'imbonekarimwe muri Israel	"Ayo mahasa (impanga)  y'abakobwa bari bavutse bafatanye ku gakomokomo babonanye ubwa mbere inyuma yo gutandukanywa mu gikorwa co kubagwa  muri Israel. Ico gikorwa camaze amasaha 12 mu kigo c'ubuvuzi  ca Soroka mu gisagara ca Beersheba camaze amezi gitegurwa, kandi harimwo no gushira icomeke ku mitwe yabo bompi. Abahinga mirongo bo muri Israel n'ahandi babigizemwo uruhara. Abo bakobwa, batavuzwe amazina, bivugwa ko bariko barakira neza. Eldad Silberstein, umuvugizi w'igisata co kubaga  aho mu kigo ca  Soroka yabwiye ikinyamakuru Channel 12 co muri Israel ko ""Bahema kandi barya bo nyene ubwabo"". Ni ubwa mbere bene ico gikorwa, kimaze kuba incuro 20 gusa kw'isi yose, kibera muri Israel. Impanga zifatanye ziri 'kugira inshuti ku ishuri' Papa yabatije impanga zari zifatanye bakazitandukanya Bashobora kuzobaho batandukanye? Amezi imbere y'uko babagwa,  mu mitwe yabo hashizwemwo udufuko twa silicone twongerezwamwo impwemu (nk'igipurizo) hanyuma tukaja turagurwa kugira dukwege canke tugarure urukoba. Urwo rukoba nirwo rwakoreshejwe mu kwugara imitwe yabo imaze gutandukanywa. Umwiteguro wagiyemwo kandi kubanza gukora igicapo ca 3D c'ikigirerenayo c'ayo mahasa, nk'uko bivugwa na Mickey Gideon, umuhinga wo kubaga ibijanye n'udutsi nsozabwenge (neuro-chirurgien). Yavuze ati : ""Twanezerewe n'uko ibintu vyose vyagenze uko twari twavyifuje"". Abo bakobwa bari bavutse mu kwezi kw'umunani mu 2020, bitezwe kuzobaho ubuzima busanzwe ata ngorane n'imwe."	https://www.bbc.com/gahuza/amakuru-58463957
business	Burundi: Hilaire Manirakiza afasha abafise imbuga hwaniro kuduza ama 'vyuzi'	"Hilaire Manirakiza yize bimugoye kubera uburyo aho yagiye arahagarika ubu akaba akora akazi katamenyerewe rwose ko gufasha abafise imbuga hwaniro na YouTube kwongereza ababakurikirana (Views). Uwo musore avuga ko yize ivyerekeye ubuhinga bwa none bw'itumatumanako mu mashure yisumbuye, avuga ko yize bimugoye bituma atabandanya kaminuza. Avuga ati:""Nahagaritse imyaka itanu ntiga kubera ubukene, ngaruka kubandanya umwaka w'icenda abo twigana bahejeje. ""Narasubiriye ndamara umwaka ntiga banyirukanye kuko nari maze imyaka ibiri ntariha amahera y'ishure."" YouTube, iriha abafise 'accounts' bivanye n'igitigiri c'abaraba video bashirako n'igihe bazimarako. Mu Burundi hari benshi bamaze gushinga YouTube channels bashirako videos bafise intumbero yo gukorera ayo mafaranga, vyuzi rero ni wo mukate wabo. Kuri Manirakiza n'abafise ubuhinga nk'ubwiwe n'abo guha vyuzi abo bafise. Ni ubuhinga bushasha bwo kurondera amahera n'aho hari abanebagura uko bukora, hamwe  n'ubwoko bw'amakuru ashirwa kuri izo mbuga mu kurondera vyuzi. Hilaire Manirakiza avuga ko agiheza ishure yaciye aronka akazi ko gufata amasanamu ku mboneshakure yo ku mbuga hwaniro, ariko mu nyuma amasezerano bari bafitaniye aza guhagara. Avuga ko yaciye yigira inama yo kwiga uko yobaho mu gufasha abafise imbuga hwaniro kuduza ama 'vyuzi' (views). Agira ati:""Abafise imbuga hwaniro bampemba hakurikijwe igikorwa bantumye ico ari co. ""Uwo mfashije kuronka nk'ama vyuzi 1000 ku musi, ampa ibihumbi 15 vy'amarundi. ""Birantunze kuko kuva bampagaritse ku kazi, inzu nguma ndayiriha uko nahora, gufungura canke kwambara ni kwa kundi."" Mu kwezi kumwe amaze atanguye ico gikorwa, Manirakiza Hilaire amaze gufasha abantu barenga cumi kuduza ama vyuzi. N'akazi akorera aho ari ho hose, kuri telefone ngendanwa canke ku nyabwonko, ariko akavuga ko afise umugambi wo kwugurura ibiro vyo gukoreramwo. Ahanura urundi rwaruka kwicara rufise ikintu ruzi gukora ku buryo n'aho bokwirukana mu kazi k'ivyo wigiye, ushobora guca wikorera ivyawe."	https://www.bbc.com/gahuza/amakuru-61470687
politics	"Burundi-Rwanda: Nta ""mugwi w'inkozi z'ikibi wavuye mu Burundi uja mu Rwanda"""	"Igisirikare c'u Rwanda kivuga ko ico gitero c'abarwanyi ba FLN cabaye mw'ijoro ryo ku wa mungu mu gace ka Bweyeye mu karere ka Rusizi baturutse mw'ishamba ku ruhande rw'Uburundi muri komine Mabayi. Mw'itangazo rwasohoye kuri uyu wa kabiri, urwego rwo kwivuna abansi rw'Uburundi ""rurabeshuje ko hoba hari umugwi w'inkozi z'ikibi wavuye mu Burundi ukaja mu Rwanda"". Itangazo ry'igisirikare c'Urwanda rivuga ko abarwanyi babiri mu bateye bishwe n'ibikoresho vya gisirikare birimwo imyambaro ibiri  y'igirikare c'Uburundi bigafatwa. Igisirikare c'u Rwanda kivuga ko abateye basubijwe inyuma bakajabuka uruzi rwa  Ruhwa rutandukanya Mabayi mu Burundi na Bweyeye mu Rwanda, ""basubira mw'ishamba rya Kibira aho bafise ibirindiro."" N'ivyo nyene urwego rwo kwivuna abansi rw'Uburundi ruvuga ko ""rubeshuje icese ayo makuru avuga ko ku butaka bw'Uburundi hoba hari umugwi w'inkozi z'ikibi zifise umugambi mubi ku gihugu c'Urwanda"". Iryo tangazo ryateweko umukono na Colonel Floribert Biyereke avugira urwego rwo kwivuna abansi rw'Uburundi rirangiza rivuga ko ingabo z'Uburundi ''ziri ku rubibe Uburundi busangiye n'Urwanda zama ziriko zirakizura kugira zicungere neza umutekano aho ku rubibe"". Uruhande rw'Uburundi ruvuga ko  amakuru avuga ico gitero rwayabonye ku mbuga ngurukanabumenyi canke hwaniro (social media). Ntibiramenyekana niba impande zompi ku rwego rwa gisirikakare canke rw'imigenderanire hari ico ziravugana  ku vyerekeye  ico gitero. Si ubwa mbere Urwanda ruvuga ko hari abarwanyi ba Forces de Libération Nationale (FLN) batera ico gihugu baturutse mu Burundi. Ariko hari haheze amezi menshi ata gitero gishasha kivuzwe. Ahubwo ibihugu vyompi vyari bigize igihe bitera intambwe zo kunagura imigenderanire yavyo yahungabanye kuva mu 2015. Aho ni mu gihe Uburundi nabwo hari ivyo bwagiriza Urwanda harimwo guha indaro abashatse gutembagaza ubutegetsi mu Burundi mu  2015."	https://www.bbc.com/gahuza/57241718
business	Burundi: Leta ikemura gute ikibazo c'ikena ry'amahera y'agaciro?	Leta y'u Burundi iheruka gufata ingingo mu gisata c'ubutunzi n'urudandazwa benshi bavuga ko zigamije kugerageza kubungabunga amahera y'agaciro ari muri ico gihugu. Muri urwo rwego, Banki ya Republika y'u Burundi iherutse gufata itegeko riraba abinjirana amafaranga muri ico gihugu, harimwo n'abanyamahanga. Iryo tegeko ribabwiriza gukoresha amafranga y'amarundi mu kugura ibintu vyose imbere mu gihugu. Baterezwa kandi  kuvunjisha mu bigo vyemewe n'amategeko amafranga y'agaciro baba bafise, bashaka kuyakoresha. Iyo ngingo yakurikiranye n'iyindi igenga ukudandaza ubutare n'ayandi mabuye y'agaciro muri banki y'igihugu. Ikibazo c'ikena ry'amafatanga y'agaciro mu Burundi bivugwa ko coba kiva ahanini ku bihano u Burundi bwafatiwe n'ishirahamwe rya Buraya, ryahagaritse amahera ryaha ico gihugu kuva mu 2015 igihe hatangura ingorane za politike. Mu gushaka kumenya vyinshi kuri izo ngingo leta y'u Burundi iheruka gufata, Florentine Kwizera yavuganye na Faustin Ndikumana, umuhinga mu vy'ubutunzi. Ushobora kwumva ico kiganiro ngaha	https://www.bbc.com/gahuza/amakuru-50607628
health	Uganda: Udukingirizo imiliyoni 4 tudakwije ibisabwa bagomba ko tuvanwa mu bantu	"Abategetsi ba Uganda bategetse ko udukingirizo duherutse gutangwa incuro zibiri n'ishirahamwe Marie Stopes Uganda rijejwe irondoka rijanye n'amagara meza dukurwa mu bantu. Mw'itangazo ryasohowe na muganga Carole Sekimpi, arongoye Marie Stopes, avuga ati: ""Turazi ko Life Guard ikwije ibisabwa n'amategeko. Ariko, izatanzwe ku ncuro zibiri ziheruka ntizikwije ivyo dusaba"". Arashimangira ariko y'uko iyo ngingo yerekeye iziherutse gutangwa kuri izi ncuro zibiri za nyuma. Ikinyamakuru Daily Monitor kivuga ko utwo dukingirizo tungana n'imiliyoni zine. Ikigo kijejwe imiti muri Uganda (NDA) casohoye urwandiko mu kwezi guheze kivuga ko ibipimo vyerekana ""udutoboro n'ibimenyetso bigaragaza ko utwo dukingirizo dushobora guturika"". Muri urwo rwandiko, Victoria Nambasa, ajejwe kugenzura ko imiti ikwije ibisabwa n'amategeko muri ico kigo yanditse ati: ""Tubahaye indwi zibiri kugira ngo mutwereke ingene muzoba mwazikuye mu bantu n'abakiriya bazoba bazisubije"". Ibiharuro bitangwa n'ubushikiranganji bujejwe amagara y'abantu muri Uganda bivuga ko udukingirizo hafi imiliyoni 800 ari two dukenewe ngo birinde imbanyi batipfuza, SIDA n'indwara ziciye mu mibonano mpuzabitsina."	https://www.bbc.com/gahuza/50476444
sports	Premier Ligue: umufana ari mu minwe y'igipolisi kubera ivangura rishingiye ku rukoba	"Igipolisi co mu gisagara ca Grand Manchester gitangaza ko cahagaritse umugabo yagirizwa amacakubiri y'urukoba mu rukino rwariko ruhuza Manchester City na Manchester United ku wa gatandatu. Mu gice ca kabiri c'urwo rukino rwabereye ku kibuga ca Man City, umukinyi w'umwirabure wo hagati wa Manchester United, Fred,  yatewe ibintu n'abakunzi ba Man City. Man City ivuga ko ""yanabonye ireresi yakwiragijwe ku mbuga hwaniro"" isa n'iyerekana umufana ariko yerekana ibimenyetso vy'inguge kuri uyo mukinyi wa Manchester United Frederico Rodrigues de Paula Santos, azwi cane nka Fred. City yaciye isohora itangazo imenyesha ko bagiye gukora amatohoza kuri ivyo bintu. Avugana n'ikinyamakuru c'inkino ca Brezili ESPN Brazil, uyo mukinyi w'umunya Brezili w'imyaka 26 avuga ko ari ibiterasoni kubona ibintu nk'ivyo bikivugwa mu mwaka wa 2019. Ati: "" Turacari kumwe n'abantu bakiri inyuma. Birababaje kubona ibintu nk'ibi bigikorwa mu bibuga bimwe bimwe. Hano vyashitse, kandi vyarashikiye bagenzanje muri Ukraine"". ""Ni ibintu bibabaje, ariko nta mwanya bishobora kudutesha nk'uko bobo bavyipfuza. Navuganye n'umuhagarikizi urukino ruheze, ndizeye ko bazogira ico bakoze, nta bindi""! Mu gihe yari agiye gutera umupira wo mu mfuruka ku munota wa 67, vyabaye ngombwa ko abanza guhagarika agasubira mu kibuga inyuma y'aho abafana ba Manchester City bamuteye ibintu. Umukinyi mugenziwe wa Brezili, Fernandinho, akinira Manchester City, ari kumwe n'abandi bakinyi baciye basaba abafana babo gutekereza. Urukino rwagiye kubandanya haciye akanya, inyuma y'aho umuhagarikizi we nyene akuriye ivyo bintu bari bateye mu kibuga. Kick It Out, ishirahamwe ryishinze kurwanya ivangura rishingiye ku rukoba, rivuga ko ryashikirijwe amakuru menshi cane rwose inyuma y'aho ayo mabi yerekaniwe n'ama camera. Kick It Out ivuga ko yiteze ko hazokorwa igishoboka cose kugira ngo ababikoze bamenyekane. Abamenyereza b'iyo mirwi barerekanye umubabaro udasanzwe inyuma y'iyo nyifato y'uwo mufana. Ole Gunnar Solskjaer, umumenyereza wa Manchester United avuga ko ivyo bintu ""bidashobora kwihanganirwa"". Ati: "" Nabibonye mw'ireresi kandi ivyo ari vyo vyose uwabikoze ariyagiriza. Ni ikintu tudashobora kwihanganira kandi ndezeye ko uyo muntu ata rukino na rumwe azosubira kuja kuraba"". Ku ruhande rwiwe, Pep Guardiola wa Man City avuga ko atipfuza gusubira kubona ibintu bijanye n'ikumira rishingiye ku rukoba. Ati: ""Ni urugamba rwa minsi yose, ariko ikibabaje ni uko vyama biba ahantu henshi"". Umukinyi Marcus Rashford wa Man United, nawe nyene aherutse gukorerwa ikibi nk'ico igihe yariko akinira umurwi nserukiragihugu w'Ubwongereza muri Bulgaria mu kw'icumi guheze, wewe abona ko kubivuga gusa bidakwiye. Ati: ""Ivyo bintu twarabivuzeko cane mu mezi atandatu canke umunani aheze, ariko kubandanya tubivuga uko ntibihagije"". ""Inzego zibijejwe zikwiye gufata ingingo ruhasha kugira bihagarikwe. Ni ikintu giteza urubwa cane urukino n'igihugu"". Umwe amaze guhagarikwa Mwitangazo casohoye ejo ku mugoroba, igipolisi ca Manchester catangaje ko cahagaritse umugabo w'imyaka 41 yagirizwa ako kabi. ""Igipolisi caratabajwe ko hari umufana yerekanye inyifato avuga n'amajambo bishingiye kw'ivangura rishingiye ku rukoba mu rukino rwariko ruhuza Manchester City na Manchester United"". ""Umugabo w'imyaka 41 yahagaritswe kubera yikekwa ko yahungabanije umutekano w'abanyagihugu yishimikije ivangura rishingiye ku rukoba, akaba ari mu gasho aho ariko arabazwa""."	https://www.bbc.com/gahuza/imikino-50714196
politics	Alexei Navalny: Amerika yafatiye ibihano Abarusiya	"Reta Zunze Ubumwe zatangaje ko zifatiye ibihano Abarusiya kubera irogwa ry'uwutavuga rumwe n'ubutegetsi Alexi Navaly. Ivyo bihano vyafatiwe bamwe bamwe mu bategetsi bo muri reta n'ibigo bimwe bimwe, kandi babisezeranye n'ishirahamwe rya Buraya,  nk'uko abategetsi ba Amerika babivuze. Bavuze ko iperereza ry'abanyamerika ryatahuye ko  reta y'Uburusiya ariyo yari inyuma y'uburozi bwahatswe kwica Navalny muri Siberie mu mwaka uheze. Navaly niwe azwi cane mu bantu banegura ubutegetsi bwa Prezida Vladmir Putin. Reta y'uburusiya irahakana kuba yaragize uruhara kandi ntiyemera ivyo abahinga b'ibigwanisho b'abanyaburaya batoye, ko ubwo burozi bwitwa Novichok bwakoreshejwe Mu kiganiro n'abamenyeshamakuru, bavuze ko ivyo bihano vyafatiwe abategetsi indwi b'Uburusiya n'ibigo 14 bifise uruhara mu guhingura uburozi. Nta do n'ido batanze. ""Kugerageza  kwica Navalny gukurikira ingendo yo gukoresha uburozi ikoreshwa n'Uburusiya'', nk'uko vyavuzwe n'umnwe mu bategetsi. Nivyo bihano vya mbere bifatiwe Uburusiya na reta ya Prezida Joe Biden. Yafashe ingendo ikaze gusumba uwo yasubiriye Donald Trump ku vyerekeye Prezida Putin. Amaze kuvugana kuri terefone na mugenzie w'Uburusiya mu kwezi guheze, Biden yavuze ko yasiguye atarya umunwa ko iminsi y'aho  Amerika ""yasuka  uruho rw'amazi ku bikorwa vy'agasomborotso vy'Uburusiya, kwivanga mu matora,ubugizi bwa nabi buciye kuri interenet, guha uburozi abanyagihugu irangiye''. Mu buryo bakoze bumvikana, ishirahamwe rya Buraya ku wa kabiri ryatangaje ko ryafatiye ibihano abategetsi bane b'Uburusiya. Barimwo Alexandr Kalashnikov,umukuru w'amabohero mu Burusiya, Alexandr Bastrykin, umukuru w'urwego rw'amatohoza, umushikirizamanza mukuru kizigenza Igor Krasnov, na Viktor Zolotov, umukuru w'ingabo zicungera inzego z'igihugu. Ibihano birimwo kutemererwa kugira ingendo mu bihugu vyabifashe hamwe n'ugufatira ubutunzi bwabo. Umunyamakuru wa BBC ari Bruxelles Kevin Connolly avuvga ko ivyo bihano vyabaye  uguheberanira hagati y'ibihugu vyo mu kigobe ca Baltic, bibona Uburusiya nk'umubanyi abangamye, n'ibihugu- nk'Ubudagi - vyiyamabaza Uburusiya mu kugura umwuka (gaz). Uburusiya bwavuze iki kuri izo ngingo? Uburusiya bwari bwamaze kugira ico buvuga n'imbere y'uko Amerika n'Ishirahamwe rya Buraya batangaza izo ngingo. Ministre w'Uburusiya ajejwe imigenderanire Sergei Lavrov yari yavuze hakiri kare ko Abanyaburaya hari ivyo ''banyegeza vyofasha mu gutahura ivyashikiye'' Navalny kandi  ko bafatiye ibihano Uburusiya mu karenganyo. Yavuze ati: ""Turamaze gushikiriza kenshi aho duhagaze ku bihano bitemewe...bifatwa na begenzi bacu bo muri Amerika n'abandi babafatirako akarorero, ishirahamwe rya Buraya.'' Yongeyoko ati reta yiwe izosubiriza mu ndumane ibihano vyose. Umuntu asanzwe agwanya ibiturire, amaze igihe kirekire ariwe muntu wa mbere agaragara cane mu batavuga rumwe n'ubutegetsi bwa Putin. Uwo mugabo w'imyaka 44 ashikiriza ivyiyumviro vyiwe ku rubuga rwa internet (blogger), afise abantu baharurwa muri za miriyoni bamukurikira ku mbuga hwaniro. Yarashoboye gutuma bamwe mu bamushigikiye batorwa mu nama z'uburungozi muri Siberia mu 2020. Yararozwe aca ata ubwenge (aja muri coma) ari mu ndege imujanye muri Siberie mu kwezi kw'umunani mu mwaka uheze. Yaciye ajanwa n'indege mu Budagi, aho yavuriwe agakira. Mu kwezi kwa mbere yafashe ingingo yo gusubira mu Burusiya aho yashitse afatwa acururuka indege. Mu kwezi guheze sentare yashinze ko Navalny yarenze ku ngingo zo gutezurirwa akava mw'ibohero mu  rundi rubanza rujanye no kunyuruza  amafaranga mu kuba atitavye uwujejwe dosiye  yiwe igihe yari kwivuza mu Budagi. Umunyororo wo kutamushira mw'ibohero waciye uhinduka uwo kuja mw'ibohero mu kiringo c'imyaka ibiri n'amezi atandatu. Ku ndwi iheze niho yarungikwa mw'ibohero i Moscou gukora ico gihano. Navalny n'abamushigikiye bavuga ko ivyo yagirizwa vyose ari irementanya. Prezida Biden n'ishirahamwe rya Buraya basavye ko yorekurwa ubwo nyene."	https://www.bbc.com/gahuza/amakuru-56257603
sports	Umuntu yokura iki mu rukino rw’Intamba na Nigeria?	Robert Patrick Misigaro, BBC. Ku kibuga ca Alexandria Stadium mu muji wa Alexandria, ku kagoroba kameze neza izuba ryarenze ubushuhe bwagabanutse, niho Intamba mu Rugamba zaseseka mu kibuga ngo nazo zandike izina mu makungu. Ku nshuro ya mbere mw'ihiganwa nk'iri, benshi bari bazi ko bitaza kworoha kuko gutangura uhura n'ikipe y'igihangange muri Afrika nka Nigeria wari umurimo utoroshe. Ariko Intamba zari zifitiye icizere kidasanzwe, catanguye kwigaragariza mu kiganiro umumenyereza Olivier Niyungeko yahaye abanyamakuru ku wa gatanu, aho yavuga ko Intamba zitaje kurorera gusa. Mbere yanavuze ko ku rwego nk'uru rw'umukino, amakipe yose aba angana. Ivyo kandi niko vyagaragaye mu ntango z'urukino, Nigeria itangazwa n'abakinyi b'inyuma b'Intamba mu Rugamba ku kuntu bazibirira hamwe mu kwigenza neza kudasanzwe ku makipe atamenyereye amahiganwa nk'aya. Ntivyahereye kandi ku kuzibira gusa kuko iyo itaba umunyegoli wa Nigeria, ku nshuro zirenga zitatu zose mu gice ca mbere, Nigeria yari kuba yinjijwe. Abakunzi ba Nigeria bari mu kibuga, warabona ko batanguye kugira utubazo kuko abasatirizi babo ataco bariko barerekana, igice ca mbere gihera bose banganya. Vyaje guhinduka ku munota wa 77 aho Nigeria yashobora guca mu ryahumye abakinyi b'inyuma b'Intamba ikaronka igitsindo, abakunzi ba Nigeria hamwe n'abakinyi bose barigina cane ubona yuko basa n'abavuye kure. Nigeria vyaraboneka ko imenyereye gukina ku rwego rwo hejuru. Kandi ntibitangaje ku ikipe imaze gukina muri iri higanwa inshuro 17, ikaba imaze no gutwara iki gikombe inshuro zishika zibiri, ubwa nyuma bukaba bwari mu 2013. Ariko icerekanye ubudasa muri uru rukino, ni ubuhinga bw'abakinyi babiri ba Nigeria b'inararibonye, Odion Jude Ighalo akina mu Bushinwa, na Ahmed Musa akina muri Arabie Saudite, bahanahanye umupira n'ubuhinga bwinshi bashobora guca mu ryahumye abakinyi b'inyuma b'Intamba. Ni abakinyi binjiye mu gice ca kabiri bazi neza ico baje gukora, kuko kuva binjiye Nigeria yahinduye isura imbere, ibintu vyibonekeje ko wari umukenyuro w'umumenyereza Gernot Rohr. Ikindi naco ni uko ba rutahizamu b'u Burundi baterekanye ''amanyama'' akenewe kugira basatire cane mu gutera imipira iremereye, kuko uvyihweje, umunyegoli wa Nigeria ntihari kubura ikimuca mu jisho. Kuri ico umumenyereza Niyungeko nawe yaremeye ko akeneye gukorana cane na barutahizamu biwe ku kuntu bategerezwa kwitwara imbere y'igoli. Ku bwiwe ngo ni mu mutwe, si ikibazo c'ubuhinga. Muri rusangi uyu mukino warahaye icizere cane ikipe y'Intamba, kuko gutsindwa kimwe gusa na Nigeria mu mukino wa mbere mw'ihiganwa nk'iri ari ikintu cofatwa nk'intambwe ikomeye ku Ntamba. Gusa iyi kipe ikeneye kwongera ugushaka hamwe n'igikenye mu mikino ikurikira, kuko  uravye ingene ikipe ya Madagascar, nayo iri mw'iri higanwa ku nshuro ya mbere, yavyitwayemwo ihura na Guinea (2-2), harimwo ubudasa bukomeye cane kuko abasore bayo warabona ko ata gufyina kurimwo. Barakoresheje inguvu n'ugushaka kwinshi bahakura ibitsindo bibiri. Uku niko Intamba mu Rugamba zitegerezwa kuvyitwaramwo nizaba zishaka kubandanya muri iri higanwa. Ibishobisho vy'urukino rwa mbere bitegerezwa kuhava, umukino wa kigabo ugakurikira.	https://www.bbc.com/gahuza/imikino-48736770
sports	A﻿yavugwa mu mupira w'amaguru ku w'Imana 09.10.2022	U﻿mukinyi w'imbere wa Portugal Cristiano Ronaldo w'imyaka 37 ashobora kuba yaronse akaberu ko kuva muri Manchester United yerekeza muri Inter Miami, mu mugwi w'uwaze ari rurangiranwa mu mupira w'amaguru David Beckham. (Sun) U﻿munyegoli wa Nice, umunye Danmark Kasper Schmeichel w'imyaka 35 arashobora kwimuka kandi mu kwezi kwa mbere, inyuma y'amezi atandatu gusa avuye mu mugwi wa Leicester.  (L'Equipe via Leicester Mercury) U﻿mugwi wa Barcelone uriko urarondera umukinyi w'inyuma mu buryo Diogo Dalot wa Manchester United, vyitezwe ko amasezerano y'uwo mukinyi wo muri Portugal w'imyaka 23 arangirana n'uyu mwaka.  (Sport) L﻿eeds United bumvikanye na Cody Gakpo, ubu bariko bararaba ingene uwo mukinyi wo muri Hollande w'imyaka 23 yokwimukira mu mugwi wa PSV Eindhoven . (Mirror) Southampton bariko bararondera umukinyi wa Celtic, umunye Portugal Filipe Jota w'imyaka 23.(Football Insider) Liverpool bari mu barondera kugura umukinyi wo hagati wa Mali, Yves Bissouma w'imyaka 26 mu ci, imbere y'uko uwo mukinyi aja muri Tottenham Hotspur avuye muri Brighton. (The Athletic). Paris St-Germain ishaka kugarukana muri uwo mugwi Adrien Rabiot w'imyaka 27, ubu amasezerano yiwe afitaniye na Juventus yimirije kurangira mu ci riza.  (Fichajes) A﻿rsenal yananiwe kuzana umukinyi wa Juventus, Manuel Locatelli w'imyaka 24, inyuma y'aho uwo mukinyi wo hagati afatiye ingingo yo kuguma i Turin. (Football London) M﻿anchester United itegekanya kubonana n'abakurikirana inyungu za Alejandro Garnacho kugira bumvikane ku masezerano mashasha y'uwo mukinyi wo muri Argentine w'imyaka 18.  (AS via Sport Witness) Umukinyi w'imbere wa Roma, umwongereza Tammy Abraham w'imyaka 25 yarahiye ararengwa gusubira mu mugwi yarerewemwo wa Chelsea mu misi iri imbere.  (90 Min)	https://www.bbc.com/gahuza/articles/ck7erxjg0n3o
politics	US - Russia: Mu kiganiro ca mbere na Putin, Biden yagarutse ku vyo kwivanga mu matora	"Umukuru wa Reta Zunze Ubumwe za Amerika Joe Biden yagabishije mugenziwe w'Uburusiya Vladimir Putin ku bijanye no kwivanga mu matora, nk'uko bivugwa n'ibiro vy'umukuru w'igihugu, Maison Blanche/White House. Mu bindi bavuganye harimwo ibijanye n'imyiyerekano y'abatavuga rumwe n'ubutegetsi ibandanya mu Burusiya hamwe n'amasezerano ya nyuma hagati ya Amerika n'Uburusiya ku bijanye n'ibirwanisho vy'ubumara. Perezida Putin yakeje umukuru w'igihugu mushasha wa Amerika ku ntsinzi yiwe mu matora aheruka, nk'uko biri mw'itangazo rya reta y'Uburusiya. Bompi bumvikanye kuzobandanya bavugana. Rimwe na rimwe, uwahoze ari umukuru wa Amerika Donald Trump yagiye atesha agaciro ubutegetsi bwiwe imbere y'Uburusiya akagirirzwa ko yubaha Putin birenze urugero. Ariko Barack Obama nawe yahoze arongoye Amerika- ico gihe Biden akaba yari icegera ciwe - yagirizwa ko yananiwe no gutera igitsure Uburusiya igihe bwigarurira Crimea, bugatera ubuseruko bwa Ukraine, bukanivanga no mu bibera muri Syria. ""Perezida Biden yarasiguye neza ko Amerika izokoresha ubushobozi bwayo bwose mu gukingira inyungu z'igihugu ku bikorwa bizoba bikozwe n'Uburusiya mu guhungabanya Amerika canke ibihugu bigenzi vyayo"", nk'uko biri mw'itangazo rya Amerika. Urwandiko rwerekana ivyo bavuganye ejo ku wa kabiri inyuma y'umutaga ruvuga ko aba bakuru b'ibihugu bompi bavuganye ku bijanye n'igitero ku nyabwonko za kompanyi SolarWinds cagirijwe Uburusiya. Bavuze kandi ku makuru avuga ko Kremlin yemereye agashimwe abazokwica abasirikare ba Amerika muri Afghanistani, hamwe kandi n'isumu yahawe uwutavuga rumwe n'ubutegetsi bw'Uburusiya, Alexei Navalny. Urwandiko rwa Kremlin narwo ruvuga ibijanye n'iki kiganiro nta na hamwe rwigeze ruvuga ko hari ibibazo vyashikirijwe na Perezida Biden bigatera impari, bikaba bizwi ko muri kahise Biden yahoze yita Perezida Putin ko ari ""umuhimbiri wa KGB"". Abategetsi b'Uburusiya bavuga ko umukuru w'igihugu cabo yavuze ko ""imigenderanire myiza hagati y'Uburusiya na Amerika izoba ari ku nyungu z'ibi bihugu vyompi n'isi yose, mu gihe bose bazomenya ko bompi bafise igikorwa kidasanzwe co kubungabunga amahoro n'umutekano kw'isi"". Itangazo rya Kremlin ryongeyeko riti: ""Muri rusangi, ikiganiro hagati y'abarongoye Uburusiya na Amerika cari gishingiye ku bucuruzi n'ukuvugana ukuri"". Aba bategetsi babiri basa n'abumvikanye kunagura amasezerano yo mu gihe ca Obama yo kugabanya ibirwanisho ruhonyanganda vy'ubumara. Aya masezerano yorangiye mu kwezi kuza, Perezida Trump akaba yari yarahiye ararengwa ko adashobora gusubira kuyaterako igikumu. Iki kiyago na Kremlin mu gihe Antony Blinken yagenywe na Perezida Biden ngo abe umunyamabanga wa reta ajejwe imigenderanire yari ahejeje kwemezwa n'inama nkenguzamateka ku majwi 78-22."	https://www.bbc.com/gahuza/amakuru-55821652
health	Urucanco rwa coronavirus rugeze hehe ?	"Mugihe ibitigiri vy'abantu bandura ikiza ca coronavirus biguma bigwira hose kw'isi, hitaweho kurondera urucanco. Twarishuye bimwe mu bibazo bikomeye bijanye n'incanco hamwe n'igihe gito gishoboka kugira haboneke urwa coronavirus. Incanco ni nk'abigisha - abanyeshule bazo ni abasoda b'umubiri, hanyuma ubumenyi bwabo, ni uburyo bwo kurwanya indwara zandukira. Incanco zishikana buke buke imigera canke udukoko dutera indwara (canke uduce duto twavyo) mu menyo y'abasoda b'umubiri. Uburyo bwo kwikingira bw'umubiri buca bumenya ko umwansi ateye, bukiga kumurwanya. Mugihe umubiri uba umaze gushikirwa n'uyo mugera, bituma umenya ingene ugwanya ubwo bwandure. Uburyo bwo  gucandaga ukoresheje uyo mugera  ni bwo  bumaze imyaka iharugwa mu mirongo  bukoreshwa. Incanco z'agasama n'amasambambwika zikoreshwa bifashishije iyo migera nyene itakigira ubukare, igatuma umubiri utandura hose. Urucanco rusanzwe rw'ibicurane, rufata ubwoko bwavyo buba bahari muri ico gihe rukabunesha rwose. Mu kurondera urucanco rwa coronavirus hakoreshwa ubundi buryo, kandi butarakoreshwa bw'urucanco bita ""plug and play"". Kubera tuzi uduce ndangamubiri turanga uyo mugera mushasha, bita Sars - cov-2, ubu turafise ibikenewe kugira twubake uyo mugera. Bamwe mu bashakashatsi bariko barakomeza uduhimba dutoduto twerekana imero z'uyo mugera badushira hamwe n'utundi bigatuma iyo migera itakaza ukubabaza. Ubu rero ushobora kwandura uyo mugera biciye ku gakoko gato cane  kandi bigatuma umubiri wigwanira umugera wa coronavirus. Iyindi migwi iriko irakora uduce dutoduto turanga umubiri (mbere n'uduce turanga umuntu bita ADN bivuye ku kuntu bazobikora) dutuma mugihe twinjijwe mu mubiri dutuma habaho imigera ntanganguvu ituma umubiri umenya ingene ubandanya wigwanira. Hamaze gukorwa iki kugira haboneke urucanco rwa mbere rwa coronavirus? Abashakashatsi baratanguje incanco kandi bariko baratangura kugerageza zimwe muri zo ku bikoko. Niyo rumwe murizo rwaboneka, ruzoboneka gute mu gihe ca vuba? Mu vy'ukuri ruzoboneka mu gice cambere co mu mwaka uza runyarutse. Hariho incanco ziriko  zigeragezwa  ku bikoko, niyo vyagenda neza rushobora kugeragezwa ku  bantu mu mwaka uza. Ariko naho abashakashatsi bokwigina kuboneka kw'urwo rucanco imbere ya Noheli, haracari ikibazo gikomeye c'ukuntu rwohingurwa ku bwinshi. Ibi vyose bibaye mu kiringo c'akanya gatoyi kandi hakoreshejwe uburyo butari bwakoreshwe, rero ntacemeza ko ibintu vyose bizogenda neza. Twibuke ko hari imigera ya coronavirus 4 iza iriko irazunguruka mu abantu. Itera ibicurane bisanzwe kandi nta n'umwe turaronkera urucanco. Rushobora kuzokingira abantu b'imyaka yose? Uko bizogenda kwose, nta kanini ruzomarira amantu bashaje. Si amakosa y'urwo rucanco, gusa ni uko abasoda b'umubiri bashaje batakira neza incanco. Ibi vyibonekeza buri mwaka ku rukingo rw'ibicurane. Imiti yose, mbere na paracetamol, irafise ingaruka mbi. Ariko mu gihe rutarakoreshwa ku bantu, biragoye kumenye ingaruka z'urucanco rukigeragezwa. Mu gihe hataraboneka urucanco, ni iyihe miti ikoreshwa? Incanco zikinga ubwandu kandi kuri ubu uburyo bwiza bwo kubikora ni ukugira isuku. Wanduye, womenya yuko ku bantu benshi ata kuremba kwa cane kuba. Hari imiti imwe ivura imigera iriko rakorerwa ibipimo, ariko ntitwovuga neza na neza ko ari iyikora. Ku bantu boba bafise ubwandu bw'uyo mugera, benshi barababaje. Hariho imiti iriko irageragezwa kuribo, ariko ntitwovugako tuzi neza ko ikora neza."	https://www.bbc.com/gahuza/51708707
sports	Wagner: Ivyakozwe n'abacangero ba Russia muri Libya vyashizwe ahabona	"Amatohoza mashasha ya BBC yashize ahabona urugero rw'ibikorwa vya gisirikare vyakozwe n'umurwi w'abacangero b'Abarusiya ukorera mu kinyegero mu ntambara yo muri Libya, bifitaniye isano n'ivyaha vyo mu ntambara n'igisirikare c'Uburusiya. Terefone ngendanwa ya Samsung yatawe n'umurwanyi w'umurwi Wagner irerekana uruhara wagize - hamwe n'amazina yo kwiyoberanya abarwanyi bakoresha. Hanyuma kandi BBC ifise ""urutonde"" rw'ibikoresho vya gisirikare bigezweho abahinga bavuga ko ahantu honyene vyashobora kuva ari mu gisirikare c'Uburusiya. Uburusiya burahakana ko ataho buhuriye na Wagner. Uwu murwi watanguye kumenyekana mu 2014 igihe wari ushigikiye uruhande rwagomba kwiyonkora, rwari rushigikiwe n'Uburusiya mu ntambara yo mu buseruko bwa Ukraine. Ico gihe, wagiye wibonekeza mu bice bitandukanye vy'isi harimwo Syria, Mozambique, Sudan, no muri Centrafrique. Abarwanyi ba Wagner bagiye kuboneka muri Libya mu kwa kane mu 2019 igihe bahambije ingabo z'umu mujenerali yarwanya ubutegetsi, Khalifa Haftar, igihe agabiye igitero kuri reta y'ico gihugu yari ishigikiwe na ONU ku mugwa mukuru, Tripoli. Iyi ntambara yagiye kurangira habaye amasezerano yo kuyihagarika mu kw'icumi mu 2020. Uwu murwi ukorera mw'ibanga rikomeye, ariko BBC yashoboye kuvugana mu buryo budasanzwe na babiri mu bahoze ari abarwanyi bawo. Barahishuye ibirabwa ko muntu ashobora kwinjira muri Wagner - n'ingene ari umurwi utagira amategeko ngenderwako. Nta gukekeranya ko bica impfungwa  - ikintu umwe mu bahoze ari abarwanyi bawo yemeza atarya umunwa. ""Nta n'umwe akeneye kugaburira uwundi munwa"". Iki kiza gishigikira ibiri mw'ireresi (documentaire)  yiswe Haftar's Russian Mercenaries: Inside the Wagner Group - yateguwe n'ibisata vya BBC  bitangaza amakuru mu carabu no mu kirusiya. Mu bindi vyerekanwa muri yo harimwo ibivugwa ko ari ivyaha vyo mu ntambara, harimwo n'ubwicanyi bwakorewe abasivire n'ibigirankana. Umunyagihugu wo mu kigwati kimwe avuga ko yigize uwapfuye igihe abo mu muryango wiwe bariko  baragandagurwa. Ivyo yavuze vyarafashije BBC kumenya uwikekwa ko ari we yabishe. Asigura ikindi cerekana ivyaha vyo mu ntambara, umusirikare wa reta ya Libya aribuka ingene umugenzi bakorana yishikanye  ku barwanyi ba Wagner ariko akaba yaciye araswa amasasu abiri mu nda. Kuva ico gihe ntiyigeze asubira kumubona, co kimwe n'abandi bagenzi batatu bafashwe ico gihe nyene. Iyo terefone ya Samsung irerekana kandi uruhara rw'abo bacangero mu gucukura ubutare no mu gutega imitego mu turere tubamwo abasivire. Gutega ama mines udashizeho ikimenyetso ni icaha co mu ntambara. Iyi terefone ngendanwa yatawe n'umurwanyi wa Wagner atazwi igihe abarwanyi w'uwu murwi basubira inyuma bavuye mu turere two mu bumanuko bwa Tripoli  ku mpeshi yo mu 2020. Muri yo harimwo amakarata yanditse mu kirusiya aberekana bari ku rugamba, ivyerekana uruhara rudasanzwe rw'uwu murwi Wagner n'ibikorwa vyawo vya gisirikare. Harimwo amashusho ya drone hamwe n'amazina abarwanyi ba Wagner bakoresha, harimwo n'uwo BBC ivuga ko yamenyemwo. Iyi terefone ngendanwa ibitswe ahadata. Urutonde rw'ibirwanisho n'ibindi bikoresho vya gisirikare ruri ku mpapuro 10  ziri mu rwandiko rwo ku wa 19 z'ukwa mbere 2020, rukaba rwahawe BBC n'umukozi wo mw'igendereza rya Libya, rushobora kuba rwatowe ahahoze hari abarwanyi ba Wagner. Uru rwandiko rwerekana abashobora kuba ari bo batanga uburyo bw'amafaranga mu gushigikira urugamba. Rwerekana ibikoresho bikenewe kugira ngo bashike ku ""ntumbero ya gisirikare"" - harimwo vya bimodoka vya burende (blinde) bine, inkoho za kalashnikov ziharurwa mu majana hamwe n'ivyuma vya radar bigezweho. Umuhinga mu vya gisirikare yabwiye BBC ko ubuhinga bumwe bumwe bwo guhingura ivyo birwanisho bushobora kuba burangwa mu gisirikare c'Uburusiya honyene. Uwundi muhinga, uyu akaba ari umuhinga mu bijanye n'umurwi wa Wagner, avuga ko uru rutonde rushobora kuba rwerekana uruhara rwa Dmitry Utkin. Uyu yahoze akora mu gisata c'igendereza ry'igisirikare c'Uburusiya avugwa ko ari we yashinze uwu murwi Wagner ari na we yawuhaye iryo zina (izina ryahoze ari iritazirano ryiwe). BBC yaragerageje kurondera Dmitry Utkin ariko vyaranse. Hanyuma mu mwihwezo wakozwe kuri uru rutonde hamwe no mu rundi rwandiko, uyu muhinga avuga ko amajambo  Evro Polis na General Director yerekana uruhara rwa Yevgeny Prigozhin, umurwizatunga afitaniye ubugenzi bwa hafi cane na Perezida Vladimir Putin. Igisata kijejwe ikigega ca Amerika (US Treasury) carafatiye ibihano Evro Polis mu 2018, kivuga ko ari ikompanyi y'Uburusiya yakodeshejwe kugira ngo ""ikingire"" ibibanza vyo muri  Syria bicukurwamwo igitoro ""bigenzurwa canke vyegukira"" Prigozhin. Amatohoza yakozwe n'abanyamakuru bo mu burengero bw'isi yerekana ko hari isano hagati ya Prigozhin na Wagner. Abandanya ahakana ko ata sano na rimwe afitaniye na Evro Polis canke Wagner. Umuvugizi yabwiye BBC ko Yevgeny Prigozhin ata migenderanire n'imwe afitaniye na Evro Polis canke Wagner. Prigozhin avuga ko ata kintu na kimwe arigera yumva ku vyerekeye ihonyangwa ry'agateka ka zina muntu muri Libya ryakozwe n'Abarusiya: ""Ndazi neza ko iki ari ikinyoma ceruye"". Ubushikiranganji bw'Uburusiya bujejwe imigenderanire bwabwiye BBC ko buriko burakora ""ibishoboka vyose kugira ngo bushigikire agahengwe n'utwigoro two gutorera umuti ikibazo ca Libya biciye mu nzira ya poritike"". Ubu bushikiranganji bwongerako y'uko ibivugwa kuri Wagner muri Libya bishingiye ""ku makuru y'ibinyoma"" kandi ko bifise intumbero yo ""gucafuza poritike y'Uburusiya"" muri Libya. Uwu murwi ntubaho ku mugaragaro, ariko abantu bagera ku 10,000 bemeza ko bagiranye amasezerano n'imiburiburi incuro imwe na Wagner kuva itangura kurwana n'abatavuga rumwe n'ubutegetsi bw'Uburusiya mu buseruko bwa Ukraine mu 2014. Abarwanyi b'aba Wagner bababa 1000 nibo bavugwa ko barwanye ku ruhande rwa Jenerali Khalifa Haftar muri Libya kuva 2019 gushika 2020. BBC mu Burusiya yarasavye umwe mu bahoze ari abarwanyi gusigura ico ari co Wagner. Yishuye ati: ""Ni umurwi ufise intumbero yo gutsimbataza no gushigikira inyungu za reta hanze y'imbibe z'igihugu cacu"". Nayo ku bijanye n'abarwanyi bayo, avuga ko hamwe usanga ari ""abantu bamenyereye ivyo kurwana"", abantu barondera akazi canke abakunda igihugu bashaka kugikorera. Uwundi yahoze ari umurwanyi yabwiye BBC ko ata mategeko ngenderwako atomoye uwu murwi ufise. Iyo uwufashwe ata makuru afise atanga, canke adashoboye gukora nk'""umucakara"", aha rero ""igikurikira kirazwi"". Andrey Chuprygin, umuhinga akorana n'inama mpuzamakungu mpanuzwajambo y'Uburusiya (Conseil international de Russie/Russia International Council), avuga ko Uburusiya bwavuga buti: ""Reka binjire muri iki kintu, hanyuma turabe ingene bigenda. Tubonye harimwo akarusho, turashobora kugikoresha ku nyungu zacu. Tubonye ivyaco bibaye nabi, twebwe ntaco tuzokibazwako"". Itembagazwa rya Gaddafi mu 2011: Ubutegetsi bwa Col Muammar Gaddafi bwari bumaze imyaka irenga mirongo ine bwagiye kurangira muri ca gihuhusi c'imigumuko y'abarabu. Yaragerageje guhunga ariko yarafashwe aricwa. Igihugu carasambutse: inyuma ya  2014, hadutse imirwi yari ihanganye mu buseruko no mu burengero Intambara zashitse i Tripoli mu kwa kane mu  2019: Jenerali Haftar arongoye ingabo zarwanira mu buseruko, yarateye umugwa mukuru Tripoli na reta yari ishigikiwe na ONU. Impande zompi zari zifise ibihugu vy'akarere bizishigikiye mu vya gisirikare n'imigenderanire, n'aho igihugu cari mu bihano cafatiwe na ONU Agahengwe mu kw'icumi mu 2020: Hanyuma mu ntango za 2021 hashinzwe reta y'ubumwe kugira ngo itegure amatora mu kw'icumi na kabiri. Abarwanyi mvakamkungu n'abacangero bategerezwa kuba bagiye, ariko hari ibihumbi n'ibihumbi bakiri mu gihugu."	https://www.bbc.com/gahuza/amakuru-58172352
religion	India: Ingene umwambaro wa hijab wambarwa n'abagore bo muri Islam uteje ibibazo	"Intara yo mu Buhindi yugaye amashure yisumbuye na kaminuza biturutse ku kibazo c'umwambaro wa hijab kiriko gikurikiranirwa hagufi n'amakungu inyuma y'aho uwuharanira agateka ka muntu Malala Yousafzai yatsindiye agashimwe kitiriwe Nobel avyinjiriyemwo. Reta y'intara ya Karnataka iri mu bumanuko bw'Ubuhindi yafashe iyi ngingo inyuma y'aho abanyeshure bihereye amabarabara mu myiyerekano ishingiye ku bakobwa bambara uwu mwambaro wo mw'idini rya Islam, imyiyerekano yandurutsemwo imigumuko. Kuri uyu wa gatatu, sentare nkuru y'iyo ntara itegekanya kwiga ku rwandiko ruvugira abagore b'aba Islam. Ibi bibaye inyuma y'aho abanyeshure batandatu b'urwaruka bagiriye imyiyerekano imbere y'ishure ryegukira reta ku kibazo co kwambara hijab, imyiyerekano yaciye ikwiragira ku yandi mashure. Abanyeshure batari bake b'aba Hindu nabo baciye biha amabarabara bambaye ibitambara vy'umutugutu  - ibara ry'ikimenyetso c'idini rya Hindu - mu kwiyamiriza abakobwa b'aba Islam bambara hijab. Ejo ku wa kabiri, umupfasoni Malala - umugore yarokotse igitero c'aba Taliban muri Pakistan afise imyaka 15 ahorwa ko yariko avugira abakobwa ko boronswa uburenganzira bwo kwiga  - yateye akamo abategetsi b'Ubuhindi ko bogira ico bakoze kugira ""bahagarike inenwa abagore b'aba Islam bakorerwa"". Uyu mupfasoni w'imyaka 24 yanditse kuri Twitter ati: ""Kubuza abakobwa kuja kw'ishure bambaye hijab zabo ni ibintu bibabaje. Ivyo gufata nabi abagore birabandanya - kubera uko bambaye"". Mu Buhindi, uru ruhagarara rwongereje ubwoba n'ishavu mu nkehwa z'aba Islam bavuga ko ibwirizwashingiro ribaha uburenganzira bwo guhitamwo ivyo bambara. Ejo ku wa kabiri, amareresi yakwiragiye cane yerekana umukobwa w'umu Islam ariko azomerwa n'ikirwi c'abagabo bakiri bato  bamuvugiriza induru, n'impari zikomeye hagati y'abanyeshure bambaye hijab n'abandi bambaye ibitambara vy'umutugutu. Mu bintu bidakunze kuba, umucamanza ariko arakurikirana uru rubanza yateye akamo abanyeshure hamwe n'abandi ""kubungabunga amahoro n'umutekano"". Ikibazo catanguye kuja hejuru igihe abanyeshure batandatu biga kw'ishure ryisumbuye ryo mu karere ka Udupi mu ntara ya Karnataka batangura imyiyerekano kubera bari babujijwe kuja mw'ishure bambaye hijab. Udupi ni kamwe mu turere dutatu tugize intara ya Karnataka iri ku nkengera - ari naho higanje umugambwe Bharatiya Janata Party (BJP) w'umushikiranganji wa mbere Narendra Modi. Abihweza ibintu n'ibindi bafata ko iyo ntara ari icicaro gitegurirwamwo poritike y'aba Hindu ari na bo benshi mu gihugu. Umugambwe BJP kandi ni wo urongoye iyi ntara ya Karnataka. Iri shure rivuga ko ryemereye abanyeshure kwambara hijab mu gihe bari mu kigo, ariko bagasabwa gusa kuzikura iyo bari mu masomero. Ariko abari mu myiyerekano  - bose bakaba bari mu mwambaro w'ishure - bavuga ko ari ngombwa ko bemererwa gupfuka imishatsi yabo mu masomero. Umwe muri aba banyeshure Almas AH, yabwiye BBC Hindi ati: ""Turafise abigisha bakeya b'abagabo. Rero ni ngombwa ko dupfuka imishatsi yacu imbere y'abagao. Ni co gituma twambara hijab"". Aba banyeshure barahakana ivyo bagirizwa ko bazambara babitegetswe n'umurwi Campus Front of India - ishami ry'umurwi w'abanyeshure ugendera ku vyiyumviro bikaze vya Islam, Popular Front of India - ari na wo ubavugira. Si kenshi abagore bakunze kuboneka bambaye hijab na burka (umwitwikiro w'umubiri wose mw'idini rya Islam) mu Buhindi, aho kwerekana ibimenyetso vy'idini ku mugaragaro ari ibintu bisanzwe. Ariko umukuru w'iri shure avuga ko ari ngombwa ku mwigisha kubona abanyeshure mu maso, kandi ko umwambaro w'ishure utuma ata vangura riba mu banyeshure. Inama z'urutavanako hagati y'abanyeshure, abarongoye ishure hamwe n'abaserukira reta ntaco zashitseko. Ikibazo c'abanyeshure b'abakobwa b'aba Islam bambara hijab carakwiye mu yandi mashure makuru makeya y'i Karnataka, ariko cagiye kurenga inkombe igihe amasanamu y'aba bakobwa bari mu myiyerekano i Udupi akwirakwirijwe. Ubwo nyene, abanyeshure b'aba Hindu mu yandi mashure amwe amwe baciye batangura kuza mu masomero bambaye ibitambara vy'umutugutu  - ivyatumye abarongoye ishure bategeka ko iyi myambaro yompi itemewe mu bigo. Mu ndwi iheze, ireresi yafatiwe kw'ishure rikuru rya Kundapur mu karere ka Udupi yerekana abanyeshure bambaye hijab bankiwe kurengana bariyeri, yatumye ibintu biyangara. Imirwi y'abanyeshure b'aba Hindu  - abahungu n'abakobwa - nabo baciye batangura imyiyerekano yo kwiyamiriza bagenzi babo bigana bambaye hijab. Gusa nta mishamirano yari bwabe gushika ejo ku wa kabiri - hasigaye amasaha makeya ngo sentare itangure kwiga urwo rwandiko - aho baciye batangura guterana amabuye mbere baranaturira mu bisagara bimwe bimwe. Abategetsi b'abakere baciye bashira mu ngiro ingingo ya 144 (Section 144) - itegeko ryo mu gihe c'ubukoloni ryabuza abantu barenga bane gukoranira hamwe - mu ntumbero yo guhagarika iyi migumuko. Mu karere ka Shivamogga, umurwi w'abanyeshure b'abahungu bafashwe amashusho baduza ibendera ry'umutugutu kw'ishure ryabo, reta ica itangaza ko hagiye gukorwa amatohoza. Mu karere ka Mandya, ireresi yazungurutse cane yerekana umukobwa yambaye burka asugerezwa n'umurwi w'abagabo bambaye ibitambara vy'umutugutu. Mu gihe babandanya bamuzomera bavuga ngo Jai Shri Ram (twogereranya na 'Mana nziza'), nawe yarihagarayeko, ashira ijwi hejuru ati ""Allah Akbar"" (Imana ni yo nkuru) mu gihe abarongoye ishure bamuherekeza bamuvanaho. BBC ntibazwa ibivuye ku zindi mbuga Mu nyuma, uyo mugore azwi kw'izina rya Muskan yavuze ko umukuru w'iryo shure yamwemereye ko azomushigikira. Yabwiye ikinyamakuru The Indian Express ati: ""Hari abandi bakobwa b'aba Islam na bo nyene bazomerewe nk'uku. Abarongoye ishure be n'umukuru waryo ubwiwe ntibigeze batubuza kwambara burka, none ni kubera iki nokwumviriza abo hanze?"" Umutegetsi mukuru mu gipolisi yabwiye BBC Hindi ko ibi ari ""ikibazo gito"" kandi ko bafise ibintu mu minwe. Reta y'intara ivuga iki? Umushikiranganji w'indero w'intara ya Karnataka Nagesh ashigikiye abategetsi b'ishure bavuga ko, vyaba ibitambara n'ibisikafu vy'umutugutu, vyaba ibitambara vy'imyitwikiro, vyose ntivyemewe mu bigo vy'amashure. Avuga kandi ko aba banyeshure bagumuwe ""n'inkozi z'ikibi"". Afatiye ku kungene ishami rya poritike ry'umurwi Popular Front of India ririko rigerageza gushinga imizi mu karere ko ku nkengera, Nagesh yabwiye BBC Hindi ati: ""Vyose bishingiye kuri poritike. Ibi vyose biriko biba kubera amatora yimirije mu mwaka uza"". Sentare ivuga iki gushika ubu? Sentare yahawe inzandiko zibiri zivugira abari muri iyi myiyerekano. Rumwe ruvuga ko ibwirizwashingoro ry'Ubuhindi ritanga uburenganzira kuri buri muntu guhitamwo ivyo yambara. Urundi narwo rukarwanya itegeko riherutse gushingwa na reta y'intara ritegeka inyambaro yemewe mu mashure, ribuza ibitambara vyo mu mutwe n'ama hijab. Imbere y'uko urubanza rutangura kwigwa, igihe umushingwamanza yari asavye ko rwunguruzwa, umucamanza Krishna Dixit yaranse. Ati: ""Ibishobisho vyose bigume hanze. Ibwirizwashingiro ni Bhagavad Gita (igitabo ceranda c'aba Hindu). Jewe nzokorera ku ndahiro nagize igihe ntangura akazi. Si vyiza ko abanyeshure baguma hanze"". Uyu mushingwamanza aburanira abari mu myiyerekano avuga ko itegeko rya reta ribuza hijab riteye kubiri n'amategeko kandi ko rihonyanga ibwirizwashingiro - agasaba kandi ko sentare ifata ingingo mfatakibanza yokwemerera abanyeshure kubandanya biga imbere y'uko ibibazo bitangura."	https://www.bbc.com/gahuza/amakuru-60315011
health	Coronavirus: Ubushinwa buhimiriza imiti kama mu kuvura ako karanda	"Mu gihe abahinga bari mu ntambara yo kurondera urucanco rwa Covid-19, Ubushinwa bubandanya bushira imbere imiti kama izwi kw'izina rya TCM nk'uburyo bwo kuvura iyo ndwara. Urwandiko ruherutse gusohorwa na leta y'Ubushinwa ruvuga ko ibice 92% vy'abanduye Covid-19 muri ico gihugu bavuwe hakoreshejwe iyo miti. TCM ni imiti imaze igihe kirekire cane ikaba igizwe n'ivyatsi bivangwa bikavugutwa hamwe n'iyindi yo kwirasaga yakunzwe gukoreshwa na Tai Chi. Ni imiti izwi cane mu Bushinwa kuva imyaka n'imyaka, n'aho rimwe na rimwe vyashika hakaba impari zikomeye ku mbuga ngurukanabumenyi ku bijanye n'ikoreshwa ryayo. Abahinga bavuga ko Ubushinwa buriko burondera gukwiragiza iyo miti haba mu gihugu hagati canke hanze, ariko abahinga muvyo amagara y'abantu bagumana impungenge ku bijanye n'ubushobozi bwayo bwo kuvura. Mu mategeko ngenderwako ajanye no guhangana na coronavirus, umurwi w'igihugu ujejwe amagara y'abantu warashizemwo ikigabane cerekana ikoreshwa ry'iyo miti, mu gihe ibinyamakuru vya leta bimaze igihe vyerekana uruhara rwayo mu kuvura indwara z'ivyaduka muri kahise, nk'akarorero ikiza ca SARS mu 2003. Hari imiti kama ishika ku ndwi yamamajwe cane nk'imiti ya Covid-19, ibiri muri yo yabaye rurangiranwa ikaba yitwa Lianhua Qingwen - umuvango w'ubwoko 13 bw'ivyatsi bizwi nka forsythia suspense na rhodiola rose - hamwe na Jinhua Qinggan - wakozwe mu gihe c'indwara y'icaduka H1N1 yo mu 2009, ukaba ugizwe n'ubwoko 12 bw'ivyatsi. Abashigikiye ikoreshwa ry'iyo miti bavuga ko ata ngorane uyikoresheje agira, ariko abahinga bavuga ko hakenewe gukorwa ivyigwa vyo kugerageza iyo miti imbere y'uko yemerwa ko ari iyo ukuri. Ikigo kijejwe amagara y'abantu muri Amerika kivuga ko ari vyo ko iyo miti ishobora gupfupfahaza mu kugabanya ububabare kanaka, ariko ko ibijanye n'uko iyo miti ivura coronavirus bitaremezwa. Edzard Ernst, umushakashatsi w'umukukuruke mu bijanye n'imiti, yasubiwemwo amajambo n'ikinyamakuru Nature c'ubushakashatsi ati: ""Kuri iyo miti kama, nta cemezo na kimwe co kuyizera gihari, rero uretse ko ikoreshwa ryayo ritemejwe, rifise ingaruka mbi cane"". Hagati aho, urugero rw'ikoreshwa ry'iyo miti ruriko rwiyongera cane mu Bushinwa, kandi no kw'isi iriko iraronderwa. Mu mwaka uheze, ibiro vy'umukuru w'igihugu mu Bushinwa vyavuze ko gushika mu mpera za 2020 imiti kama ishobora kuzoba yinjirije ico gihugu imiliyaridi 420 z'amadorari. Perezida Xi avugwa ko ""ashigikiye bikomeye"" uwo mugirwa wo muri kahise avuga ko ""ari itunga rya kahise k'Ubushinwa"". Ariko, Yanzhong Huang, umushakashatsi mukuru muvyo amagara y'abantu mu gisata kijejwe imigenderanire, amenyesha ko ""igisata c'imiti kama kiriko gihura n'ibibazo bijanye n'umutekano n'inguvu z'iyo miti, kandi ko Abashinwa hafi bose bipfuza imiti ya none gusumba imiti kama"". Mu mwaka uheze, ibipimo vyakozwe kuri yo n'ikigo c'igihugu kijejwe kwihweza imfungurwa n'imiti casanze harimwo isumu. N'aho Ubushinwa bubandanya utwigoro two gukwiragiza iyo miti kw'isi, abantu benshi hanze y'ico gihugu ntayo bazi. Abanegura ico gihugu bacagiriza ko kiriko gikoresha coronavirus nk'inzira yo gukwiragiza iyo miti mu mahanga - ikirego camye ciyamirizwa mu binyamakuru vya leta. Hagati aho, Ubushinwa bubandanya bukwiragiza iyo miti hamwe n'abahinga bayo hampande y'imiti n'ibikoresho burungika muri Afrika, Aziya yo hagati hamwe n'i Bulaya. Yu Yanhong, icegera c'umukuru w'igisata kijejwe ikoreshwa ry'imiti kama y'u Bushinwa, mu kwa gatatu yavuze ati: ""Turipfuza gusangiza 'ubuhinga dufise' mu kuvura Covid-19, kandi n'ibihugu vyinshi bikamenya, bigatahura kandi bigakoresha imiti kama y'Ubushinwa"". Bwana Huang abona ko uguhimiriza ikoreshwa ry'imiti kama y'Ubushinwa hanze bitumwa n'ugushaka kugira inguvu mu makungu. Avuga ati: ""Imvugo y'uko imiti kama y'Ubushinwa ivura Covid-19 ifasha kandi kwerekana ko uburyo Ubushinwa bwakoresheje mu kurwanya Covid ari bwo bufise inguvu, mu gihe uburyo bukoreshwa n'ibihugu vyo mu burengero busa n'ubwananiwe no kuzibira uwo mugera"". Mu mwaka uheze, imiti kama yarateye intambwe cane inyuma y'aho ishami rya ONU ryitaho amagara y'abantu kw'isi, OMS, riyemereye inyuma y'imyaka itari mike Ubushinwa busaba ko yokwemerwa - ingingo yiyamirijwe n'umuryango w'abavuzi kw'isi. Mu nyuma, OMS yongeye kwishira mu bibazo bindi inyuma y'aho ikuriye ku rubuga rwayo amajambo yari mu congereza no mu gishinwa yagabisha kw'ikoreshwa ry'imiti kama mu kuvuga Covid-19. Ikiriho ni uko kubona ata vyigwa vyakozwe kuri iyo miti kama bijanye n'ubushobozi bwo kuvura vyatumye idashobora kwakirwa cane. Mu kwa gatanu, abategetsi ba Suwede barapimye urya muti wa Lianhua Qingwen basanga hari vyinshi biburamwo."	https://www.bbc.com/gahuza/amakuru-53224066
business	Gukingira ibikorwa mva-bwenge mu Burundi bigeze hehe?	"Itariki 26 ukwezi kwa kane ni umunsi ngaruka-mwaka uzwi nka World Intellectual Property Day, canke umunsi wo kuzirikana ""ibikorwa mva-bwenge"". Ni umunsi ushishikariza inyungu ziva ku bikorwa bishingiye ku bwenge  birimo ubugeni, ubuvanganzo, ubusizi, birimo na muzika. Ikigaragara ni uko, mu bihugu vyinshi bikiri mu nzira y'amajambere, bene abo banyabwenge batabona inyungu z'ibikorwa vyabo n'ubwo hari amategeko abarengera. Akarorero ni  mu Burundi, aho kiretse kugira amategeko, banafise ikigo cashinzwe na leta, OBDA (Office Burundais des droits d'auteurs) co gufasha gutoza utwo turusho. Impamvu ituma ayo mategeko atubahirizwa n'izihe? Florentine Kwizera yavuganye na Francis Muhire, umwe mu bafise ibikorwa mva-bwenge, yanakurikiranye n'ivyirwa vy'amategeko ajanye no gukingira ibikorwa nk'ivyo. Yatanguye kumubaza nimba abafise ivyo bikorwa mva-bwenge bumva ko bakingiwe n'ayo mategeko (umva ico kiganiro aho hejuru). Woraba kandi n'ibi:"	https://www.bbc.com/gahuza/amakuru-61250345
sports	Ayavugwa mu mupira w’amaguru i Bulaya 07/08/2019: Dybala, Eriksen, Coutinho, Ozil, Lukaku	Tottenham yashitse ku masezerano n'umurwi Juventus yerekeye kugura umukinyi wa Argentine Paulo Dybala, w'imyaka 25 ku giciro cababa imiliyoni 62 z'amapawundi. (Sky Sports Italia, via Mail) Dybala yiteze kuganira na Tottenham ku biraba amasezerano imbere y'uko ikiringo cagenewe igura n'igurishwa ry'abakinyi rirangira kuri uyu wa kane. (Goal) Tottenham iracarondera kandi Philippe Coutinho, umunya Brezili w'imyaka 27 asanzwe akina muri Barcelona, mu gihe Arsenal yoyo itigeze imurondera. (ESPN) Uyo mukinyi Coutinho yahoze akinira Liverpool ashobora kuba yipfuza kwinjira mu murwi Manchester United. (Express) Manchester City yitezwe gutangaza ko yamaze kugura Joao Cancelo avuye muri Juventus uno munsi ku wa gatatu, inyuma y'aho uyo mukinyi w'inyuma w'imyaka 25 akomoka muri Portugal ahereje ibipimo vyo kwa muganga muri uyo murwi watsindiye ihiganwa rya Premier League. (Star) Manchester United  iriko yongereza inguvu kugira ngo irabe ko yoshobora kuronka umukinyi w'inyuma wa Tottenham Christian Eriksen w'imyaka 27 akomoka muri Danemark. (Telegraph) Kuva amenyeshereje ko yipfuza kuronderera ahandi, Eriksen ntakiri mu bakinyi umumenyereza Mauricio Pochettino  afiseko imigambi miremire.  (Mirror) Manchester United  yafashe ingingo y'ukurondera Eriksen kubera amakenga ifise ku Mufaransa Paul Pogba w'imyaka 26 akina hagati, batabona neza nimba azobandanya ari i Old Trafford mu mpera z'ikiringo cagenewe igura n'igurishwa ry'abakinyi. (Standard) Igiciro c'amahera catanzwe na Arsenal kingana n'imiliyoni 55 z'amapawundi irondera umukinyi w'inyuma w'Umufaransa, Dayot Upamecano, ciyamirijwe n'umurwi wiwe RB Leipzig. (Bild) Uyo murwi RB Leipzig wo mw'ihiganwa Bundesliga ry'Ubudagi wabwiye Arsenal ko ata mugambi ufise wo kugurisha Upamecano, mu gihe amasezerano ufitaniye nawe avuga ko ikiguzi ciwe ari imiliyoni 92 z'amapawundi. (Mirror) DC United yiteguye kuganira n'abaserukira umukinyi wo hagati wa Arsenal, Umudagi Mesut Ozil w'imyaka 30, mu gihe iriko irondera uwoshobora gusubirira Wayne Rooney w'imyaka 33 yahoze ari kizigenza w'umurwi nserukiragihugu w'Ubwongereza yagiye muri Derby County. (Mirror) Paris St-Germain yemereye imirwi ya Manchester United, Juventus na Real Madrid ko ishobora kugura umukinyi Neymar. Uyo murwi usanzwe ariwo watsindiye ihiganwa ry'Ubufaransa, urarahira ukarengwa ko udashobora kwemerera Barcelona ngo yisubize uyo mukinyi w'imyaka 27 akomoka muri Brezili. (Sport) Liverpool nta mugambi ifise yo kugurisha umunya Brezili Fabinho akina hagati, mu gihe hari ibihuha bivuga ko uyo mukinyi w'imyaka 25 ashobora kuja muri  Real Madrid. (Echo) Leicester City iriko irihweza ingene yogura umukinyi w'inyuma wa Celtic, umunya Norvège Kristoffer Ajer w'imyaka 21, kugira ngo asubirire Umwongereza akina inyuma Harry Maguire w'imyaka 26. (Star) Manchester United iriko yihweza nimba yorondera umusatirizi wa Tottenham, Fernando Llorente w'imyaka 34 - ibitari vyitezwe - mu gihe uyo mukinyi wa Espanye yugururiwe imiryango yo kugenda ku buntu. (Sky Sports Italy, via Metro) Everton iri hafi y'ugushika ku masezerano y'intizo n'umukinyi w'inyuma w'Umufaransa Djibril Sidibé w'imyaka 27 asanzwe akina mu murwi Monaco. (Mail) Umusatirizi wa Manchester United, Umubirigi Romelu Lukaku w'imyaka 26, ntarasubira i Old Trafford mu myimenyerezo mu gihe havugwa vyinshi kuri kazoza kiwe muri uyo murwi. (Mirror) Ku munsi wa kabiri, Lukaku yasubiye gukorana imyimenyerezo n'umurwi wa Anderlecht  w'abatarenza imyaka 18, n'aho ata ruhusha yahawe na Man United rwo kuguma i Buruseri mu Bubirigi.  (Mail) Ubu Man U yiteguriye guca amande uyo mukinyi w'imbere kubera yasivye imyimenyerezo. (Star) Manchester United na Manchester City, zompi zararungitse ba maneko kugira bihweze umukinyi wo hagati w'umunya Norvège Hakon Evjen w'imyaka 19 asanzwe akina mu murwi Bodo/Glimt wo muri ico gihugu. (TV2, via Manchester Evening News) Watford yanse ikiguzi c'imiliyoni 36.7 z'amapawundi catanzwe na Everton ku mukinyi w'Umufaransa Abdoulaye Doucouré w'imyaka 26. (Sky Sports)	https://www.bbc.com/gahuza/imikino-49265925
sports	Ivyo Manchester city yaraye ikoze, ni ubutumwa bukomeye	"Mu ntango z'iyi ndwi, Manchester City isanzwe ifise igikombe c'ihiganwa ry'Ubwongereza, Premier Leaguer, yari mu bibazo - ni inyuma y'aho mu rukino rwo mu ndwi iheze ikubitiwe na Norwich, bituma Liverpool iyisumvya amanota atanu. Rwari urukino rumwe gusa yari itakaje, ariko ivyo vyatumye abatari bake bibaza ingene ihiganwa ry'uno mwaka rizoyigendera kubera babona ko inyuma hajegajega, mu gihe yari yatakaje abakinyi b'inyuma bayo bakomeye kubera inkomere. Abihweza ibintu n'ibindi babona ko ibibazo vyari bigeye kuba umurengera kuko babona ko Man City itashoboye kurondera uwusubirira Vincent Kompany ku ruhande rw'inyuma, mu gihe Aymeric Laporte na John Stones nabo bari bakomeretse. Ku munsi w'ejo, abakinyi ba Pep Guardiola baranumije ababanegura mu buryo bwari bukomeye. Batanguye mu rukino rwo ku wa gatatu mw'ihiganwa ry'imirwi yabaye iya mbere mu bihugu iwabo, Champions League, aho birahiye umurwi Shakhtar Donetsk wo muri Ukraine, ku bitsindo bitatu ku busa bawusanze iwabo. Watford niyo yaraye ikurikiye. N'aho vyari vyitezwe ko uyo murwi wari uramutse wakirwa na Manchester City utari ikibazo kuri yo, nta muntu yiyumvira ko wari kubona ayo waraye ubonye. Eka n'umumenyereza Guardiola asanzwe azwi ko agoye kunezerezwa, yahavuye yemera ko umukino w'umurwi wiwe wari uryoheye ijisho bidasanzwe, mu gihe wari umaze kunyagira Watford ku bitsindo umunani vyose ku busa. Nivyo ko itosya bwose kuko akari imbere karahinda, ariko ico nico abakunzi bayo bahora barondera - bukaba ari n'ubutumwa kuri Liverpool. Nivyo, Liverpool irashobora gutera iyindi ntambwe mu gihe yoja gutsindira Chelsea ku kibuga cayo Stamford Bridge kuri uyu wa Mungu, ariko iza gukina urwo rukino umutima uri mu mutwe, izi neza ko City yagarukanye inguvu zidasanzwe kandi ko igiye kuyisatira. Inyuma y'aho City yirahiriye Watford, Guardiola yavuze ati: ""Hariho abantu gushika ubu badatahura - abamenyeshamakuru, abahinga muvyo umupira w'amaguru, eka n'abahoze ari abakinyi - ntibatahura ko gutsindwa ari kimwe mu bigize amahiganwa"". ""Ni vyiza kwubaha abo muhiganwa. Niho mpagaze gushika ubu, kandi niho nari mpagaze n'inyuma y'aho dutsindiwe na Norwich, rero ni bumve ko atari uko twoba twakinye nabi mu ndwi iheze"". ""Turashobora gutsindwa mu nkino kanaka, ariko igikenewe ni ingene tuvyifatamwo mu nyuma"". Manchester City yatanguye urwo rukino isa n'uko yaje gutanga ubutumwa budasanzwe kuko, mu gihe mbere bamwe mu bakunzi bayo batari bwanashike mu kibuga, City yari yamaze kuronka ica mbere inyuma y'imisegonda 50. Igice ca mbere cagiye kurangira ifise ibitsindo bitanu vyose. N'aho umukinyi Raheem Sterling atakinishijwe kuko yahawe akaruhuko kubera atari bwigere aruhuka kuva ihiganwa ritangura, vyari bigoye kuzibira City. Guardiola ati: ""Abakinyi b'imbere berekanye ibintu bikomeye. Ni ibintu bidasanzwe kwinjiza ibitsindo bitanu ku ncuro zitanu nyene twateye mw'igori!"" Muvyo ukuri, Manchester city yari kwinjiza ibitsindo birenze umunani, iyo Aguero adahusha igitsindo, igihe ateye umutwe ari wenyene imbere y'umunyegori, ariko umupira ugakubita ku mwamba, hanyuma Riyad Mahrez nawe nyene agahusha ikindi ateye umupira ugakubita ku mwamba. Abakinyi ba Guardiola baje bafise inyota y'ugutsinda kuko bagumye basatira gushika ku munota wa nyuma, nta wuzi ko batariko barondera gusumvya Manchester United mu mwaka wa 1995, igihe inyagiriye umurwi Ipswich  ku bitsindo 9-0, hakaba ata wundi murwi urasubira kwinjiza ibindi bitsindo nk'ivyo muri Premier League."	https://www.bbc.com/gahuza/imikino-49786224
politics	Russia igiye gukura ingabo zayo hafi ya Ukraine	"Inyuma y'indwi zitari nke zaranzwe n'uruhagarara rwatewe n'ingingo y'Uburusiya yo kurungika ingabo ku rubibe iki gihugu gihana na Ukraine, umushikiranganji w'ukwivuna abansi w'Uburusiya Sergei Shoigu yategetse ingabo zitari nke gusubira ku birindiro vyazo. Umuryango w'Ubumwe bw'ibihugu vy'Uburayi uvuga ko ingabo z'Uburusiya zirenga 100.000 ari zo zari zegeranirijwe ku rubibe no mu karere ka Crimée/Crimea kigarurirwe n'Uburusiya mu 2014. Mw'ijambo yashikirije ari muri Crimea, umushikiranganji Shoigu yavuze ko ingabo ziri mu myimenyerezo muri ako karere zigiye gusubira ku birindiro vyazo. Yongeyeko ko ico bashaka bagishitseko. Umukuru w'igihugu ca Ukraine Volodymyr Zelensky - mu ntango yari yatumyeko Perezida Vladimir Putin w'Uburusiya kugira babonanire mu karere karimwo imishamirano - yakirije yompi iyi ngingo yo ""kugabanya"" icuka kibi kirangwa ku rubibe. Umushikiranganji w'ukwivuna abansi w'Uburusiya avuga ati: ""Ingabo zarerekanye ubushobozi nyabwo zifise bwo gukingira igihugu"". Avuga kandi ko yategetse abarongoye imirwi y' ingabo zirwaniha hasi hamwe n'iyindi y'ingabo zirwanira mu kirere gutangura gusubira ku birindiro kuva kuri uyu wa gatanu gushika ku wa gatandatu w'indwi iza, hazoba ari igenekerezo rya 01 z'ukwa gatanu. Mu ndwi iheze, Perezida Zelensky yari yashikirije iki kibazo abategetsi ba Buraya. Umukuru w'ingabo za Ukraine yavuze ko ingabo z'Uburusiya zariko zigana mu turere twa Rostov, Bryansk na Voronezh hamwe no muri Crimea, mu gihe izindi nazo zari zegeranirijwe ku rubibe. Inyuma y'ivyatangajwe na Shoigu, ishirahamwe ry'ibihugu vyo mu burengero ry'ukwivunira umwansi hamwe, OTAN/NATO ryavuze ko ingingo iyo ari yo yose yohagarika uruhagarara izoba ari ""kirumara kandi nkenerwa"". Rivuga kandi ko ingabo z'iri shirahamwe ryo mu burengero zibandanya zirikanuye. Abategetsi bahurikiye muri OTAN basaba ikoraniro mu kwa gatandatu aho ikibazo c'Uburusiya kizoba muri bikuru bikuru vyo kwihweza. N'aho Uburusiya buhakana ko uku kwegeranya ingabo yari imyiteguro yo kwishura ku bikorwa ""biteye amakenga"" vya OTAN, amakuru avuga ko buriko butegura  kuzibira uturere turi hafi y'Ikiyaba Cirabura (Mer Noire/Black Sea) kugira ntihagire ubwato mvamakungu buzosubira kwinjira muri iki kiyaga. Ukraine ifise ubwoba ko ibivuko vyayo bishobora kuhagirira ingorane. Uburusiya bwamye buvuga ko ata bindi vyinyegeje inyuma uretse ko ari imyimenyerezo ya gisirikare. Ariko Moscou yari izi neza ko uku kwegeraniriza ingabo hafi ya Ukraine no mu karere ka Crimea kigaruriwe n'Uburusiya vyateye ubwoba abantu benshi: Muri Ukraine, i Buraya no muri America. Iyi ni yo ngorane. Moscou yoba yakoresheje ibi bikorwa vyo kwegeranya izi ngabo kugira ngo ihe ubutumwa Kyiv (umugwa mukuru wa Ukraine), Bruxelles (umugwa mukuru w'Ububirigi kandi icicaro c'umuryango w'ibihugu vya Buraya), hamwe kandi na Washington  cane cane , ko Uburusiya ari igihugu gikomeye gitegerezwa kwitwararikwa. Perezida Joe Biden wa Amerika yarumvise aka kamo. Mu ndwi iheze, yahamagaye kuri telefone Perezida Putin amusaba ko bohura bakaganira. Hanyuma kandi yaciye afatira Uburusiya ibihano bikomeye cane ""ku bikorwa vyabwo bibi"", ariko hagati mu gihugu, Abarusiya babona ko ari ibihano bisanzwe. Ariko kandi, n'aho uruhagarara rwogabanuka, si ukuvuga ko rurangiye. Umushikiranganni w'Uburusiya ajejwe kwivuna abansi aratomora neza ko ""Uburusiya bufata ingingo kugira buhangane n'ibikorwa biteye amakenga vya OTAN"". Akarorero, Moscou itegekanya kuzibira uturere two ku kiyaga Cirabura (Mer Noire/Black Sea) mu kiringo c'amezi atandatu kugira ibuze ubwato mvamakungu kwinjira muri iki kiyaga. Mw'ijambo yashikirije igihugu ku wa gatatu, Perezida Putin yaragasbishije ibihugu vyo mu burengero ko bitohirahira ngo ""birenge umurongo utukura"". Avugana n'abanyamakuru inyuma y'aho ingabo zitegetswe gusubira ku birindiro vyazo, Perezida Putin yavuze ati: ""Ku bijanye n'imigenderanire hagati y'ibi bihugu vyompi, turiteguye kwakira umukuru w'igihugu ca Ukraine umwanya uwo ari wo wose umworohereza, ariko i Moscou"". Hagati aho, ashimangira ko, nimba Perezida Zelensky ashaka kuganira ku kibazo c'ubuseruko bwa Ukraine, ategerezwa kubanza kuvugana n'abategetsi bo muri ako karere. Intambara mu buseruko bwa Ukraine yadutse mu 2014, inyuma y'aho Crimea yonkorewe kuri Ukraine. Inyeshamba zishigikiwe n'Uburusiya zarigaruriye uturere tutari duto tw'intara za Luhansk na Donetsk. Mu ndwi nkeya ziheze, harabaye ihonyangwa ry'amasezerano y'uguhagarika intambara. Ibibombe vyatewe ku wa kane vyarakomerekeje cane umusirikare wa Ukraine, mu co ingabo za Ukraine zivuga ko ari uguhonyanga aya masezerano kwakozwe n'ibigirankana. Kuva iyi ntambara yaduka, abantu bagera kuri 14.000 baramaze kuhasiga ubuzima."	https://www.bbc.com/gahuza/amakuru-56855883
sports	Igura n'igurishwa ry'abakinyi ku w'Imana 28.08.2022	Liverpool iramaze kwumvikana, ariko ku munwa gusa, n'umukinyi wo hagati wa Borussia Dortmund n'Ubwongereza Jude Bellingham kugira azoze gukinira uwo mugwi kuva mu kwezi kwa mbere. (Football Insider) Ajax isaba Manchester United kuriha imiliyoni 84.8 z'amapawundi kugira babahe umukinyi wo muri Brezil Antony w'imyaka 22.  (Mail) Umukinyi w'inyuma wa Tottenham Sergio Reguilon w'imyaka 25 yimirije kuja muri Atletico Madrid kw'ideni, gusubirira umukinyi w'inyuma mu ruhande rw'ibubamfu, umunye Brezil Renan Lodi w'imyaka 24, yagiye gukinira Nottingham Forest. (Times - subscription required) Umukinyi w'inyuma wa Slovakia, Martin Dubravka w'imyaka 33 yabwiye Newcastle ko ashaka gukura meza aje muri Manchester United. (Sky Sports) Liverpool iriko irakurikirana umukinyi wo hagati wa Wolves na Portugal, Ruben Neves w'imyaka 25, hamwe n'umukinyi wa RB Leipzig na Autriche, Konrad Laimer w'imyaka 25. (90min) Chelsea iriko iriyumvira kurangiza amasezerano y'umukinyi wo hagati w'Ubwongereza Ross Barkley ubu ahembwa amapawundi 200.000 ku ndwi. (Sun) West Ham iri mu biganiro n'uwahoze ari umukinyi wa Manchester United, Adnan Januzaj ngo imugarukane mw'ihiganwa ry'Ubwongereza. Uwo mubiligi w'imyaka 27 ashobora kuva mu mugwi wa Real Sociedad ata gisabwe. (Talksport) Brighton irashaka umukinyi wa Rosario Central na Argentine, Facundo Buonanotte w'imyaka 17, kandi iriteguye kuriha imiliyoni 3 z'amapawundi. Bournemouth barashaka gucako Leeds United mu muvuduko wo gutwara umukinyi w'imbere wa Zurich Italia, Willy Gnonto w'imyaka 18. (Football Insider)	https://www.bbc.com/gahuza/articles/clwjlegyy23o
health	Bazamuganga: Kanseri y'ibere... n'abagabo irabafata	Kanseri y'ibere ntifata abagore gusa kuko n'abagabo irafata...	https://www.bbc.com/gahuza/amakuru-59268315
health	Covid-19: indwi barapfuye inyuma yo guterwa AstraZeneca muru UK, biteye amakenga	"Abantu indwi nibo bamaze gupfa mu Bwongereza kubera ivura ry'amaraso ryabaye inyuma y'aho baterewe urucanco rwa AstraZeneca, nk'uko bivugwa n'ikigo kijejwe imiti muri ico gihugu. Ibi bibaye inyuma y'aho habonekeye abantu bakeya bagize ikibazo c'amaraso avura bamaze guterwa uwo rucanco. Gushika ku wa 24 z'ukwa gatatu, mu bantu bangana na miriyoni 18 bari bamaze guhabwa uru rucanco, 30 muri bo nibo bagize iki kibazo c'ivura ry'amaraso. Hagati aho, ishami rya ONU rijejwe amagara y'abantu kw'isi OMS/WHO hamwe n'ishirahamwe rya Buraya rijejwe imiti, yompi avuga ko inyungu z'uru rucanco zisumba kure ingaruka rushobora kugira. Umuvugizi wa AstraZeneca avuga ati: ""Amagara y'umurwayi nico kintu tubandanya dushira imbere"". Abahinga hamwe n'abajejwe kwihweza imiti kw'isi bariko barihweza nimba uru rucanco ari rwo koko rutera iri vura ry'amaraso, urugero bishobora kuba, n'inkurikizi ku mugambi wo gucandaga. Aya makenga niyo yatumye ibihugu bimwe bimwe harimwo Ubudagi, Ubufaransa, Ubuholande hamwe na Canada, bifata ingingo y'uko uru rucanco ruhabwa abatama n'abatamakazi gusa. Ibiharuro vyashizwe ahabona n'ikigo kijejwe kwihweza imiti mu Bwongereza MHRA vyerekana ko abantu 22 aribo bagize ibibazo vy'ivura ry'amaraso mu bwonko, kizwi nka thrombose du sinus veineux cérébral (canke cerebral venous sinus thrombosis,CVST). Hari abandi umunani nabo nyene basanze bafise ibimenyetso bishobora gutuma amaraso yabo avura. Mu butumwa muravyo (e-mail) ikigo MHRA carungikiye BBC, camenyesheje ko ""abantu indwi bapfuye"". Iyi ngorane kandi iramaze kwibonekeza no mu Budagi, aho abantu 31 ari bo bagize ikibazo c'amaraso kuvura, icenda bakaba barapfuye, ku bantu imiriyoni 2.7 bahawe urucanco rwa AstraZeneca, abenshi muri bo bakaba ari abagore bakiri bato. Iki nico catumye ku musi wa kabiri w'iyi ndwi reta ifata ingingo yo kubangira kurutera abakiri bato. Gushika ubu, ntibiratomoreka. Mu ntango z'ino ndwi, ikigo kijejwe imiti ku mugabane wa Buraya (EMA) cavuze ko ata kivyemeza ariko ko bishoboka. Iki kigo kiriko kirihweza nimba iri vura ry'amaraso ari inkurikizi ry'uru rucanco canke nimba ari ikintu cari gisanzwe cobaye bigaca bihurirana. Ni ikibazo kitoroshe kuko iyaba vyari ibintu bishobora gushikira nk'umwe mu bihumbi cumi, aha vyaca bigaragara neza koko ko ari inkurikizi. Hagati aho, umuhinga mu bijanye n'amagara y'abantu, Prof. Linda Bauld wo kw'ishure kaminuza rya Edinburgh, yabwiyte BBC  ko iki kibazo ari ""ikintu kidahuse kiribonekeza"" agashimangira ko gushika ubu ata ""cemeza nimba koko ari ingaruka z'uru rucanco"". Ahanura abantu kubandanya bitabira incaco, akongerako ati: ""Covid yonyene ubwayo irashobora gutuma amaraso avura, kandi bishoboka ko ibi ari bimwe mu biriko bituma tubona ibi bintu"". Muri kino gihe, isi yose ibandanya isuzuma neza aya makuru, ariko insobanuro nyayo ishobora gufata igihe kitari gito."	https://www.bbc.com/gahuza/amakuru-56630112
business	Burundi: Abakozi b'ihinguriro ry'inzoga Brarudi bagabisha ko bagiye guhagarika akazi	"Sendika y'abakozi ba Brarudi, SYLITRAB, itangaza ko igiye guhagarika akazi inyuma y'iminsi itandatu kuva ejo ku wa kane, mu gihe ibibazo bashikirije umukuru w'iryo hinguriro ry'inzoga bitoba biratorerwa umuti, nk'uko biri mu rwandiko bamwandikiye. Dieudonné Nizigiyimana arongoye iyo sendika yabwiye BBC ko ihinguriro ry'inzoga Brarudi ritwawe nabi cane, bakagiriza umukuru waryo ko aho gushira imbere ibiganiro ashima ahubwo gufatira ingingo abamukebura. Mu minsi iheze, Brarudi yaragirijwe ko ibinyobwa isigaye ikora vyataye akanovera, mu gihe hari ibinyobwa bikundwa mu Burundi vyigeze gukena. Mu kiganiro yagiranye na BBC, Dieudonné Nizigiyimana yagiriza umukuru w'iryo hinguriro amakosa atari make, ivyo navyo ngo bikagira ingaruka mbi ku bakozi no kuvyo risanzwe rikora. Mu makosa ashirwa imbere, Bwana Nizigiyimana avuga ko harimwo ko iryo hinguriro risigaye rirangwamwo ubusuma cane cane bukorwa n'abakozi b'abacangero (Sous-traitants), kugabanya imishahara y'abakozi, kwirukana abakozi,  gutanga akazi ku kimenyane n'ibindi. Avuga ko umukuru w'iryo hinguriro aterekwa ibiganiro asabwa n'abakozi kugira ngo bigire hamwe ingene ingorane zihanze Brarudi zotorerwa umuti, ahubwo ko aca yihutira gufatira ingingo bamwe mu babaserukira mu ntumbero yo kubatera ubwoba. Bwana Nizigiyimana ati: ""Abakozi babicishije ku basanzwe barongoye sendika yabo barazishikirije umukoresha kugira ngo hagire ikintu cohinduka, ariko wewe ntiyashatse kubumviriza , ahubwo yaciye yigizayo abaserukira abakozi kugira ngo yibandanirize imigambi yiwe igayitse atacamira"". BBC yagerageje kuvugana na Remy Ndayishimiye ajejwe kumenyesha amakuru muri Brarudi kugira agire ico ashikirije kuri ivyo bivugwa na sendika y'abakozi bayo ariko akaba yamenyesheje ko ataco bafise babivugako. Hagati aho, uburongozi bw'iryo hinguriro bwasohoye itangazo inyuma y'urwo rwandiko rwa sendika y'abakozi baryo, aho buvuga ko bwubaba uburenganzira bw'abakozi bwo guhagarika akazi mu gihe cose amategeko azoba yakurikijwe. Abarongoye Brarudi bamenyesha ariko y'uko amasezerano bafitaniye n'abakozi bazoba bahagaritse akazi azoca ahagarikwa muri ico gihe batazoba bari ku kazi, kandi ko ata n'imishahara n'utundi turusho bahabwa n'akazi bazoronswa. Mu kwezi kw'icumi umwaka uheze, mushikiranganji w'ubudandaji, amahinguriro n'ingenzi yaragabishije Brarudi ko mu gihugu hari imyidogo yavuga ko ibinyobwa bihingurwa n'iryo hinguriro vyatakaje akanovera, anarikebura ko ryokwikubita agashi rigakora ibinyobwa bitonona amagara y'abavyihereza. Ku ruhande rwaryo, Brarudi yarahumurije abanyagihugu, aho yamenyesheje ko amashiramamwe HEINEKEN na Coca-Cola akorana naryo, yama akora ivyigwa kugira ngo arabe ko inzoga zihingurwa zikwije ibisabwa kandi ko n'ibikoresho vyayo bimeze neza."	https://www.bbc.com/gahuza/51670613
politics	US: Umushingamateka Lauren Boebert yarahiye ko azotwara inkoho mu nama nshingamateka	"Umugore aherutse gutorwa mu bushingamateka yiyemeje gutwara inkoho yo mu ntoke y'ubwoko bwa 'pistolet' mu kiringo azoba ari mu nama nshingamateka i Washington DC. Muri video yasohotse ku wa mungu, uwo mu republicain Lauren Boebert aboneka ariko arashira amasasu mu nkoho yiwe imbere yo gutembera mu gisagara. Muri iyo video imaze kubonwa incuro zirenga miliyoni zibiri avuga ati: ""Nzotwara inkoho yanje i Washington mu nama nshingamateka''. Ariko umukuru w'igipolisi muri ico gisagara avuga ko afise umugambi wo kuvugana na Madame Boebert ku vyerekeye amategeko akomeye yo kugendana ibigwanisho bicira umuriro. Madame Boebert afise inzu y'uburiro (restaurant) yitwa Shooters Grill mu gisagara ca Rifle muri Colorado aho abakozi bashishikarizwa kugendana ibigwanisho bicira umuriro. Ikibazo c'uburenganzira bwo gutunga ibigwanisho cagize ikibanza kinini mu myiyamamazo yiwe mu matora yabaye mu kwezi kwa 11. Madame Boebert w'imyaka 34 yatorewe guhagararira intara ya Corolado, avuga muri iyo video yashizwe kuri Twitter ku wa mungu ati:  ''N'ubwo ubu ngiye gukorera muri kimwe mu bisagara vyubahiriza cane ivyiyumviro bitandukanye muri Amerika, ndahakanye guheba uburenganzira bwanje. ""Nico gituma nk'umugore wa 1,5m z'uburebure n'ibiro 45 mpitamwo kwikingira jewe nyene uko ndabirekurirwa n'amategeko kuko ntawonkingira kurusha uko jewe ubwanje nikingira'' Ariko igipolisi nticatevye kugira ico kibivuzeko, umukuru w'igipolisi muri Washington DC Robert Contee III yabwiye abamenyeshamakuru ati: ''Urya mushingamateka azotangishwa ihadabu nk'iritangishwa uwundi muntu wese afatanywe ikigwanisho mu mabarabara ya Washinton DC''. N'aho ibwirizwa nshingiro rya Amerika riha abantu uburenganzira bwo gutunga no kugendana ibigwanisho, amategeko abigenga ntameze co kimwe hose. Abashingamateka n'abakenguzamateka bararekuriwe gutunga ibigwanisho mu biro vyabo no kubijana i Washington DC ariko bitarimwo amasasu. Ariko, harakenewe uruhusha rwo kugendana inkoho mu mabarabara y'ico gisagara kandi ibigwanisho bivuye mu zindi ntara bitegerezwa kubanza kwandikwa n'abategetsi b'ico gisagara. Mu kwezi guheze, umugwi w'abakenguzamateka b'aba democrate washikirije integuro yo gukaza amategeko ahasanzwe ku bagize inama nshingamateka na nkenguzamateka."	https://www.bbc.com/gahuza/amakuru-55543476
politics	Ukraine: Umuvugizi wa Kremlin yemeje ko Russia imaze gutakaza vyinshi	"Uburusiya bwemeye ko ""bumaze gutakaza ingabo nyinshi cane"" muri Ukraine, ni mu gihe uyu musi ugira 44 kuva iki gitero gitanguye. Umuvugizi w'ibiro vy'umukuru w'igihugu Dmitry Peskov yabwiye ikinyamakuru co mu Bwongereza Sky News ko Abarusiya bamaze gupfira muri Ukraine ari ""amahano akomeye kuri twebwe"" . Avuga ko afise icizere ko Moscou igiye gushika kw'ihangiro ry'iyi ntambara ""mu misi iri imbere"". Amajambo ya Peskov aje inyuma y'aho Uburusiya bwirukaniwe mu Nama ya ONU ijejwe agateka ka zina muntu ku wa gatatu. Ibihugu bishika 93 kuri 193 bigize Inama Nkuru ya ONU bemeje iyi ngingo, inyuma y'aho ingabo z'Uburusiya zagirijwe ko zahonyanze agateka ka zina muntu mu buryo bw'agahomerabunwa mu gisagara zari zigaruriye ca Bucha mu buraruko bwa Ukraine. Mu kwishura, Moscou yaciye itangaza ko itanze imihoho muri iyo nama. Iyi nama imenyesha ko ""itewe cane umutima uhagaze n'ihonyangwa ry'agateka ka zina muntu"", mu gihe Perezida Volodymyr Zelensky  wa Ukraine yagiriza Uburusiya ko bwakoze ayandi mahano akomeye i Borodyanka, igisagara kiri hafi y'umugwa mukuru Kyiv. Peskov arahakana ko ingabo z'Uburusiya zishe abantu mu gisagara ca Bucha, yabwiye Sky News ko ""turi mu misi y'amarementanya n'ibinyoma"". Ata vyemezo atanga, yavuze ko amasanamu y'abasivire bishwe muri ico gisagara ari irementanya. Hagati aho, kwemera ko Uburusiya bwahatakarije abantu benshi ni ikintu kidasanzwe. Ku wa 25 Ntwarante (3), umushikiranganji w'Uburusiya ajejwe kwivuna abansi yavuze ko 1.351 mu basirikare babwo bari biciwe mu ntambara. Ukraine yoyo ivuga ko Abarusiya bamaze kuhasiga ubuzima bababa 19.000. Vyaba ibivugwa n'Uburusiya canke na Ukraine, nta ruhande rwigenga rurashobora kubihinyuza - abihweza ibintu n'ibindi bakagabisha ko Uburusiya bushobora kuba butuvya igitigiri c'ababwo bamaze gupfira mu ntambara, mu gihe Ukraine nayo ishobora kuba ikiduza kugira ngo itere intege abayo. Abategetsi bo mu bihugu vy'Uburengero bemeza ko abasirikare b'Uburusiya bari hagati ya 7.000 na 15.000 ari bo bamaze kuhasiga ubuzima. Peskov, umuvugizi wa Perezida Vladimir Putin w'Uburusiya kuva mu 2000, avuga kandi ko Uburusiya buriko burarondera ingene bworangiza iyi ntambara. Ati: ""Abasirikare bacu bariko bakora uko bashoboye kwose kugira ngo ibi bikorwa vya gisirikare birangire, kandi turizeye ko mu misi iri imbere, atari kure cane, ibi bikorwa bizoshika ku ntego yavyo canke naho birangizwe n'ibiganiro hagati y'intumwa z'Uburusiya n'iza Ukraine"". Uburusiya bwarakuye ingabo zabwo ahegereye Kyiv ubu bukaba bwashize inguvu zose mu buseruko bwa Ukraine - ariko nta kimenyetso na kimwe cerekana ko intambara igiye guhagarara. Icegera c'umushikiranganji wa mbere wa Ukraine atera akamo abanya-Ukraine baba mu buseruko guhunga bakibishoboye, mu gihe ibibombe bibandanya bicucagirwa muri ako karere bitorohereza ibikorwa vyo guhungisha abantu. Ejo ku wa kane, ibihugu vyo mu Burengero vyafatiye ibindi bihano Uburusiya mu vyo ubutunzi mu kwihora ku vyaha vy'intambara bwagirizwa muri Ukraine. Ari imbere y'inama nshingamateka y'Uburusiya, Duma, umushikiranganji wa mbere Mikhail Mishustin yaremeje ko ingaruka z'urukurikirane rw'ibihano zisigura ko iki gihugu kigiye guhura n'ibibazo vyubutunzi bitari bwigere bibaho mu myaka mirongo. Ati: ""Nta nkeka, ibibazo biri mu gihugu bishobora gufatwa ko ari vyo vya mbere bikomeye bihanze Uburusiya mu myaka mirongo itatu iheze. Ibi bihano ntivyigeze bifatwa no muri vya bihe vy'umwiza w'igihe c'intambara yo kwikekana [Guerre froire/ Cold War]"". Ariko avuga ko ingaruka z'ibihano vyafashwe n'ibihugu vyo mu Burengero zabaye nto, akaba yabwiye abashingamateka ko ""ikigega cacu, ari co mushinge w'ubutunzi bwose bw'igihugu, cifashe neza"". Inyuma yo gukoroka mu buryo butari bwigere bubaho mu mpera z'ukwa kabiri, ifaranga ry'Uburusiya, Rouble/Ruble, ryivyukiranije risubirana agaciro ryari rifise imbere y'intambara. Perezida Zelensky wa Ukraine yasubiye gutera akamo ibihugu vyo mu Burengero ko vyomuha ibirwanisho bikomakomeye, akavuga ko ingabo ziwe zikeneye ""ibirwanisho bizoha igihugu ciwe gutsinda ku rubuga rw'intambara kandi ko ari vyo bizoba ibihano bikomeye ku Burusiya""."	https://www.bbc.com/gahuza/amakuru-61035289
sports	Benjamin Acheampong: 'Ntibashobora kudufata nk'ibikoko',bivugwa n'umukinyi 'yahenzwe' agatakaza $1m	"Benjamin Acheampong  avuga ko yabeshwe rimwe n'umugwi w'umupira w'amaguru  agatakaza miriyoni imwe y'ama dolari ($1m), kandi ko afise ishaka ry'uko ivyo bitazosubira gushika-na cane cane ntibisubire gukorwa n'uwo mugwi nyene. Uwo mukinyi aturuka muri Ghana avuga ko yatakaje umuriyoni w'ama dolari ($1m) mu mpari n'umwe mu migwi ikomeye cane mu Misiri, Zamalek, zihera kuva mu 2018, kandi ko n'ubwo haheze amezi abiri sentare ijejwe amatati y'inkino (Cas) itegetse uwo mugwi umaze gutwara igikombe ca Africa incuro zitanu kumuriha amafaranga angana nayo , n'ubu ata n'urumeya araronka. Uwo mukinyi w'imyaka 30 yabwiye BBC Africa Sport ati: ""Ibi si vyo-aka niko kazi kantungiye umuryango.Ntibashobora gufata abantu nk'ibikoko.Turi abantu kandi twazanywe ngaha no gukora."" Kubera umwe mu migwi ikomeye cane yo muri Afrika bivugwa ko 'yikitse mu kiza' ku bijanye n'amasezerano y'umukinyi  utari ugikeneye, wagirijwe -na Cas- gukora ''ibitagira ubuntu'',""gutera igitsure"",n'inyafato ""itagira impuhwe.'' Acheampong, umukinyi w'imbere,yinjiye muri uwo mugwi w'I Cairo ku masezerano y'imyaka ine mu 2017 ariko ayahagarika haheze amezi 11, avuga ko Zamalek itigeze imuhemba uko babisezeranye. Avuga kandi  ko igihe agiriye mu wundi mugwi w'aho mu Misiri nyene, Perojet, ku kiringo c'intizo c'amezi atanu mu 2018,yahenzwe agatera igikumu ku rwandiko rwavuga ko atazoheba umushahara wiwe wa Zamalek mu gihe azoba ari muri Petrojet gusa-ahubwo mu kiringo c'amasezerano yiwe cose. Mu gufata ikaramu agasinya gusa, avuga ko yahevye atabizi amafaranga arenga miriyoni y'ama dolari ($1m). Acheampong ati: ""Ivyo nta n'umwe yobikora.Ico nemeye conyene ndakizi kwari uko Petrojet izompemba igice c'ikiringo nari ngiye gukina."" Mu kwezi kwa 12, Cas yavuze ko Acheampong agwanira ""ikiri ukuri"", ku mvo zitandukanye,kuba yarangije ku ngingo yiwe wenyene amasezerano na Zamalek,ubu itegerezwa kumuriha miriyoni 1.1 z'ama dolari. Ariko na none, igihe vyasa n'uko agiye  kuronswa ayo mafaranga, hari icaciye kiba. Mw'ikete yarungikiye Fifa, Zamalek yavuze ko habonetse""umwumvikano n'uwuhagarariye inyungu z'uwo mukinyi "" aho uwo munyaGhana yoba yari yemeye guhabwa amafaranga  angana n'ibihumbi 250 ($250.000) vy'ama dolari gusa. Ariko uwo  muntu, yahoze ari capitaine wa Misiri Nader El Sayed-ntagihagarariye inyungu za Acheampong, nk'uko vyemezwa n'uwo mukinyi. Avuga ko uwo munya-Misiri yahinduye inyandiko kugira zerekane ko ariwe yovugana na Zamalek kw'izina rya Acheampong. El Sayed, inyandiko ziwe zivuga ko azoronkako 20%, yabwiye BBC ko izo nyandiko  ""zatanzwe n'abazifitiye ububasha"" kandi ""ariz'ukuri"". ""Kubona honyene ko Acheampong yoba-indwi zibiri amenyeshejwe ingingo ya Cas-buno nyene agaca aha uruhusha uwundi muntu kwemera amasezerano amuha 25% y'ayo yari kuronka  ntivyumvikana,"" nk'uko bivugwa na  Roy Vermeer, umuyobozi araba ivy'amategeko mw'ishirahamwe mpuzamakungu ry'abakinyi Fifpro. Acheampong nta faranga na rimwe arabona muri miriyoni 1.1 z'ama dolari Zamalek yategetswe kumuriha, na cheque y'ama dolari ibihumbi 250- avuga ko yahawe El Sayed kw'izina ryiwe ntayo arabona, uretse ko yo atayo ashaka. Kuri uyu wa kane,Fifa, isanzwe yarugururiye Zamalek  dosiye ya discipline, ishobora gufatira uwo mugwi ingingo yo kudasubira kugura canke kugurisha abakinyi, binashoboka ko unafatirwa kandi ingingo yo  gukurwa amanota canke gusubizwa  mu cicaro co hasi. Acheampong ati : ""Bategerezwa guhanwa."""	https://www.bbc.com/gahuza/amakuru-56184479
health	Burundi na Covid-19:Abarenga 70 batowe umugera mu ntara ya Makamba	Abajejwe amagara y'abantu mu ntara ya Makamba yo mu bumanuko bw'Uburundi ku rubibe bihana na Tanzania bamenyesha ko gushika uyu munsi abantu 79 bamaze gutorwa umugera wa Covid-19. Komine zitatu z'iyo ntara-Mabanda, Nyanzalac na Vugizo nizo zivugwamwo abo bantu. Mu batowe uwo mugera harimwo abanyeshure n'abigisha. Abo bantu bose ubu bariko barakurinwa kwa mu ganga mu bitaro vya komine za Mabanda, Nyanzalac na Makamba nyene. Haraheze indwi irenga iyo ndwara itanguye kuvugwa muri iyo ntara. Kuva ico gihe haciye hatangura isekeza ryo gupima abokoranyeko n'aba mbere batoweko  uwo mugera. Gushika ubu iyo ndwara iterwa n'umugera corona yahora ivugwa cane na mu gisagara ca Bujumbura. Abantu  nibura 140 baratowe uwo mugera um bipimo vyakozwe hagati y'itariki 4 na 10 ukwezi kwa mbere. Ariko muri iyi minsi iravugwa no mu gihugu hagati. Gushika kuri uyu wa kane, mu ntara ya Ngozi iri mu buraruko bw'Uburundi havugwa abantu 22 batowe iyo ndwara, hakurikijwe ibiharo bitangwa n'abajejwe amagara y'abantu n'intwaro. ''Abo ni abari mu ma centres de sante no mu  bitaro, hari abafatira imiti muhira'' nk'uko bivugwa n'umwe mu  baba mu gisagara ca Ngozi. N'umukuru w'intara ya Mwaro amajahagati y'Uburundi ku wa kane yavuze ko hari umuntu yatowe umugera wa Covid-19 muri muri iyo ntara Mu ntara ya Kayanza naho barenga 30 ku bipimo vyakozwe kuva itari 8 z'uku kwezi. Uwo murindi ugira kabiri w'ikwirakwira ry'iyo ndwara ryatumye hafatwa ingingo zindi zirakazwa mu ntumbero yo kwirinda ko ico kiza kibandanya kirandagata. Kuva kuri uyu kuri uyu wa kane mu miduga yo kwiyunguruza rusangi abantu bategerezwa kwambara udufukamunwa. Umushikiranganji wa mbere w'Uburundi Alain Guillaume Bonyoni yanavuze ko ahantu hose hahurira abanbtu benshi bategerezwa kujayo bambaye udufukamunwa. Yabivuze kuri uyu wa kane ariko aragendera ibigo bipima uwo mugera. Coronavirus yatanguye kuvugwa mu Burundi mu kwezi kwa kane mu mwaka uheze.  Abantu barenga igihumbi baramaze kwandura uwo mugera, babiri nabo uramaze kubahitana, hakurikijwe ibiharuro bitangwa n'ubushikiranganji bw'amagara y'abantu.	https://www.bbc.com/gahuza/amakuru-55676058
politics	Intanbara ya Ukraine : Abarugwanye biteguriye intambara ku karere kigaruriwe ka Luhansk	"Urwamo rw'ibisasu bikomakomeye vyumvikana cane igihe twariko turagana ku kirindiro c'abasirikare ba Ukraine i Luhansk. Hari kandi n'urwamo rw'amabombe aho haza haracamwo n'urwo inkoho zito zito. Twari nko ku metero 50 uvuye ku birindiro vy'abarusiya. Iyi ishobora kuba ari intambara yo mu kinjana ca 21, ariko uko ibinogo vyo kwinyegezamwo yimbwe, bisa n'ivyo mu ntambara ya mbere y'isi yose. Ibitero vy'Uburusiya mu buseruko bwa Ukraine biza vyamaze kugwira. Ivyo ushobora kubibonera ku rukurikirane rurerure rw'amamodoka mu burengero rugana ahakiri agahengwe; ushobora no kubibonera ku mabarabara agaragara uriko uraca mu bisagara vya Donbas, kandi ushobora no kuvyumvira ku rwamo rw'ibisasu bikomakomeye vy'Uburusiya. Uburusiya buriko burarungika benshi mu basirikare babwo bahora mu buraruko no mu buseruko bwa Ukraine. Intumbero n'iyo kwongereza inguvu mu ntambara iriko ibera i Luhansk na Donetsk - ibice bimwe bimwe vyaho bikaba vyari bisanzwe vyarigaruriwe n'abiyonkoye bashigikiwe n'Uburusiya. Uburusiya buzoharonkera akoyoko mu kuronka inzira ngufi bucishamwo ivyo bukeneye ku rugamba - ivyabateye ikibazo bigatuma bananirwa mu bitero vy'i Kyiv. Uburusiya n'ababuyoboka ubu bagenzura ibice 90% vya Luhansk hamwe n'igice kirenga ca Donetsk - ahahoze ari umutima w'amahinguriro muri Ukraine. Hari umwotsi uri hejuru muri ako karere gasanzwe karasinzikajwe no kwimbwamwo ubutare hamwe n'amahinguriro. Ingabo za Ukraine zimaze imyaka umunani zigwana iyi ntambara ngaha. Muri bo harimwo bamwe mu basirikare karuhariwe b'ico gihugu. Abategetsi ba Buraya bavuga ko ingabo za Ukraine ziri mu karere ka Donbas ari aba mbere mu buhinga bwa gisirikare kandi bafise n'ibigwanisho bigezweho. Mu gihe ingabo z'Uburusiya ziriko ziregerana ziva mu buraruko, mu buseruko no mu bumanuko, hari ubwoba ko bashobora kubakikuza bagasigara mu kangaratete. Uburusiya buramaze kwigarurira igice kinini ca Ukraine. Ariko baracabandanya kwimba ibinogo  mu kubandanya urugamba.  Mu gihe twariko turaca mu buseruko ku birindiro vyabo twabonye ibirindiro vyabo vyo kwivuna umwansi, kandi hari himvye n'ibinogo. Anatoly, umusirikare w'imyaka 52, ariko ararabira mu matarubindi yinyegeje mu kinogo, ahari ibirindiro vy'abarusiya. Yambwiye ati:   ""Ndabona abarusiya, turasa"". Ariko yari yiteguye kugumya ico kirindiro. Yavuze ati : ""Mu gihe bogerageza gufata ikirindiro cacu, nzobica. Ntabishe bazonyica. N'uko intambara imera."" Bamwe mu bagabo twavuganye bemeza ko bateguye neza ibinogo binyegezamwo kandi ko uko biteguye kwivuna bibaha inguvu zisumba ababateye. Andrej, umusirikare w'imyaka 27, yari kumwe n'imbwa yiwe yitwa Lucifer mu kinogo. Yambwiye ati: ""Dufise ibigwanisho vyiza, kandi dufise aho twinyegeje hakomeye, mu gihe abarusiya bodutera ngaha, bazotsindwa"". Izo ngabo zivugako zagumye zirungikirwa ibigwanisho vy'i Buraya nka misile zitwa Javelin zirarasa ibimodoka bitamenwa. Barashima ariko bizeye kuronka vyinshi gusumba. Andrej yavuze ko prezida Putin ""afise ingorane mu mutwe"" (Psycho) ariko yongerako ko ibiziga vy'abasirikare biwe b'abarusiya bishobora kuba ibitabizo vy'isi yabo. Abo basirikare baboneka nk'abantu barushe  kubera iyo ntambara, ariko bose bavuga ko ishaka rikiri ryose. Icegera c'uwurongoye urugamba, Roman, yamaze imyaka ine yiga ivyigwa vy'inyifato y'abantu (Psychology) muri kaminuza ya Lviv. Iruhande yo kurwana, arafasha abo bari kumwe ku rugamba bafise ibibazo vyo mu mutwe. Ariko yavuze ati: ""Mu bisanzwe abantu ntibakeneye ubufasha bwanje. Bafise ishaka rikomeye ryo kugwanira imiryango yabo, abagenzi n'ivyabo ugereranije n'abarusiya agereranya n'agasuzuguro kenshi nka ""zombie"". Abasirikare ba Ukraine bose barazi neza ko abarusiya bariko bararungika abasirikare benshi mu busruko. Barazi ko hagiye kuba ibintu bibi. Ariko Roman yemeza ko abasirikare ba Ukraine bafise amayeri yo kugwana akomeye. Avuga ko amatwara ya gisirikare y'Uburusiya atarigera atera imbere kuva habaye intambara ya kabiri y'isi yose, aho bishimikiza ibirwanisho birasa kure. Ariko ivyo bigwanisho birasa kure vy'Uburusiya bimaze gutuma abantu ibihumbi n'ibihumbi bata izabo."	https://www.bbc.com/gahuza/amakuru-61023968
sports	'Singiye gutanga imihoho na gato' – Zinedine Zidane inyuma y'uko Real itsinzwe na Shakhtar	"Umumenyereza wa Real Madrid, Zinedine Zidane, yavuze ko ""atagiye gutanga imihoho"" inyuma yo gutsindwa na Shakhtar Donetsk, ivyatumye haba amakenga  ku gushika muri 1/8. Uwo mugwi umaze gutwara ibikombe 13 vy'imigwi yabaye iya mbere ku mugabane wa Buraya (Champions League), ubu uri mu kibanza ca gatatu mw'itsinda B. Imigwi yose ko ari ine ikaba ifise amahigwe yo kubandanya  ihiganwa inyuma y'urukino rwa nyuma ruzoba mu ndwi iza. Real itegerezwa gutsinda umwugwi uri kw'isonga wa Borussia Monchengladbach, kugira ishobore kubandanya ihiganwa. Inyuma yo gutsindwa ibitego 2-0, Zidane yagize ati: ""Singiye gutanga imihoho na gato."" Uwo mumenyereza w'umufaransa umugwi wiwe wari uherutse gutsindwa na Alaves 2-1 mw'ihiganwa ryo muri Espagne ku munsi wa gatandatu, yongeyeko ati: ""Tuzoguma duhura n'ibibazo bitoroshe, tumerewe nabi, ariko dukeneye kwinanata."" ""Ndafise inguvu zose zikenewe kugira nshobore guhindura ibintu, kandi ngiye kwitanga uko nshoboye mu kubikora. N'abakinyi n'uko. ""Twakinye neza, ntitwari dukwiye gutsindwa. Dukeneye gukura amaboko mu mpuzu hanyuma tukiyumvira urukino ruzokurikira."" Bwabaye ubwa kabiri Shakhtar itsinze Real mw'ihiganwa ry'uyu mwaka kuko yaheruka kuyitsinda 3-2 mu rukino rwabereye i Madrid. Mu rundi rukino rwo mw'itsinda B rwabaye ku wa kabiri, Romelu Lukaku yinjije ibitego bibiri vya Inter Milan mu ntsinzi y'uwo mugwi ya 3-2 kuri Monchengladbach, bituma bagumana icizere co kubandanya ihiganwa. Uwo mugwi waheruka gutwara igikombe co muri Espagne, wabura abakinyi babiri bakomeye, Eden Hazard na kizigenza wawo Sergio Ramos. Ariko Karim Benzema we yasubiye gukinira kuri ico kibuga baheruka kuronkerako igikombe c'imigwi yabaye iya mbere iwabo mu 2018."	https://www.bbc.com/gahuza/imikino-55155848
politics	DRC: ONU isaba amatohoza kw’iterabwoba ryo kwicwa rikorerwa Denis Mukwege	Michelle Bachelet, umunyamabanga mukuru w'igisata kijejwe agateka ka zina muntu mw'ishiramahwe ONU, asaba Repubulika y'Intwaro Rusangi ya Congo gukora amatohoza kw'iterabwoba ryo kwicwa rikorerwa Denis Mukwege. Uyu muganga yahawe agashimwe k'amahoro kitiriwe Nobel  avuga ko yaronse amajambo amubwira ko ashobora kwicwa inyuma y'aho yiyamirije igandagurwa ry'abantu 18 mu ntara ya Kivu y'Ubumanuko mu kwezi guheze. Umupfasoni Bachelet asaba ko haba amatohoza ataho yegamiye kuri iryo terabwoba. Umukuru w'igihugu Felix Tshisekedi yariyemeje ko leta izokora amatohoza kuri iryo terabwoba kandi yiyemeza gukingira umutekano wa Muganga Mukwege. Muganga Mukwege ni umuhinga mu bijanye n'ubuzima bw'irondoka ku bagore (gynécologue), akaba afise ivuriro mu ntara ya Kivu y'Ubumanuko. Yaronkejwe agashimwe k'amahoro kitiriwe Nobel mu 2018 ku gikorwa ciwe co kwitaho abakorewe ihohotera rishingiye ku gitsina mu gihe c'intambara.	https://www.bbc.com/gahuza/amakuru-53958256
business	Akazi: Woshika gute ku bintu vyinshi ukoresheje umwanya muto?	"Ukivyumva, bishobora kuba ata nsiguro bifise. Wokora gute umwanya muto kugira uronke umwimbu mwinshi? Aha turabasigurira ingene ivyo bishoboka n'ingene bishobora kubafasha mu migambi imwe imwe. Cal Newport, ikigo c'ubuhinga mu kugwiza umwimbu, kiratanga impanuro ku kungene ushobora akazi ku rwenge. Izo mpanuro harimwo ikintu citwa ""gukora udakebaguzwa"". Mu gutahura ico ari co gukora udakebaguzwa, birakenewe kumenya ico ari co akazi kadashemeye. Kusoma ubutumwa bwa mail, kuraba imbuga hwaniro, gukoresha amanama ku bintu bitihuta cane, ivyo vyose bishobora gufatwa nk'akazi kadashemeye. Ushobora kutavyirengagiza gose, ariko ushobora kubikura ku rutonde rw'ibintu vyo gukora mu mwanya umwe, kugira wihatire ku kandi kazi udakebaguzwa. N'ukwihatira cane ku bikorwa bikenewe cane no kuvyitondera cane. Ushobora no kwiherera kugira ntusamare. Ni vyo umwanditsi Maya Angelou yakunda gukora, mu gihe umugwizatunga Bill Gates azwi nk'umuntu yakunda kwiyugarana ahantu hiherereye kugira akore. Hari uburyo bwinshi bwo gushika ku ntumbero mu buzima. Umugwizatunga Warren Buffet ahanura kugira urutonde rw'ibintu 20 nkenerwa vyo gukora mu buzima, hanyuma ugaca akarongo musi y'ikigira gatanu. Hanyuma, ibindi 15 biri kuri urwo rutonde ivyihoze, gushika ubonye uhejeje ivyo bitanu vya mbere. Umwarimu wa kaminuza Angela Duckworth n'umuhinga muvyo inyifato yateguye indinganizoy'intumbero umuntu yipfuza gushikako. N'ukubigaburamwo ibice vyinshi, ikija hejuru kikaba ari co gekenewe cane (nko kuba umuganga canke gutwara umudari wa olempike). Intera ikurikira irimwo intumbero zito zito zikenewe kugira ushike ku ntumbero nyamukuru. Nk'akarorero, ubushakashatsi bukenewe kugira ukore ibibazo vyotuma uba umunyeshure wa kaminuza muvyo amagara y'abantu, canke imyimenyerezo ikenewe kugira wirukw imetero 100 kugira uronke umudari w'inzahabu. Intera yo hasi irimwo ibikorwa bishigikira ibiri mu ntera yo hejuru, gutyo gutyo gutyo. Mu gihe akazi kamwe katagushikana ku ntumbero nyamukuru, intera iyo ari yo yose kariko, ntugakore. Gukora umusi wose akazi ku muvuduko wa 100km/h si ikintu ciza. Akaruhuko karakenewe, kandi nawe karashobora kugufasha. Francesco Cirillo, umuhinga mu gukoresha neza umwanya, yaratoye igipimo c'akaruhuko ku cuma giharura iminota gifise iforoma y'urutomati yasanze mu gikoni ciwe. Ubwo buhinga buzwi kw'izina rya pomodoro (kivuye mw'izina urutomati mu gitaliyano), bukora mu kugabura akazi kawe mi bice vy'iminota 25. Ugakurikizako iminota 5 y'akaruhuko ifasha mu mwimbu. Sohoka hanze gutembera gato hakuguma uraba imbuga hwaniro - ubushakashatsi bwerekanye ko utwo turuhuko dushobora umererwa neza gusumba mu kwitegurira iyindi minota 25 y'akazi. Cal Newport arafise uko afata akazi umuntu adakebaguzwa, ariko arazi kandi kugahagarika no kugira umwanya wiwe. Kugira aheraheze umusi w'akazi, yari afise akamenyero ko guhagarika. N'ukuvuga kumenya ko umusi uheze, kwihweza akazi katashoboye kurangira, gutegura ibizokorwa bukeye, no kugara inyabwonko ngendanwa canke ikaye y'imyimenyerezo no kuvuga ijambo nka ""ndaheje kugara burundu"". Uko wobivuga kose bikuvako, ariko ayo majambo ategerezwa kwerekana ko uhejeje akazi k'uyo musi n'intango y'akaruhuko, ko widegemvya ushobora kwinezereza. Ako kanya utegerezwa kukaronka! Inkuru yo kuri  BBC Bitesize"	https://www.bbc.com/gahuza/amakuru-61651078
sports	Wafcon: 'Sinari nzi ko hariho imigwi y'abagore y'umupira w'amaguru' - Esperance Habonimana	"Igihe umurundikazi Esperance Habonimana, umukobwa muto mu bitavye ihiganwa rya Wafcon, yatangura gukina umupira w'amaguru, yatanguye nk'abandi bose muri Africa - akina mu migwi y'abagabo. Uwo mukobwa muto cane mw'ihiganwa rya Afrika ry'umupira w'amaguru mu bagore (Wafcon) avuga ko impamvu ari imwe gusa isanzwe. Uwo mukobwa w'imyaka 15 yabwiye BBC Sport Africa ati:""Narakina umupira ariko sinigeze menya ko hariho imigwi  y'umupira w'amaguru y'abagore."" ""Nakina mu migwi y'abagabo na basaza banje kubera mu mutwe wanje sinigera nibaza ko hariho imigwi y'abagore."" Ubu ari mu mugwi nserukiragihugu w'Uburundi ishitse mu nkino za nyuma ubwa mbere, n'aho atashoboye gukina inkino zibiri za mbere, yose umugwi wiwe watsinzwemwo, ariko aranezererewe no kuba yaragiye muri Maroc muri iryo higanwa. Uwo mukinyi wo hagati agira ati:""Sinigeze nibaza ko nzoshika ngaha. Narakoze cane, naranezerewe cane banshize ku rutonde."" Habonimana akina mu mugwi wo ku mugwa mukuru w'ubutunzi, i Bujumbura mu Burundi. Nk'umwana muto mu muryango, ku myaka 12 yaciye atangura kwigishwa umupira na se wiwe na basaza biwe na bo basanzwe bakina umupira. Habimana asigura ati:""Nahora nsohoka njanye na basaza banje - misi yose naguma ndabasaba kumvyura mu gihe nasinziriye, igihe baba bagiye tugaca tujana."" ""Umusi umwe, umugore umwe afise umugwi w'umupira w'amaguru w'abagore yarambonye ndiko ndakina mu bagabo, aca ansaba kuja mu mugwi w'abagore, hanyuma yaciye aza muhira aravugana n'abavyeyi banje."" Umunezero w'uko Habonimana amenye ko hariho imigwi y'abagore wamaze umwanya urume rumara kuko nyina wiwe ntiyamushigikiye muri urwo rukino. Yibuka ibi:""Mawe yambwiye -'Sindigera mbona abagore bakina umupira w'amaguru, kubera iki guma wihatira kuwukina?""  ""Yambwira ko adashaka ko nkina umupira w'amaguru kubera noca nkomera cane nk'abahungu, ariko data aramubwira 'reka umwana yikinire'"" ""Prezida w'imigwi y'abagore y'umupira w'amaguru yaraje aravugana na mawe amubwira ko hariho abagore bakina umupira w'amaguru kandi ko atari ibintu bibi. Hari abagore bafise abana ariko babandanya gukina, hanyuma mawe aratinda aragondozwa arandeka ndakina."" Amakenga ya nyina wa Habonimana ku bagore bakina umupira w'amaguru arumvikana kuko gukina umupira w'amaguru ku abapfasoni mu Burundi bitanguye vuba. Ico gihugu cakinye urukino rwa mbere rwemewe na FIFA mu 2016, ariko carateye imbere cane muri iyi myaka itandatu iheze inyuma yo kuronka imfashanyo z'amashirahamwe mpuzamakungu igenewe guteza imbere umupira w'amaguru ku bapfasoni. Uwo muyabaga yizeye ko ishirahamwe ry'umupira w'amaguru mu Burundi rizobandanya gukora mu ntumbero yo guteza imbere umupira w'amaguru ku bagore mu gihugu ciwe, ariko Habonimana aza yamaze gutangura kurota kujana ubumenyi afise muri urwo rukino mu bindi bihugu. Avuga ati:""Ndizera ko nshobora gukina umupia mu bindi bihugu kuko ntushobora gutera imbere ugumye mu kibanza kimwe."" Gukinira Uburundi, buri mu kibanza kiri hasi cane mu vyitavye iryo higanwa (buri mu kibanza ca 169 kuri bihugu  181 biri ku rutonde rwa Fifa), muri Wafcon bishobora muri kazoza kumufasha gushika ku ndoto ziwe, kandi uravye imyaka yiwe, arashobora kubishikako. Gutsindwa n'iyindi migwi mishasha, Botswana 4-2 mu rukino rwa mbere, gutsindwa na Afrika y'Epfo 3-1, yabaye iya kabiri mw'ihiganwa riheruka, vyari vyitezwe ariko bisize uwo mugwi habi."	https://www.bbc.com/gahuza/articles/c80wn0njz29o
sports	Manchester United: Ole Gunnar Solskjaer yirukanywe inyuma yo gutsindwa na Watford	"Umumenyereza wa Manchester United Ole Gunnar Solskjaer yasezerewe muri uyo murwi inyuma yo gutsindwa na Watford 4-1 ejo kuwa gatandatu. Mu nkino indwi zose, Man United yatsinzemwo rumwe gusa, muri zo hari urwo yatsindiwe muhira na Liverpool 5-0, n'urwo yatsinzwe na Manchester City 2-0, ubu ikaba iri mu kibanza c'indwi mw'ihiganwa ry'umupira w'amaguru mu Bwongereza Premier League. Itangazo risohowe n'uyu murwi wa Old Trafford rivuga riti: ""Turababajwe n'uko vyabaye ngombwa ko dushika kuri iyi ngingo itoroshe"". ""N'aho izi ndwi nkeya za nyuma zabaye mbi, ibi ntivyoca bifuta igikorwa yakoze mu myaka itatu iheze co kwubaka umushinge wa kazoza. ""Turashimiye cane Ole ku twigoro twiwe nk'umumenyereza tukaba tumwipfurije kuroranirwa mu migambi yiwe yo muri kazoza. ""Ikibanza afise muri kahise k'umurwi kizobandanya kibungabungwa, atari nk'umukinyi gusa, ariko nk'umugabo akomeye yadushikanye mu bihe vy'umunezero. Tumuhaye ikaze i Old Trafford mu gihe cose azoba ashatse kugaruka nk'umunyamuryango wa Manchester United. ""Michael Carrick niwe azoca afata ibintu mu minwe mu nkino ziri imbere, mu gihe umurwi ukirondera umumenyereza mfatakibanza azowumenyereza gushika mu mpera z'umwaka w'inkino"". Iyi ngingo itangajwe inyuma y'aho abategetsi bakuru bakuru w'uyu murwi, harimwo na ba nyenewo, The Glazers, bakoraniye bakaganira kuri kazoza kiwe. Bumvikanye ko uru rukino yatsinzwe na Watford ruba urwa nyuma kuri Solskjaer kandi ko bagiye kwumvikana ku bijanye n'ibogozwa ryiwe. Abategetsi b'uyu murwi bari babanje kwihanganira Solskjaer, bibaza ko yari gushobora guhindura ibintu. Ariko ibintu vyagiye guhinduka ejo aho batsinzwe na Watford, kizigenza nawe, Harry Maguire, agahabwa ikarata itukura. Hanyuma kandi, mu gihe ari ngombwa ko baronka itike yo kubandanya mu mahiganwa ya Champions League, abarongoye Man United baboba ko batoshobora kwigerezako ngo bareke batsindwe na Villareal ya Unai Emery. Hari ababona ko uyu mumenyereza w'imyaka 48 yari yaragiriwe ubuntu kubona muri iki gihe abakinyi bari mu karuhuko k'inkino mpuzamakungu atirukanywe. Gushika ubu uwusobora kumusubirira. Ivyo kuzana Zinedine Zidane bisa n'ivyanse, ariko hari abandi bashobora kwikorwako, muri bo hakaba harimwo Brendan Rodgers wa Leicester, Mauricio Pochettino wa PSG hamwe na Erik ten Hag wa Ajax. Ikibazo ni uko bose bagifitaniye amasezerano n'iyi mirwi, kandi bikaba bitazwi nimba hari n'umwe ashobora kwivana mu murwi wiwe. Umunyegori wa Manchester United David de Gea avuga ko ayo baraye baboneye muri uru rukino ari ""ibiterasoni, amahano yiyongera ku yandi"". Hampande yo guterwa 4-1, uru rukino rwagiye kurangira kizigenza wa Oldtraford Harry Maguire yirukanywe mu kibuga ahawe ikarata itukura. ""Ingene twakinye uno musi ni ibiterasoni. ""Mu gice ca mbere twakinye nabi cane - ni ibintu bidashobora kwihanganirwa uravye abakinyi dufise. Ni ayandi mahano. Nivyo twaragize ibibazo, ariko simbona n'ukuri ico novuga. ""Naraciye mu bibazo muri uno murwi, ariko ubu ni ibindi bintu - turabura ico dukora dufashe umupira, ahubwo dusanga turiko turatsindwa. Ni ukuri ni ibihe bitoroshe. ""Biroroshe kwagiriza umumenyereza n'abo bakorana, ariko ababa bafise ibintu mu minwe ni abakinyi bari mu kibuga kuko nibo bategerezwa kurwana urugamba rwo kurondera ibitsindo. Ni ngombwa ko twiraba, umwe umwe ukwiwe, hanyuma tukagira ico dukoreye umurwi wacu n'abakunzi bawo. Biragoye gusigura igituma twakinye uko twakinye - si mbona ico novuga. ""Biragoye gutahura - turababaye, turashavuye. Jewe ubwanje umutima urameneka - ni ibihe bitoroshe ku murwi wose"". Urugero rwa Manchester United rwo gutsinda kuva inyuma ya Noel ya 2020 muri Premier League ubu ruri musi ya 50%, aho mu nkino 37 zose imaze gutsinda 18 gusa. Gushika ubu, imaze gutakaza inkino umunani, inganya muri 11, ubu ikaba itari muri zine za mbere. Muri kino gihe, mu nkino 12, uyu murwi umaze gutsindwa ibitsindo 21 mw'ihiganwa. Ifirimbi ya nyuma imaze kuvuga, Solskjaer, gushika ubu atari bwigere atahukana n'igikombe na kimwe kuva ashitse muri uyu murwi mu kwa cumi na kabiri 2018, yazungurutse imbere y'abafana ba Man United abaramutsa ariko mu buryo bwo kubasaba imbabazi. Umukinyi wo hagati, Bruno Fernandes avuga ko baba abakinyi no ku bajejwe ubumenyereza, bose bakwiye gutabwako impfane hakwidogera Solskjaer wenyene. Solskjaer ati: ""Igice ca mbere catubereye amahano kandi simbona ingene nosigura igituma twakinye uko twakinye batatwinjirana uko bishakiye. Twararushijwe"". ""Ubu mu mitwe y'aba bahungu ibintu bimeze nabi cane - twaritaye mu rudubi twongera duta mu rudubi n'abafana bacu. Biragoye guhagarara ng'aha ngo ubisigure, ariko ni umupira w'amaguru, dutegerezwa kuvyakira uko nyene"". Ihinduka ni ngombwa Man United yiteze kuja gukina na Villarreal muri Ligue des Champions/ Champions League ku wa kabiri imbere y'uko ihura na Chelsea, uwundi mukeba wo muri Premier League, ku kibuga cayo ca Stamford Bridge ku wa Mungu itariki 28 z'ukwa cumi na rimwe. Yiteze kandi kuzohura na Arsenal, Crystal Palace, Young Boys na Norwich gushika hagati mu kwa cumi na kabiri. Uwahoze akina inyuma muri Arsenal Martin Keown avuga ko kazoza ka Solskjaer muri Man U kari kageze ahatemba. Keown yabwiye BBC ati: ""Ni vyo ko ari umwe mu bantu bayo, ni umunyamuryango muri urya murwi, ariko vyongeye ntibashobora kwirengagiza ko afise uruhara mu ngorane barimwo"". ""Ni ngombwa ko haba ihinduka. Ibintu bimeze nabi cane kuri uyu mumenyereza"". Alan Hutton, yahoze ari umukinyi w'inyuma wa Ecosse/Scotland yabwiye BBC Radio 5 Live ko ""ibintu vyagenze nabi cane"" kuri Manchester United mu gihe ""ari umurwi wuzuyemwo ibihangange, mugabo ntaco bawumariye"". Hagati aho, si Manchester United yonyene yaraye ihuye n'ingorane, kuko na mugenzi wayo Arsenal,yaraye ibonye ayo imfyisi yaboneye ku mugezo, mu guterwa ibitsindo 4-0 na Liverpool yaboneka ko itashobora kwihanganira ko Chelsea, iri kw'isonga rya Premier League, iyisumvya amanota indwi yose. Arsenal yari imaze gukina inkino cumi zose idatsindwa."	https://www.bbc.com/gahuza/amakuru-59363966
health	Umuganga atagira imiti yo kuvura abarwayi biwe	D﻿amian Zane B﻿BC News Ikena ry’imiti y’ibanze ririca abarwayi mu ntara ya  Tigray  mu buraruko bwa Ethiopia, ubu imaze amezi 23 mu ntambara kandi ikaba yugaranywe ata kintu gishobora kwinjirayo. Impande zompi zarumvikanye kwitaba ibiganiro vy’amahoro muri Afrika y’Epfo, kandi umuganga atakamba asaba ko akaga kugarije abantu koja mu bibazo vya mbere vyo kwiga no gutorera inyishu. Muganga Fasika Amdeslasie avuga nk’uko umenga ntaco bimubwiye, ariko ivyo avuga biteye akoba. “Dukenye imiti yo gutimbisha (gutera ikinya), dukenye serumu, ntihagira antibiotique, niho rero ububona indwara zikomera, mu nyuma abarwayi bagapfa ata gitabara - uzinze amaboko”. Uwo muganga ivyo yabivuze ahamagawe kuri Whatsapp kuri internet ya satellite, imbonekarimwe ku murwa mukuru wa Tigray, Mekelle. Abarwayi ntibagira uko bagira, ariko n’abaganga nico kimwe. Yamara, ariko arakuyagira ingaruka z’intambara ku gisata c’amagara y’abantu aho muri Tigray, Muganga Fasika, akora ku bitaro bikuru vya Ayder ku murwa mukuru Mekelle, mu maso ntiwomenya ko ariko aravuga ibintu bibabaje. Mu kiringo c’imyaka ibiri iheze, Tigray ntizi ibibera ahandi kw’isi. Intambara yatanguye muri Munyonyo (11) mu  2020 igihe ingabo za reta ya Ethiopia zarondera kwaka ubutegetsi bw’iyo ntara umugambwe TPLF (Tigray People’s Liberation Front). Intara ya Tigray yaciye yugaranwa rwose igihe TPLF yatunganya igitero ikisubiza igice kinini c'iyo ntara muri Ruheshi mu 2021. Nta bintu bishobora kwinjira, banki zarahagaze, terefone nazo ziracibwa ku buryo bidashoboka guhamagara umuntu muri iyo ntara. ONU igereranya ko abantu bangana na miriyoni 5.4 – hafi batatu kuri bane mu bantu bose baba muri Tigray – bakeneye imfashanyo y’ivyo kurya kuko intambara yahungabanije uruhererakane rw’ivyo kurya. N’abarwayi ntagahengwe bagirirwa, n’ubwo bo ata ruhara bafise mu rugamba. Hari imiti n’ibikoresho nkoramutima vyazanwe n’ishami rya ONU ryitaho amagara kw’isi hamwe na CICR – ariko iza ryayo ryagiye riba ahandi ntiribe, noneho ibintu birahagarra rwose igihe intanbara zasubira kwaduka muri Myandagaro (8), inyuma y’agahengwe k’amezi atanu. Dr Fasika  yabwiye ikiganiro ca BBC Newsday ati: “Nta miti y’abarwayi bacu dufise, ntitugira ibikoresho vyo kubaga, nta ncanco (inkingo) dufise zo gukingira abana,  nta insuline dufise yo guha abarwaye diabete.” “Abarwayi bose nta gahengwe. Tubabwira gusubira imuhira iwabo tutabavuye.” Imiti yo kuvura abarwaye cancer ntiboneka namba, kandi ntibashobora kugirirwa ‘radiotherapie’ kuko imashini yo kubikora iri ku murwa mpuzantaray, Addis Ababa. Kugendayo ntibishoboka. “Muri make, abarwayi bacu bategerezwa gupfa,” nk’uko bivugwa n’uwo muganga w’imyaka 41 yigeze kuba umukuru w’ishure ry’ubuganga. Abavuzi baguma baraba aho abarwaye amafyigo amagara yabo aguma yunyuka kuko imiti yo gukora dialyse ija iraboneka yongera ibura. Ku bwa Muganga Fasika, “Imiti ya nyuma yaje muri Ruheshi (6),  kuva muri Myandagaro (8) nta kintu na kimwe casubiye kwinjira none ubu ibikoresho vyaduheranye ku barwayi  25 dufise”. Avuga ko abarwayi b’amafyigo 90 bapfuye “bari imbere y’abaganga” akibaza ibigiye gushikira abo 25 basigaye. Ku bijanye no gupima, icumba co gupima (laboratoire) ntikigira imiti ikenewe mu gupima, akenshi abaganga bakaba batamenya neza ingorane umurwayi aba afise. Kuri ivyo vyose hiyongerako ingorane z’umuyagankuba ukunda gucikagurika mu gihe ata bitoro bihari vyo gushira mu moteri zitanga umuyagankuba. Bisigura ko ibitaro bishobora kumara iminsi biri mu kizime. Muri urwo rusobekerane rw’ingorane we n’abo bakorana barimwo, ijwi rya Muganga Fasika ntiriserura uburemere bw’ivyo ariko aravuga. ”Naraheze ibishobisho, bisigaye ari ubuzima bwa minsi yose, ndiko mvuga ivyo mbamwo ku munsi ku munsi. ”Turirinda gutwarwa n’ibishobisho. Tuzomenya umutwaro twiremetse umunsi twavuye  muri ibi. Ubundi ni kamere k’umuntu ko kwirwanako kutavyibaza, ivyo urabireka ugakora ivyo ushoboye gukora.” Ariko abaganga n’abaforoma, co kimwe n’abakozi ba reta, bahanganye no kuba badahembwa kuva mu kwezi kwa Rusama (5). Muganga Fasika arungikirwa amafaranga n’abagenzi n’incuti bari mu mahanga ariko, ivyo bitwara amafaranga menshi kuko abayavunja bakurako menshi kuko bategerezwa kuyinjiza mu mpisho muri Tigray. Muganga Fasika avuga ko “ibi bitaro ari ubuzima bwanje”, agasigura ikimutera kubandanya akora n’aho ahanzwe n’ibibazo vyinshi. “Umwuga uraguhamagara. Iyo ushoboye kugenda ukayagisha abarwayi ukabaha impanuro hanyuma ugakora ivyo ushoboye, ico nico kintu gihambaye. Si jewe gusa, n’abandi bose dukorana ngaha.” Ku kibazo c’ibiganiro bishobora kuba hagati ya reta mpuzantara na TPLF, Muganga Fasika ntashaka kuvuga poritike. Ariko arajwe ishinga n’uko mu gihe ibiganiro ari igikorwa ca poritike, bazoguma mu ngorane mu gihe vyo bishobora kumara igihe imbere y’uko hari ico bishikako. “Ibiganiro bishobora gufata umwanya. Ariko ubuzima bwacu, ubuzima bw’abana, ubuzima bw’abarwayi uwo mwanya ntawo bufise. Nifuza rero ko vyobanza ku kaga kugarije abantu.	https://www.bbc.com/gahuza/articles/c4n72d2rz32o
sports	Umumenyereza wa Maroc ati ‘Africa izotsindira igikombe c’isi mu myaka 15-20’	"Afrika izotsindira igikombe c’isi yose “mu myaka 15-20”, niko umumenyereza w’umurwi nserukiragihugu wa Maroc Walid Regragui avuga, akaba ari na we mumenyereza wa mbere wa Afrika ahatswe gushika kuri iyo ntumbero. Barongowe na Regragui, Les Lions de l'Atlas, babaye umurwi wa mbere wo ku mugabane wa Afrika ushitse mu gice ca kabiri gishira ica nyuma mw’ihiganwa ry’igikombe c’isi, aho bagiye gukurwamwo n’Ubufaransa buhejeje ihiganwa muri mu kibanza ca kabiri. Uyu mumenyereza w’imyaka 47 yizeye ko Afrika izoronka akarusho mu myaka iri imbere, aho izoba iserukirwa n’ibihugu birenga bitanu ku ncuro ya mbere kuva mu 2026 no kubandanya. Regragui ati: ""Mw’ihiganwa ry’igikombe c’isi kiri imbere, tuzoba dufise ibibanza icenda, ibi bikazodufasha kwiga gusumba. ""Mu myaka 15-20, ndazi neza ko umurwi wa Afrika uzotsindira igikombe. Kuko igihe cose tuzokwama tuhigira vyinshi, rero urwaruka rwacu ruzoba rufise mu maraso igikombe c’isi”. Kuva mu 1994, Afrika iserukirwa n’ibihugu bitanu – ibibanza bike cane ugereranije na 13 vya Bulaya, ikaba isumvya ikibanza kimwe Amerika y’ubumanuko isanzwe ifise ibihugu bike cane rwose, ikanganya na Aziya (iyo itaramutse yakira igikombe). Nyamara iki giharuro kuri Afrika kizokwiyongera hafi incuro zibiri  mbere gishobore gushika no kw’icumi mu gihe hogira igihugu cayo corengana inkino mpuzamigabane za play-off /barrage zo guhiganira ibibanza vy’abazokwitaba ihiganwa ry’igikombe c’isi. Uyu mugabane ntiworoherwa gushika muri ca gice co gukuranamwo, aho mu 2018 ata murwi n’umwe washoboye gushikayo,  igihe cose ikama iserukirwa n’umwe gusa urengana inkino z’amatsinda kuva mu 1994 wongererejwe igitigiri, kiretse mu 2014 na 2022, aho imirwi ibiri ari yo yashoboye kurengana. Uyo yahoze akinira umurwi nserukiragihugu wa Maroc avuga ati: ""Ingorane zacu nk’imirwi ya Afrika, ntarinze kunegura cane, ni uko dufise ibibanza bitanu gusa, rero ibi bigasigura ko muri kino gihe Misiri itari kubamwo, canke Nigeria, Afrika y’Epfo, Mali, n’ibindi. ""Rero, igihe cose, kubera twama duhanganye (mu kurondera itike), ntivyoroshe na gato (gushobora kwigira ku gikombe c’isi)”. Inyuma y’aho itsindiwe na Croatia mu rukino rwo kurondera ikibanza ca gatatu ku wa gatandatu, yama iheza iri mu bibanza vya mbere mu mahiganwa atandatu y’igikombe c’isi imaze gukina, Regragui avuga ko bari kuri urwo rugero kubera bobo bama baja muri aya mahiganwa. Uyu mugabo yatsindiye ihiganwa ry’imirwi yabaye iya mbere ku mugabane wa Afrika mu ntango z’uno mwaka agira ati: ""(Jose) Mourinho – igihe yari muri Manchester United – yaravuze ivyerekeye ADN/DNA y’uyo murwi, ariko ndibaza ko ikintu nk’iki kibaho no mu mirwi nserukirabihugu”. ""Kubera iki igihe cose imirwi ya Bulaya (yama ishika mu nkino za nyuma z’igikombe c’isi)? Croatia – kubera iki badutsinze bakarangiza ihiganwa bari mu kibanza ca gatatu? Ni uko bamenyereye cane izi nkino, igihe cose bama baronka itike yo kuja mu gikombe c’isi yose. ""Iyo wama witabira buri higanwa ry’igikombe c’isi, ukama ukina izi nkino igihe cose, zirakwigisha, abakinyi bakiri bato barahigira vyinshi. Ibi bituma mw’ihiganwa rikurikira aba bakinyi bakiri bato bazosubirayo bakomeye cane”. Inyuma y’imyaka 20, Maroc yagarutse mw’ihiganwa ry’igikombe c’isi mu 2018, isubira uno mwaka, ibitari bwigere bibaho ko yikurikiranya uku kuva aho iherukira mu 1994-1998. Muri Qatar, Maroc yateye intambwe zidasanzwe n’aho yahuye n’imirwi y’ibihangange kw’isi: Ububirigi (2), Espagne (7), Portugal (9), ikongera kandi, mu nkino zo mu matsinda, igaca imbere Croatia yari yahejeje ari iya kabiri mu 2018. Umumeyereza wa Maroc yongerako ati: ""Twaharonkeye inyigisho z’imyaka myinshi iyo uronse akaryo ko guhura na Croatia incuro zibiri mw’ihiganwa rimwe, igihugu kiza mu kibanza ca gatatu kw’isi”. ""Gukina na Espagne, Portugal, Ubufaransa, Ububirigi, na Canada, ni ibintu bidasanzwe – inkino zose zikomeye”. Inyuma yo kwinjizwa igitsindo kimwe gusa mu nkino zitanu za mbere muri Qatar, mu nyuma vyahavuye vyanka kuri Maroc igihe itsinzwe n’Ubufaransa 2-0 mu nkino z’igice ca kabiri gishira ica nyuma ku wa gatatu, imbere y’uko itsindwa na Croatia 2-1 ku wa gatandatu. N’aho Regragui yababaye cane kubona Maroc itashoboye kuba umurwi wa mbere wa Afrika wari kuba ushitse mu rukino rwa nyuma canke ngo uhereze mu kibanza ca gatatu, ariteze ko intambwe idasanzwe umurwi wiwe washitseko igiye kwibonekeza ubu bwa vuba. Ati: ""Turababaye, ariko ni twikangura tuzomenya neza igikorwa kidasanzwe twashitseko. ""Inyuma y’uru rukino rwa nyuma, tuzokwihweza ngene ibintu vyagenze, ndazi ko tuzosanga Maroc yakoze ibintu bikomye cane. Ubu rero, ndazi ko dufise igikorwa kidasanzwe imbere yacu”. Uyu mumenyereza yiteze neza ko n’iyindi mirwi ikomakomeye y’umugabane nayo nyene igiye gukurikiranirwa hagufi muri kazoza. ""Ubu hagiye kuba vyinshi vyitezwe ku yindi mirwi ya Afrika irondera gushika ku vyo twashitseko. ""Maroc irerekanye ko (imirwi ya Afrika) ishoboye kandi itari kure cane (y’imirwi y’ibihangange), rero itandukaniro hagati y’imirwi ya Bulaya n’iya Afrika ni rito cane gusumba uko vyahoze, kandi ni utuntu duto cane. “Ibi bigiye gutera intege umupira w‘amaguru muri Afrika”."	https://www.bbc.com/gahuza/articles/c1vew23k4g2o
sports	Man Utd v Tottenham: Ni iki kirindiriye Jose Mourinho niyasubira Old Trafford uno munsi?	"Jose Mournho arasubira ku kibuga ca Old Trafford ku mugoroba wo kuri uyu wa gatatu nyuma y'umwaka aho yahaheruka, aho yatsinda Fulham 4-1 itariki 8 z'ukwa cumi na kabiri 2018, ikaba yabaye intsinzi ya nyuma yiwe amenyereza United. Mourinho afashe urugendo mu buraruko bw'Ubwongereza ajanye ikipe ya Tottenham yagaruye udutege kuva aho yirukaniye Mauricio Pochettino itariki 19 z'ukwa cumi na rimwe. Iyi kipe ubu ifise intsinzi zitatu mu mikino itatu nyene, intsinzi zayifashije gushika mu kibanza ca gatandatu muri Premier League. Umukinyi akinira Ubwongereza hagati, Dele Ali, niwe asa n'uwahinduwe cane n'umuzo wa Mourinho. Ku buryo buhushanye, ikipe Mourinho yahoze amenyereza yo ihagaze nabi. Niyinjira mu cumba c'abashitsi ca Old Trafford, icumba bivugwa ko yagabaniye ubwaguke, Mourinho araba yiteguriye guhura na United iri mu kibanza ca 10 ku rutonde. Imaze gutsinda gusa inkino zine muri rino higanwa, ibintu bitari bwayishikire kuva mu 1990. None ninde yungukiye mu kuva kwa Mourinho muri United? Hanyuma abakunzi ba Tottenham bokwiyubara iki hihwejwe igihe uyu munye Portugal yamaze Old Trafford? Mourinho aguma yemanga ko ibiriko biraba muri Tottenham muri uno mwanya atari we babikesha. Ariko ni bake bemera ivyo avuga. Uko bimeze kwose, urusaku ruherekeza Mourinho rwama rutuma ari we agaragara cane, naho yoba atari we bivuyeko. Yakeje agahungu gatora imipira kuba karafashije Tottenham gutsinda Olympiakos mu rukino rwa Champions League itariki 26 k'ukwa cumi na rimwe, aca atumira ako gahumba mu cumba abakinyi bihinduriramwo mu rukino rwo ku wa gatandatu batsinze Bournemouth. Ivyo vyose vyaciye vyegekwa kuri Mourinho. Co kimwe no kwivyukiranya kwa Alli agatangura gukina neza, nakwo kwashizwe kuri Mourinho. Amakuru ava muri Tottenham avuga ko Mourinho gushika ubu ari nk'aho ataco arahindura. Rimwe na rimwe arara mu buraro bw'ikibanza co kwimenyerezamwo ca Tottenham, ariko ivyo ntibizovugisha benshi nk'imyaka ibiri n'igice yamaze mw'ihoteli Lowry i Manchester. Ariko, harabaye agakoryo. Mourinho ntakunda guhatira abakinyi ibikorwa nk'uko vyari kuri Pochettino, rero ntihazobamwo igikenye nk'uko vyahora. Ahubwo, bazokwibanda ku guhagarara neza mu kibuga, baba bafise umupira canke batawufise. Ntibiri mu kuri kuvuga ko Mourinho ari umumenyereza yibanda ku kuzibira - ariko aba yitunganije neza cane. Nk'uko United yabibonye nyuma y'iyirukanwa rya Mourinho, amahirwe Tottenham iriko iraronka ni ayo kugira ijwi rishasha, uburyo bushasha hamwe no gutangura gushasha. Mourinho ntavyo yari gukora birusha butsinda imikino yiwe itatu ya mbere y'amahiganwa. Gutsinda bitagoranye West Ham na Bournemouth, hamwe n'urukino rushushe bakinye na Olympiakos. Subiza amaso ku ntango yiwe muri United. Gutsinda vyoroshe muri Premier League Bournemouth na Southampton, bikurikirwa n'igitsindo co ku munota wa nyuma ca Marcus Rashford kuri Hull catanze intsinzi. Urukino rwa kane nirwo rutagenze neza. Gutsindirwa muhira na Manchester City vyakurikiwe no guhitamwo abakinyi kwa Mourinho kwavuzwe cane. Yasimbuye Henrikh Mkhitarya nyuma y'igice ca mbere. Mourinho, ataduduriyeko, avyita ""gukina nabi"". Mkhitaryan yaciye amara amezi hafi atatu ata rundi rukino atanguye. Amaze kuva muri United, uwo munye Armenia yavuze ko ukwizerana n'umumenyereza wari kwaratosekaye. Ubudasa bw'ukuntu Mourinho yafashe Eric Dier mu minsi indwi iheze ntikwari kwigaragaza kurusha. Nyuma y'urukino na Olympiakos, aho yasubiriza uwo mukinyi w'Ubwongereza ku munota wa 29, Mourinho yamusavye ikigongwe ku mugaragaro. Yaciye amusubiza mw'ikipe mu rukino rwakugirkiye na Bournemouth, aho Dier yakinye iminota yose 90. Ibi vyoba vyerekana ko Mourinho asigaye afise ubuntu, canke kwoba ari ukwisemba kubera ukuntu yafashe umukinyi wo hagati ameze nk'abo yamwe yikorako mu kumenyereza kwiwe? Ubiravye bisa nk'uko yoba koko asigaye afise ubuntu ufatiye ku kuntu uyu mugabo w'imyaka 56 yakoze ku mutima abakozi ba Tottenham. Muri United, hari icuka c'icizere igihe yatangazwa nk'uwuzosubirira Louis Van Gaal, ariko umupira wa Mourinho ntaco wasumbije uw'uwo Muholandi - kandi ugushaka kwagaragara kwari guke. Mourinho ntiyigeze atinya kuvuga amajambo akwega induru. Muri United, batanguye indwi nyuma y'ugusimburwa kare kwa Mkhitaryan mu rukino rukomeye. Nyuma y'ukundi gutsindwa - na Watford - Mourinho yifatiye mu gahanga Luke Saw nk'inkwezi y'akabi, yagiriza uwo mukinyi wo hagati w'Ubwongereza kuba yari ku metero 25 z'uwo yagomba kuzibira, hako zobaye zitanu, kuri ubwo rero akaba atari gushobora guhagarika umupira wavuyemwo intsinzi ya Watford. Shaw yatanguye urukino rumwe gusa rwa Premier League mu mezi atanu yakurikiye. Mourinho aramaze kwemanga ko akoresha amajambo yo guha ingoga Alli, amubaza niba amaze gusa amezi atanu akinira Tottenham canke niba ari mwene wabo. Umwimbu wabaye akarora uhore - ariko, birashoboka, ko kuronka umwimbu nk'uwo kuri Christian Eriksen bishobora kugorana ufatiye ku kuntu amasezerano uwo munye Danemark afitanye na Tottenham, azohera mu mpera z'amahiganwa y'ubu. Kandi, naho yasohoye hafi miriyoni £400 agura abakinyi akiri Old Trafford, Mourinho asa n'uwufise ikipe ihagaze neza atigeze agira muri Manchester. Mu bantu nka Toby Alderweireld, Jan Vertonghen na Davinson Sanchez, afise abakinyi batatu bo hagati bameze neza cane, ico kibanza akaba ataremerewe kugikomeza mu mwaka wiwe wa nyuma Old Trafford. Alli ubu ariko arakina neza cane mu kibanza ca nimero 10 co kimwe nk'uko Frank Lampard yabikoze - naho we yaba ari imbere cane - igihe Mourinho yashika ubwa mbere mu Bwongereza avuye muri Porto mu 2004. Kandi naho Harry Kane atari Didier Drogba mu kuremwa, arinjiza kenshi kurusha uwo ari we wese muri United kuva umwaka wa mbere wa Zlatan Ibrahimovic muri United wiganjemwo kuvunika, nyuma y'aho uwo munye Swede yinjirije ibitsindo 28 mu nkino 45. Dufatiye ku kuntu yakiriwe Old Trafford igihe aherukayo nk'umusesanguzi wa Sky Sport, Mourinho araza kwakirwa neza n'abakunzi ba United. Kanatsinda, yarabahaye ibikombe bibiri anashikana iyo kipe ku kibanza ciza mw'ihiganwa - ica kabiri - kuva Sir Alex Ferguson agiye mu za bukuru mu 2013. United yari iya gatandatu Mourinho agenda, iyo kipe mu mwiherero ikaba ivuga ko ataciyongereye mu buryo bwo gukina canke mu gutsinda igiye yayimenyereza. Ariko ikibazo uwamusubiriye, Ole Gunnar Solskjaer, afise ni uko - nyuma yo gutangura neza - United yateye intambwe inyuma cane. Kunganya ku wa Mungu i Old Trafford na Aston Villa vyatumye iyo kipe ija mu kibanza ca 10, ikaba imaze gutsinda kane n'amanota 18 mu nkino 14. Kugira ashikane 26 mu nkino 17 bitatumye Mourinho atirukanwa haraciye amaze 12, Solskjaer akeneye gutsinda inkino zitatu zikurikira, zirimwo uruno rwa derby na Manchester City kuwa gatandatu. Nivyo ko uyu munye Norvege agishigikiwe cane imbere no hanze y'ikipe kandi akaba yariyemeje gukinisha abakinyi bakiri bato - ibintu Mourinho atigeze akozwa, naho kenshi yavuze ko ashaka kubikora. Ariko ikipe ya United biragaraga ko hari ivyo ibuze. Bataguze abakinyi mu kwezi kwa mbere, Solskjaer bizomugora gushika muri batandatu ba mebre, aho ntituvuze kuronka ikibanza ca Champions League. Kandi nta n'umwe, naho yoba akunzwe gute, yorusimba mw'ihiganwa ritababarira rya Premier League, abandanije atsindwa."	https://www.bbc.com/gahuza/imikino-50660398
politics	B﻿urundi: Umwami yashingurwa gute?	"Urupfu n’ishingurwa vy’Umwamikazi w’Ubwongereza Elizabeth II vyatumye turondera kwibuka ingene abami bo mu karere - na cane cane bo mu Burundi no mu Rwanda - bashingurwa. Mu Burundi, iyo umwami yatanze - ntibavuga ko yapfuye - haba imigirwa myinshi ijanye n’urupfu rwiwe. Ariko abami babiri ba nyuma b’Uburundi ntibayigiriwe. Mu Burundi intwaro y'ubwami yarangiye mu 1966 igisirikare gifashe ubutegetsi kigashinga intwaro  ya repuburika. Umwami wa nyuma - Ntare V (Wa Gatanu) Ndizeye Charles - , nta wuzi aho yahambwe inyuma yo kwicwa mu buryo butazwi aho yari apfungiwe mw’ibohero rya Gitega mu 1972. Se wiwe, Mwambutsa IV (Wa Kane) Bangiricenge, yahambwe muri Suisse iyo yapfiriye mu 1977. Umwigisha w'ikirundi, amateka, n'imico kama y'abarundi,  Denis Bukuru,  avuga ko abantu basanzwe bakoresha ijambo “gutanga” bashaka kuvuga ugupfa kw’umwami,  ariko ngo umwami yashobora gupfa  mu buryo bune butandukanye, n'amajambo yo kubivuga agatandukana. Umwigisha Denis Bukuru avuga ko mu ""gucanira abana b'ingoma"" aho “umwami bamwubakira ikirwa (uburiri), bakamuha ubuki bwo kunywa, bagaca bamwubakirako inzu itagira urugi, bagaca bayiturira. Vyashika gake ariko vyarigeze kuba”. Ibwami haba hariho umubitsi (umuntu ajejwe kubika canke kumenyesha ko hari uwapfuye). Umwami atanze (apfuye), umubitsi yaca afata inzira ava aho umwami yatangiye agenda arasemerera  amenyesha iyo nkuru gushika ishikire Abiru. Abiru baba mw’ishamba ryari mu makomine ya Muruta na Kabarorore muri Kayanza y’ubu,  ari naho bajana ""kubikira"" (gushingura)  abami bapfuye. Abiru bamenye inkuru baca baza gutora Ingogo (ikiziga/umurambo) y’umwami bakayijana hamwe n’ibintu vyose vyari ku kirimba aho yatangiye (inka, ibisabo, ivyimburwa biri mu bigega ), bigaherekeza ingogo. Muri ico gihe ababa ku kirimba bose baba bahunze. Bagaruka ari uko Abiru bamaze gutwara Ingogo y’umwami. Nta waherekeza ingogo y’umwami. Abiru bayitwaye aho baca hose abantu baca bahunga n’ivyabo vyose bakagaruka ar’uko Abiru barenganye. Ikindi  kimenyetso n’uko ahahora havuga ingoma ya Karyenda ku kirimba haca havuga iyitwa Hangarizo, ikamenyesha ko habaye guhangaza (n’ukuvuga kugandarira umwami). Abiru bashikanye ingogo y’umwami muri iryo shamba rya Muruta/Kabarore, bayubakira urusenge, bakayishirako, bagacana akariro gake munsi yayo gushika ikiziga gisanguke. Umwigisha Bukuru avuga ko muri iyo migirwa ibivugwa n’ivyakorwa bitandukanye. Mu bivugwa n’uko umwami atahambwa (atashirwa mw'ivu, kuko ngo isi ntiyari gusubira kumera). Umuganwakazi Esther Kamatari avuga ati: “Umwami ntiyahambwa. Yaserukira Imana, kandi ntawuhamba Imana”. Ariko mu vyakorwa, umwigisha Denis Bukuru avuga ati: ""Hasigaye amagufa gusa , Abiru barayegeranya bakayahamba, imva y’umwami ikitwa inganzo”. Umwami yapfuye abantu bavuga ko ijuru ryakorotse. Ubuzima bwaca bumera nk’ubuhagaze mu gihugu. Umwigisha Denis Bukuru avuga ati: ”Nta mugabo yasubira kuryama ku buriri. Nta mpfizi yasubira kwegera inka, baca bazitandukanya (nta nka yasubira kwima). ""Abagore baca bakura imiringa n’ikindi cose kiranga ugushaza, n’uwo yanse kuvamwo yaca ayifukisha igishambara gisa nabi"". ""Nta muriro wasubira kwatswa mu nzu"". Igihe co kugandara camara hagati y’indwi (iyinga) zitatu gushika ku minsi 40. Ico kiringo carangira ku munsi umwami mushasha yaba yimye."	https://www.bbc.com/gahuza/articles/cmjd1yg0z63o
sports	Ayavugwa mu mupira w'amaguru : Alli, Pogba, Martial, Lingard, Milenkovic, Vlahovic, Castellanos	Newcastle yatanguye kubaza nimba yoshobora kuronka Dele Alli, kandi Tottenham iriteguye kwumviriza umurwi woza urondera uyu mukinyi wo hagati w'imyaka 25.  (Teamtalk) Manchester United iriko irarondera abakinyi bo hagati bashobora gusubirira umufaransa Paul Pogba, 28, biboneka ko azosezera uyu murwi mu gihe amasezerano yiwe n'uyu murwi azorangira mu ci riza.  (Telegraph - subscription required) Atletico Madrid iriko iraraba ingene yoronka umusatirizi wa Manchester United Anthony Martial 26 mu kugumuza n'uwundi. (Eurosport) Manchester United ntiyiteze ko Jesse Lingard azohava ava muri uyu murwi mu kadirisha k'igura n'igurisha ry'abakinyi ko mu kwa mbere, na rirya uyu mwongereza w'imyaka 28 asanzwe akina hagati ariko aregereza amezi atandatu ya nyuma mu masezerano yiwe.  (Manchester Evening News) Nyene umurwi wa Chelsea Roman Abramovich arababajwe n'ingene  Real Madrid yakajije akariro mu kurondera umukinyi w'inyuma w'uyu murwi wa Stamford Bridge, umudagi Antonio Rudiger, 28, kandi ashobora guhagarika umugambi wo kugarukana umusatirizi w'umubirigi Eden Hazard, 30, ubu akina muri uyo murwi wo muri Espagne. (El Nacional, via Mail) Barcelona iriko irihweza nimba yogura umusatirizi wa Gabon Pierre-Emerick Aubameyang yatswe ikibanza ca kizigenza muri Arsenal - ariko ikibazo kikaba umushahara w'uyu mukinyi w'imyaka 32 usanzwe ari munini. (Independent) West Ham iriteguye kubandanya urugamba rwo kurondera umukini w'inyuma Nathaniel Phillips, 24, wa Liverpool mu kwa mbere, n'aho aherutse kuvunika.(Standard) West Ham kandi irafise icizere co kuronka  umukinyi w'inyuma, umunya Serbia Nikola Milenkovic, 24, asa n'uwuherutse kuvyumvikanako na nyene umurwi  wiwe wa Fiorentina, ibi bikumvikana ko ashobora kuba ari mu nzira agenda.  (Teamtalk) Fiorentina yashize igiciro c'imiriyoni 100 y'ama euros ku musatirizi wayo, umunya Serbia Dusan Vlahovic, 21. (Gazzetta dello Sport - subscription required) Paris St-Germain, Barcelona, Liverpool, Manchester City na Tottenham yose ivugwa ko iriko irakurikiranira hagufi umukinyi w'umufaransa akina ku ruhande rw'ububamfu inyuma Rayan Ait-Nouri, 20, ariko Wolves ishobora kuzoronswa 50% gusa vy'ayotangwa kubera ingene umurongo werekeye igurishwa rwiwe uvuga.  (Mail) Barcelona iriko irategura ingene yokora igitero ku murwi Chelsea kugira ngo iwutware umukinyi wo kuruhande rw'ibubamfu inyuma, umunya Hollande Ian Maatsen, 19, asanzwe yaratijijwe mu kiringo c'umwaka w'inkino wose mu murwi wo mu cicaro ca kabiri wa Coventry. (Football Insider) Chelsea nta bushobozi ifise bwo kugarukana umukinyi wo hagati w'umwongereza Conor Gallagher, 21, iyo yatijijwe muri Crystal Palace mu kwa mbere kubera mu masezerano y'intizo y'umwaka wose harimwo umurongo uvuga ko ibi bishoboka mu gihe yoba amaze gukina inkino ziri musi ya 50% muri uyu murwi wa Selhurst Park. (Times - subscription required) Real Madrid yaganiriye n'umukuru w'igisata co kwinonora imitsi wa Liverpool Michael Edwards yiteze kuva muri uyu murwi wa Anfield mu mpera z'iri higanwa, kugira no abandanye ico gikorwa nyene i Bernabeu. (Independent)	https://www.bbc.com/gahuza/imikino-59663315
sports	Ayavugwa mu mupira w'amaguru: Haaland, Lukaku, Grealish, Kane, Pogba, Mbappe, Camavinga	"Chelsea iriteguye gutanga igifovya c'imiriyoni hafi 179 z'amadorari y'abanyamerika kugira ngo ironke umusatirizi w'umurwi Borussia Dortmund umunya Norvège  Erling Braut Haaland w'imyaka 22, inyuma y'aho mweneyo Roman Abramovich, atangiye uburenganzira bwo kurondera uyu mukinyi ashobora kuba uwa mbere aguzwe amafaranga menshi muri kahise kayo. (Football Insider) Inter Milan iriko irasaba umurwi Chelsea imiriyoni hafi 141 z'amadorari y'abanyamerika kugira ngo iwuhe umusatirizi w'umubirigi Romelu Lukaku w'imyaka 28, mu gihe aba Blues bonanirwa no kugura Haaland. (Metro) Manchester City yashitse ku masezerano na Jack Grealish ikaba yiteze guha umurwi Aston Villa imiriyoni hafi 124 y'amadorari y'abanyamerika kugira ngo uyihe uyu mukinyi wo hagati w'umwongereza w'imyaka 25. (Football Insider) Manchester City ivuga ko amakuru avuga ko yoba yashitse ku masezerano n'umurwi Tottenham y'imiriyoni 220 y'amadorari y'abanyamerika kugira uyihe umusatirizi Harry Kane ari ubuswaganyi. (Manchester Evening News) Tottenham ibandanya ishimangira ko ata mugambi ifise wo kugurisha uyu kizigenza w'umurwi nserukiragihugu w'Ubwongereza w'imyaka 27 muri rino ci. (Football London) Ni mugihe Kane abandanya agira icizere ko Tottenham ishobora kumuha uburenganzira bwo kugenda.  (Times) Manchester City yemeranije na Kane  ko ishobora kumuhemba umushahara w'ibihumbi 481 vy'amadorari y'abanyamerika ku ndwi kandi ko yiteguye kumutangako imiriyoni zshika 165 z'amadorari y'abanyamerika.  (Star) Manchester United iriteze ko muri rino ci umurwi Paris St-Germain uyisaba umukinyi wo hagati umufaransa  Paul Pogba w'imyaka 28. (Telegraph) Umusatirizi w'umufaransa Kylian Mbappe w'imyaka 22, yabwiye PSG ko atiteze gutera igikumu ku yandi masezerano yomutuma abandanya ayikinira, mu gihe ayo asanzwe afitaniye nayo azorangira mu 2022, akaba yipfuza kuva muri uwu murwi muri rino ci canke iryo mu mwaka uza.  (AS - in Spanish) Umukinyi wo hagati wa Rennes umufaransa Eduardo Camavinga ashaka ko yokwimukira muri Espagne inyuma y'aho ibiganiro hagati ya Manchester United n'abaserukizi b'uyu mukinyi w'imyaka 18 bibonekeye ko ata cizere biriko biratanga.  (Manchester Evening News) Barcelona ifise icizere ko, mu gihe umusatirizi wa Portugal Cristiano Ronaldo w'imyaka 36 yova muri  Juventus muri rino ci, ko uwu murwi wo mu Butaliyano ushobora kurondera umusatirizi w'umufaransa Antoine Griezmann w'imyaka 30 ku masezerano y'intizo, ashobora kujamwo n'ikigabane co gushobora kumugura. (Sport - in Spanish) Umukuru wa Barca Joan Laporta avuga ko uwu murwi ""ukeneye cane Antoine"" ariko ko ""Griezmann ari kw'isoko"" kandi ko uwu murwi wa Espagne witeguye kwumviriza umurwi uwo ari wo wose womurondera.  (Goal) Arsenal nta yandi masezerano izoha umusatirizi w'umufaransa Alexandre Lacazette w'imyaka 30 ikaba iriko imuronderako imiriyoni  zababa 20 z'amadorari y'abanyamerika kugira ngo ziyifashe mu rugamba rwo kurondera umusatirizi wa  Chelsea Tammy Abraham w'imyaka 23.  (Sun) Umumenyereza wa Newcastle United  Steve Bruce arashimangira ko uwu murwi wipfuza cane kugura umukinyi wo hagti wa  Arsenal umwongereza Joe Willock w'imyaka 21, ariko ko aba ba Magpies  barindiriye ko aba Gunners na Willock bafata ingingo kuri kazoza kiwe. (Sky Sports) Umumenyereza wa Rangers Steven Gerrard w'imyaka 41 yahoze ari kizigenza wa Liverpool, avuga ko yatangajwe kandi ko yakubiswe n'inkuba igihe yumva amakuru yavuga ko yari gushobora kuba umumenyereza wa Everton imbere y'igenwa rya Rafael Benitez. akavuga ko ivyo ata biri mu migambi. (ESPN) Liverpool iriko iraraba ingene yoha ayandi masezerano umusatirizi wayo, umunya Misiri Mohamed Salah w'imyaka 29 mu misi mike iri imbere, mu gihe ayo ifitaniye na we azorangira mu ci ryo mu 2023.  (Liverpool Echo) Fulham iri hafi yo kuronka umukinyi wo ku ruhande wa Liverpool  umunya Pays de Galles Harry Wilson w'imyaka  24 mu miriyoni hafi 14 z'amadorari y'abanyamerika. (Sun) Bayer Leverkusen yanse igiciro ca miriyoni 41 z'amadorari y'abanyamerika catanzwe na Aston Villa ku mukinyi wo ku ruhande umunya Jamaica Leon Bailey w'imyaka 23. (Football Insider) Umusatirizi wa Manchester City umunya Brésil Gabriel Jesus w'imyaka 24 ari ku rutonde rw'abaronderwa cane na Juventus muri rino ci. (Calciomercator - in Italian) Juve kandi iriteguye gusubira kugerageza kurondera umukinyi wo hagati wa Sassuolo umutaliyano Manuel Locatelli w'imyaka 23. (Mail) Umuserukizi w'umusatirizi wa Argentina Paulo Dybala w'imyaka 27 yiteze kuvugana na Juventus ku bijanye n'amasezerano mashasha, m ugihe asigaje umwaka umwe gusa muri uwo murwi wo mw'ihiganwa  Serie A ryo mu Butaliyano. (Calciomercato - in Italian)"	https://www.bbc.com/gahuza/imikino-57953568
religion	Abavugabutumwa bo muri Africa bariko basabira Trump ngo atsinde amatora	"N'aho asanzwe afise imvugo y'agasuzuguro kuri Afrika, Perezida Donald Trump wa Leta Zunze Ubumwe za Amerika arakunzwe cane na bamwe mu bihaye Imana bo kuri uyu mugabane. Mu nyigisho ziwe yatanze mu kwa gatandatu, Pasitori wo muri Nijeriya, Chris Oyakhilome, umuvugabutumwa azwi cane ku mboneshakure, yagize ati: ""Mumusengere [Trump] kuko iyo Imana ishize imbere umwe mu bana biwe, shetani rimwe na rimwe ikora ibishoboka vyose kugira ngo imusambure"". Agabisha kandi ko abanegura uyu mukuru w'igihugu akomoka mu mugambwe w'aba Repubulika ariko arondera kwitoreza ikiringo kigira kabiri mu kwa cumi na rimwe banka urunuka abamushigikiye. Uyu mupasitori akunzwe cane kw'isi yose, harimwo na Amerika avuga ati: ""Bafitiye ishavu ryinshi Trump kubera arwanira abakristu/abakristo, ico mukimenye. Rero abankwa ni mwebwe abakristu"". Ikigo Pew Research gikora ubushakashatsi ku mibereho y'abantu kivuga ko mu gihe Perezida Trump azwi ko ari umutegetsi yacanishijemwo isi, mu bihugu nka Nijeriya na Kenya arakundwa cane nk'uko amatohoza y'iki kigo yavyerekanye mu kwa mbere uno mwaka. Kivuga ko amajambo yavuze mu 2018 yo kugereranya ibihugu vya Afrika ""nk'imisarani"" bobo ko ata kibazo ateye. Ibi bihugu vyompi bisanzwe bizwi ko bigendera cane ku madini. Mu bumanuko bwa Nijeriya, igihugu ca Afrika gifise abantu benshi, harangwamwo amashengero menshi, mu gihe muri Kenya naho abanyapolitike bakoresha cane amashengero mu gutanga ubutumwa ku banywanyi babo, ari naco gituma amadini afise ikibanza kinini muri ibi bihugu. Amashengero menshi ya kikristu muri Afrika, asanzwe arwanya cane ivyo gukorora inda, abubakana bahuje ibitsina, bakongera bagashigikira Israyeli, ntibigeze biyumvamwo uwasubiriwe na Trump, umu Democrate Barack Obama, n'aho afise amamuko muri Kenya. Richard Chogo, Pasitori mu rusengero rwa Deliverance ku mugwa mukuru wa Kenya, Nairobi, yabwiye BBC ati: ""Ubutegetsi bwa Obama bwarahimirije umugambi w'ukwigenga (liberalisme) hano muri Afrika, kandi uwu mugambi wateje impungenge mu bategetsi bamwe bamwe b'amadini. Rero kabaye agahengwe ku butegetsi bwa Trump yahisemwo gusubiza ibirenge inyuma"". Arashimagiza ubutegetsi bwa Trump kubona bwarashoboye guhagarika imfashanyo zahabwa amashirahamwe nka Marie Stopes, yafasha mu buryo bwo kugabanya imvyaro n'ugukoroza inda mu bihugu bitari bike vya Afrika. Iri shirahamwe ryaraneguye iyi ngingo ya Amerika yo guhagarika izi mfashanyo, rivuga ko rishira ""ubuzima bw'abakenyezi mu kaga"". Impari ku bijanye no gukoroza inda zimaze imyaka n'imiburiburi irenga 40. Kuva ico gihe, abavugabutumwa b'abazungu bagize uruhara rukomeye mu matora ku ruhande rw'aba Repubulika kandi ivyiyumviro vyabo vyarakwiye kw'isi yose, cane cane muri Afrika. Ibi bimeze uku mu gihe Abaporotesanti b'abirabure benshi muri Amerika bashigikiye umugambwe uharanira Demokarasi kandi bakanegura ubutegetsi bwa Trump, nk'uko icegeranyo gishasha ca  Pew Research kivyerekana. Emeka Ezeji, umupasitori mukuru mw'ishengero rya Anglicani mu ntara ya Enugu iri mu bumanuko bushira ubuseruko bwa Nijeriya, avuga ko ivyiyumviro vyiwe vya politike bishingiye ""ku vyanditswe"" gusa. Avuga ati: ""Abakristu ba Afrika bazi ko umukuru w'igihugu w'umu Repubulika ari we mwiza kuri Amerika no kw'isi"". Abandanya asengera Perezida Trump ko yotsinda umukeba wiwe wo mu mugambwe w'abaharanira Demokarasi Joe Biden mu matora ategekanijwe mu kwa cumi na rimwe, kandi ko yari yafashe umwanya iminsi yose wo gusengera uyu mukuru w'igihugu ngo akire igihe aheruka mu bitaro  kubera coronavirus. Nk'uko bimeze kuri Pasitori Chogo, na we nyene abona ko ""intege nke"" za Trump zidategerezwa kurengera ""inyungu rusangi"". Nk'akarorero, ariyamiriza rya sekeza rya Black Lives Matter (Ubuzima bw'abirabure ni kirumara), isekeza Trump afata ko ari ""ikimenyetso c'urwanko"", akavuga ko ""ryanyazwe intumbero yaryo"". Yibaza ibibazo vyinshi aho avuga ati: ""Abandi bantu atari abazungu nta vanguraruhu bakorerwa? Ubuzima bw'umwirabure abayabaye ubu bwoba ari bwiza ugereranije n'imyaka indwi iheze? Canke umwirabure abayabaye ubu yoba ageramiwe ubu kuri Trump gusumba kuri Obama?"" Bwana Trump arirata ko ari we mu perezida wa Amerika amaze gukorera ivyiza vyinshi Abanyamerika bakomoka muri Afrika gusumba abandi baperezida bose  mu mateka ya  Amerika, kenshi agafatira ku rugero ruto rw'ubushomeri mu myaka itatu ya mbere y'ubutegetsi bwiwe, ico Bwana Ezeji akenguruka cane. Ubunyamabanga bujejwe akazi buvuga ko igitigiri c'abashomeri b'abirabure mu kw'icenda ari co gitigiri gito cane cabayeho kuva butanguye kwegeranya ibiharuro nk'ibi mu myaka ya 1970, n'aho ibi vyahindutse kubera coronavirus. Ariko Pasitori Ezeji  avuga ko Bwana Trump agifise igikorwa kinini ategerezwa gukora ku neza ya bose, aha akaba afatira ku mwami Cyrus (Kuro) w'umu perse avugwa muri Biblia ko yari yatoranijwe n'Imana kugira ngo yigarurire Babiloni, maze abanya Isirayeli bari bahunze  banona gusubira i Yerusalemu. Avuga ati: ""Trump niwe we Kuro wa kino gihe"". Bwana Emeka  avuga ati: ""Imana irabivuze....ni umusuku wanje azorangura ishaka ryanje"". Pasitori Juliet Eyimofe Binite ari mu gisagara ca Lagos muri Nijeriya aremeranya nawe. Yabwiye BBC ati: ""Yatowe n'Imana"". Buri ku ndwi, uyu mupasitori w'umugore yama asengera  Trump ngo atsinde amatora ku ncuro ya kabiri. Avuga ko Imana yamuhaye ubutumwa imbere y'amatora ya 2016 ko hari umuntu atunze cane yinjiye muri politike kandi ko ashigikiye ubwigenge bw'amadini, abakristu babona ko bubangamiwe. Avuga ati: ""Yambwiye ko yariko irarondera umukozi, umuntu w'intungane kubera hari ibikorwa bimwe bimwe abantu beza badashobora gukora"". ""Dukeneye umuntu ashobora kurwanira agateka k'abemera"". Avuga kandi ko Trump ataronka amashimwe akwiriye kuri politike yiwe mpuzamakungu, nk'akarorero amasezerano y'amahoro hagati ya Isirayeli na Emira Zunze Ubumwe z'Abararu (Emirats Arabes Unis). Pasitori Chogo na we nyene niko abibona: ""N'aho woba uri Saddam Hussein cane Muammar Gaddafi, ntihabuze nk'ikintu kimwe canke bibiri vyiza wakoreye abanyagihugu bawe"". Avuga ko Trump ashigikiwe ku mugabane wa Afrika kubera ukuntu atarya umunwa, aho avuga ko abategetsi ba Afrika bakeneye kubwirwa mu majambo yeruye kugira ngo bashobore gutunganya ibihugu vyabo. Mu butumwa butandukanye yanditse ku rubuga rwa Twitter, Bwana Trump aherutse kwibutsa abakristu bamushigikiye ko ubwisanzure mu vyo gusenga hamwe n'urugamba rwo kurwanya umugenzo wo gukoroza inda bishobora gukwama mu gihe atotsinda amatora yo mu kwa cumi na rimwe. Ariko Pasitori Ezeji afata ibintu yishimikije ubuhanuzi bwa Bibiliya buvuga ibihe vya nyuma. Ati: ""Ko azotsinda canke atazotsinda, ico si ikibazo ca Trump, ahubwo ni ikibazo c'ivyo Imana ivuga"". ""Trump ni nka ca giti co muri Biblia abihweza ibirere bafatirako mu kwihweza ibimenyetso vy'ibihe...aramutse atsinze, tuzoba tugifise igihe co kubaho, nayo akaramuka atsinzwe nta gihe tuzoba tugisigaje""."	https://www.bbc.com/gahuza/amakuru-54538870
politics	Perezida Petero Nkurunziza agiye kwitwa 'Imboneza yamaho yo kuzirikana gukunda no gukundisha igihugu'	"Inama nshingamateka yaraye yemeje integuro y'itegeko rivuga ko Petero Nkurunziza agiye kwitwa Imboneza yamaho yo kuzirikana gukunda no gukundisha igihugu mu nama y'ejo yaranzwe n'impari zikomeye. Abashingamateka bo mu mugambwe uri ku butegetsi CNDD-FDD barashigikiye cane iyo nteguro, mu gihe abo ku ruhande rw'abatavuga rumwe n'uwo mugambwe bayirwanije. Mu kwezi kwa mbere guheze, iyo nama nshingamateka yaremeje integuro y'itegeko riha uturusho umukuru w'igihugu iyo arangije amabanga, yongera isabira Petero Nkurunziza amazina y'icubahiro. Muri iyo nama, abashingamateka batavuga rumwe n'umugambwe uri ku butegetsi barerekanye ko badashigikiye ko umukuru w'igihugu Petero Nkurunziza ahabwa iteka ry'ukwitwa Imboneza yamaho yo kuzirikana gukunda no gukundisha igihugu. Bafatiye kuvyo bise ibibi vyakozwe mu kiringo c'imyaka 15 amaze ku butegetsi. Umushingamateka Fabien Banciryanino yatowe mu ntara ya Bubanza ku ruhande rw'abigenga bahurikiye mu runani AMIZERO Y'ABARUNDI, ntarya umunwa. Kubw'iwe, imyaka 15 yose Petero Nkurunziza amaze ku butegetsi  yaranzwe n'amabi atandukanye harimwo ubwicanyi, ukunyuruza abantu n'ibindi ""ku buryo atohabwa ico kidari mu bihe nk'ivyo"". Ati: ""Nibaza ko iyi nteguro yabayemwo abitwa ba ndisabiye barondera kweza umuntu uko atari, umukuru w'igihugu wa kino gihe ntabereye kino kidari kuko mbona ashobora mbere no kuja imbere y'intahe"". Ku bashingamateka bo mu runani Amizero y'abarundi, iyo nteguro itandukanye n'ingene ibintu bimeze mu gihugu, igashaka gufata ivyemejwe mu mugambwe uri ku butegetsi CNDD-FDD ibigire ivyo igihugu cose. Ku ruhande rwabo, abashingamateka bo mu mugambwe CNDD-FDD bashimangira ko Perezida Nkurunziza akwiriye iryo teka kuko yakoreye igihugu bigashimwa nk'uko vyavuzwe n'umushingamateka Nshimirimana Georges. Nayo kubwa Gélase Ndabirabe wewe afata Petero Nkurunziza ko ata wokwigereranya nawe mu bice vyose avuga ati: ""Abadashigikiye iyo nteguro ni abansi b'igihugu bakorera inyungu z'abanyabulaya"". Iyo nteguro yahavuye yemezwa n'inama nshingamateka, ku majwi 91, batatu nabo barayihakana, 14 nabo bakaba ataco bayivuzeko. Petero Nkurunziza, niwe mukuru w'igihugu agira kabiri yitorewe n'abanyagihugu inyuma ya Melchior Ndadaye yatowe mu 1993 ariko agaca agandagurwa haciye amezi atatu gusa ashikirije amabanga. Mu kwezi kwa gatatu 2018, umugambwe CNDD-FDD waramwemeje nk'Imboneza yamaho muri uwo mugambwe, imbere y'uko amenyesha ko atazosubira kwitoreza ikindi kiringo kigira gatatu nk'uko abenshi babibona. Mu kwezi guheze naho, iyo nama nshingamatekaka yaremeje integuro y'itegeko rigenera Pereto Nkurunziza, co kimwe n'abandi bakuru b'igihugu batowe n'abanyagihugu, imperekeza y'umuliyaridi w'amafaranga y'amarundi, hamwe n'umushahara wa buri kwezi ubuzima bwiwe bwose."	https://www.bbc.com/gahuza/51573725
entertainment	South Africa: Intango yo kurondera kurekurwa vy'agateganyo kwa Oscar Pistorius	"Umunonotse w'umunye Afrika y'Epfo Oscar Pistorius, ari mw'ibohero azira kwica umukunzi wiwe Reeva Steenkamp, ashobora guhura n'abavyeyi biwe vuba nk'imwe mu nzira yo kumurekura vy'agateganyo nk'uko bivugwa n'abategetsi. Arashobora kurekurwa inyuma yo kumara igice c'umunyororo yahanishijwe. Ariko ategerezwa ubwa mbere kugira icitwa ""ubutungane bunywanisha"" (Ugusubira kuvugana hagati ya Pistorius n'umuryango wa Reeva Steenkamp). Pistorius yishe Steenkamp mu 2013 avuga ko yamwihenzeko yibaza ko ari igisuma muhira iwe ku mugwa mukuru Pretoria. Uwo mugabo w'imyaka 34 yarashe incuro zine mu muryango wugaye w'akazu ka surwumwe. Mu 2014, igihe hasozerwa urwo rubanza rwakurikiwe n'isi yose, yari yaciriwe igihano co gupfungwa imyaka itanu ahamwe n'icaha co kwica umuntu atabigambiriye. Ariko mu 2015, muri sentare y'iyungururizo, yahamijwe icaha co kwica, igihano gica gishika ku myaka 13 n'amezi atanu. Mw'itangazo, igisata ca Afrika y'Epfo kijejwe amabohero cavuze ko kiriko kiravugana n'umuryango wa Steenkamp kuvyerekeye uwo mubonano. Basigura kubikenewe gukorwa imbere yo kurekurwa vy'agateganyo, iryo tangazo rivuga ko abakoze icaha bategerezwa ""kwemera no kwemanga ivyo bakoze"". Nk'intambwe y'ubutungane bunywanisha, hategerezwa kuba ""akaryo kuri izo mpande zibiri ko gusubiza hamwe canke ko gusaba ikigongwe"". Umushingwamanza w'umuryango wa Steenkamp, Tania Koen, yabwiye radio y'igihugu SABC, ko ""ashobora kuja muri ico kiganiro kizohuza uwakoze icaha n'uwagikorewe"". Yongeyeko ati:""June [Steenkamp, nyina wa Reeva], yagumye avuga ko yamaze kubabarira Oscar, ariko ko bidasigura ko adategerezwa guhanirwa ivyo yakoze... Barry [Steenkamp, se wa Reeva] aracafise imitima ibiri, ariko n'ibintu ategerezwa kuzogira ico abivuzeko ku mwanya ukwiriye."" ""Igikomere, n'aho haheze igihe kinini, kiracasamwe"". Kuba ushobora kuronswa ikigongwe c'agateganyo ntibisigura ko ubifitiye uburenganzira, kandi ntibinasigura ko wamaze kukironka, nk'uko bivugwa n'uwo mushingwamanza. Abategetsi bategerezwa kandi kwihweza ibindi vyegeranyo vyanditswe n'abarongoye ibohero co kimwe n'izindi nzobere. Ntiharanamenyekana ryari igikorwa co gushaka kumurekura vy'agateganyo kizotangura. Biribazwa ko bitazoshika mu kwezi kwa gatatu mu 2023, ariko umuryango wa Steenkamp ""warababajwe unagwa no mu gahundwe"" kuba ashobora kuronka ikigongwe c'agateganyo, nk'uko bivugwa na Koen. Umumenyeshamakuru wa BBC Pumza Fihlani ari i Johannesburg avuga ko, mu gihe yohabwa ico kigongwe, Pistorius ashobora kumara igipfungo gisigaye ari muhira iwe ariko akazoza aritaba abategetsi b'ibohero buri gihe. Imbere y'ubwo bwicanyi, Pistorius yari yabaye umuntu rurangiranwa nk'umunonotsi agendana ubumuga yatwaye umudari w'inzahabu. Mu 2012, yabaye umuntu wa mbere yaciwe amaguru yahiganywe mu kwiruka mu nkino za olempike akoresheje amaguru y'amakorano. Amaguru yiwe yaciriwe musi y'amavi afise amezi 11 kubera yari yavutse hatarimwo amagufa. Iduga n'ikoroka rya Oscar Pistorius"	https://www.bbc.com/gahuza/amakuru-59211049
politics	Afghanistan: US ifise ubwoba ko IS ishobora gutera ikibuga c'indege i Kabul	"Reta Zunze Ubumwe za Amerika ziragabisha abanyagihugu bazo kwirinda kuja ku kibuga c'indege mu gihe hari ubwoba ko ishami rya Etat Islamique rikorera muri Afghanistan ryoba ririko ritegura ibitero. Itangazo rigabisha ryaraye risohotse nijoro ku wa gatandatu ribwira abanyamerika kwigira kure kubera ""umutekano ushobora guhungabana inyuma ya bariyeri"". Abategetsi bo mu bunyamabanga bujejwe kwivuna abansi bwa Amerika bavuga ko bariko barakurikiranira hagufi iki kibazo banarondera n'izindi nzira. Nta nsiguro nyinshi zatanzwe kuri iki gitero kivugwa ko coba kiriko kirategurwa na IS, kandi n'uwu muhari ntaco urigera utangaza ku mugaragaro kijanye n'uko woba uriko urategura ibitero i Kabul. Iri tangazo ryo kugabisha risohotse mu gihe hanze y'ikibuga c'indege harangwa akajagari, hakaba hari amakuru avuga ko hari abantu bahonyanzwe mu gihe ibihumbi n'ibihumbi babandanya bagerageza guhunga Afghanistan inyuma y'aho aba Taliban bafatiye ubutegetsi. Haraciye indwi uwu muhari wifatiye igihugu cose n'umugwa mukuru Kabul. Abantu benshi babandanya biyegeranya uko bukeye uko bwije, bizeye ko bashobora kwemererwa kwurira indege bakava mu gihugu. Abakoranye na Amerika n'incuti zayo, co kimwe n'abo bose bari mu baharanira agateka ka muntu, baratinya ko aba Taliban bashobora kubatoteza mu gihe vyokwanka ko bava mu gihugu. Ivyabereye ku kibuga c'indege i Kabul ejo ku wa gatandatu ntibiratomoka neza gushika ubu. Ariko, umumenyeshamakuru w'imboneshakure Sky News, Stuart Ramsay, avuga ko abantu ""bahonyanzwe gushika barapfa"", abasirikare b'abongereza bakaba bariko bafasha kurokora abari bageramiwe kubera ubwinshi bw'abantu. Avuga ko ejo ""wari wo musi mubi abonye gushika ubu"", akemeza ko hari abantu bahapfiriye. Mu kiganiro c'ejo ku wa gatandatu, ubushikiranganji bwo kwivuna abansi bwa Amerika bwavuze ko abantu 17.000 bamaze kuvanwa ku kibuga c'indege, harimwo abanyamerika bashika 2500. Hari umutegetsi yavuze ko hari ""igitigiri gito"" c'abanyamerika n'abanya Afghanistan bakubaguwe bariko barondera kuva mu gihugu. Rimwe na rimwe baranakubiswe mu gihe bari mu nzira batera baja ku kibuga c'indege. Umuvugizi w'ubushikiranganji bujejwe imigenderanire yabwiye BBC mu nyuma ko basohoye itangazo ribuza ibirwi vy'abantu benshi hanze ya bariyeri z'ikibuga c'indege. N'ibindi bihugu navyo nyene vyaragabishije abantu bavyo ku biriko biraba. Reta y'Ubudagi yasohoye itangazo aho imenyesha ko ""ibintu vyifashe nabi cane kandi ko rimwe na rimwe bigoye gushika ku kibuga c'indege"". Ni mu gihe ubushikiranganji bw'Ubuswisi bujejwe imigenderanire nabwo butangaza ko umutekano ""wifashe nabi cane kuva mu masaha make aheze"", bukaba bwabaye burahagarika urugendo rw'indege rwari rutegekanijwe mu ntumbero yo gukura abanyagihugu babwo i Kabul. Ingabo za Amerika muri kino gihe nizo zigenzura ikibuga c'indege. Ziriko zifasha guhungisha abanyagihugu ba Amerika n'abandi b'ibindi bihugu, harimwo n'abanya Afghanistan bakoranye n'ingabo zo mu bihugu vy'Uburengero, ubu bakaba batinya ko umutekano wabo ushobora guhungabana ku butegetsi bw'aba Taliban. Ariko rero, Amerika ivuga ko igikorwa co guhungisha abayo kizorangira ku wa 31 z'uku kw'umunani, bikaba bitaratomoka neza ingene ibintu bizogenda inyuma y'iryo genekerezo. Umunyamabanga mukuru w'ishirahamwe OTAN/NATO, Jens Stoltenberg, avuga ko ibihugu bitari bike vyo muri iryo shirahamwe bisaba ko ikibuga c'indege ca Kabul kibandanya cuguruwe kugira ngo ibikorwa vyo guhungisha abantu bibandanye inyuma y'itariki 31 z'uku kw'umunani. BBC yabwiwe ko Ubwongereza ari kimwe muri ibi bihugu, kandi ko bwasavye ko iki kiringo congerezwako imisi mikeya. Hari abafise ubwoba ko bitazokunda ko ibihugu vyose bihungisha abantu bavyo, canke abanya Afghanistan bose babona ko umutekano wabo ugeramiwe. Ishirahamwe ry'ibihugu vya Bulaya ""riridogera"" Amerika ko itorohereza abarondera guhunga, kandi ko ingabo zayo zibuza abanya Afghanistan bakoranye n'abanyabulaya kwinjira ku kibuga c'indege, nk'uko bivugwa na Josep Borrell ajejwe imigenderanire muri iryo shirahamwe. Avugira mw'ikoraniro muri reta ya Alabama ejo ku wa gatandatu, Donald Trump yahoze arongoye Amerika yaraneguye uburyo Joe Biden ""yavyifashemwo nabi"" mu gukura ingabo za Amerika muri Afghanistan, aho yavuze ko ari ""ikintu gitangaje cane cerekana ubushobozi buke bw'umukuru w'igihugu"". Eka n'uwahoze ari umushikiranganji wa mbere w'Ubwongereza Tony Blair, ari na we yarungitse ingabo z'Ubwongereza muri Afghanistan haraciye imyaka 20, avuga ko ingingo ya Biden ari iy'""ubujuju...ibabaje, iteye ibibazo kandi itari ikenewe"". Mw'ijambo yashikirije icese ubwa mbere kuva aba Taliban bafashe Kabul, Blair yavuze ko ari ""nkenerwa ko ingabo z'Ubwongereza ziguma muri Afghanistan gushika abo bose bipfuza guhunga bavanywe muri ico gihugu. Hagati aho, aba Taliban bobo babandanya bagerageza gutsimbataza ubutegetsi bwabo muri Afghanistan. Mullah Abdul Ghani Baradar, umwe mu bashinze uwo muhari, yashitse i Kabul akaba yitezwe kwitaba ibiganiro vyo gushinga reta nshasha. Niwe mutegetsi mukuru w'umu Taliban ari mu gihugu, akaba aboneka ko azoba afise ububasha budasanzwe muri reta iyo ari yo yose izoba irongowe n'aba Taliban. Niwe yateye igikumu ku masezerano na Amerika yo mu 2020, aho Amerika yiyemeza gukura ingabo zayo zose muri Afghanistan."	https://www.bbc.com/gahuza/amakuru-58296386
sports	Ayavugwa mu mupira w'amaguru: Varane, Tuanzebe, Ronaldo, Ramsey, Martial, Lukaku, Shaqiri	Manchester United igiye kugiriranira amasezerano y'imyaka ine ishobora kwongerwako umwe ikaba itanu n'umukinyi wa Real Madrid umufaransa akina inyuma Raphael Varane, ariko ntibona neza igihe uyu mukinyi w'imyaka 28 ashobora gufatwa ibipimo vyo kwa muganga kubera amategeko ya guma mu rugo. (Athletic - subscription required) Newcastle yongereje akariro mu rugamba rwo kurondera umukinyi w'inyuma wa Manchester United umwongereza Axel Tuanzebe w'imyaka  23. (Telegraph) Juventus iripfuza kugurisha Aaron Ramsey muri rino ci kubera uyu mukinyi w'imyaka 30 wo muri Pays de Galles/Wales akina hagati ari umuzigo kuri uwu murwi. (Gazzetta dello Sport, via Mail) Umukinyi w'inyuma Ben White w'imyaka 23 yiteze gufatwa ibipimo vyo kwa muganga ku wa gatatu kugira yinjire icese muri Arsenal inyuma y'aho Brighton yemereye kumuha aba Gunners ku miriyoni hafi 69 z'amadorari y'abanyamerika. (Sky Sports) Umusatirizi w'umubirigi Romelu Lukaku w'imyaka 28 yumva ko amerewe neza muri Inter Milan kandi ko ata mugambi afise wo kuva muri uwu murwi muri rino ci, n'aho Chelsea imwipfuza. (Express) Manchester United iriteguye kwakira imirwi yorondera abakinyi bayo umunani bose, harimwo n'umusatirizi w'umufaransa Anthony Martial w'imyaka 25, umunya Pays de Gales Daniel James w'imyaka 23 akina ku ruhande, n'umwongereza Phil Jones w'imyaka 29 akina inyuma. (ESPN) Crystal Palace iri hafi yo kugura umukinyi w'inyuma wa Lyon umunya Danemark Joachim Andersen w'imyaka 25, yari amaze umwaka uheze akina muri Fulham iyo yari yaratijijwe.  (Evening Standard) Tottenham iriko irongereza akariro mu rugamba rwo kurondera umukinyi w'inyuma wa Atalanta umunya Argentine Cristian Romero w'imyaka 23 ku miriyoni zababa 55 z'amadorari y'abanyamerika. (Telegraph) Urugamba  Aston Villa irimwo rwo kurondera umukinyi wo ku ruhande wa Bayer Leverkusen umunya Jamaica Leon Bailey w'imyaka 23 ntirugiye kuyorohera kubera imirwi ya Leicester, Everton, Wolves na Southampton nayo iriko iramurondera, mu gihe igiciro ciwe kiri mu miriyoni zababa 41 z'amadorari y'abanyamerika. (90min) Abarongoye Juventus babwiye Cristiano Ronaldo ko biteze ko azoguma muri uwo murwi mu mwaka w'inkino wimirije gutangura. Uyu musatirizi w'umunya Portugal w'imyaka 36 yavugwa ko ashobora kuva muri uwu murwi mu gihe asigaje umwaka mu masezerano afitaniye n'uyo murwi. (Sky Sports) Barcelona ntirabona umurwi n'umwe urondera umusatirizi wayo, umufaransa Antoine Griezmann w'imyaka 30. (Marca - in Spanish) Xherdan Shaqiri aboneka ko ashobora gusezera Liverpool muri rino ci, mu gihe Napoli na Lazio ziri mu mirwi irondera uyu Muswisi w'imyaka 29 akina ku ruhande. (Goal) Arsenal iriko iraba ko yogura umukinyi akina ku ruhande wa Pacos de Ferreira (umurwi wo muri Portugal) umunya Portugal Matchoi Djalo w'imyaka 18 ari ku giciro c'imiriyoni hafi 1.4 z'amadorari y'abanyamerika. (Sun) West Ham iripfuza kugura umukinyi w'inyuma wa Udinese umunya Danemark Jens Styger Larsen w'imyaka 30 asigaje umwaka umwe gusa mu masezerano afitaniye n'umurwi wiwe, akaba ashobora kugurwa imiriyoni hafi 5.8 z'amadorari y'abanyamerika. (Football.London) Marko Arnautovic w'imyaka 32 yahoze akina imbere mu mirwi ya West Ham na Stoke yitezwe mu Butaliyano muri ino ndwi  - uyu munya Autriche akaba ariko aratera igikumu ku masezerano azomutuma ava mu murwi  Shanghai Port wo mu Bushinwa akimukira muri Bologna. (Corriere dello Sport - in Italian) Leeds United na Crystal Palace ziriko zirarondera gutira umukinyi wo hagati wa Chelsea Umwongereza Conor Gallagher w'imyaka 21. (Leeds Live) Umunyegori waArsenal umunya Islande/Iceland Alex Runarsson w'imyaka 26 yiteguriye gutizwa mu murwi Altay wo muri Turukiya muri uno mwaka w'inkino uri mu gutangura. (Football.London) Umusatirizi wa Newcastle Umuyapani Yoshinori Muto w'imyaka 29 ari mu biganiro vyo kurondera ingene yokwimukira mu murwi  Aris Salonika w'Ubugiriki, inyuma y'aho umwaka w'inkino uheze yawumaze mu murwi Eibar yari yatijijwemwo. (Newcastle Chronicle) Stoke irashaka ko Aston Villa yoyitiza umusatirizi w'Umwongereza Keinan Davis w'imyaka 23. (Birmingham Mail)	https://www.bbc.com/gahuza/imikino-57984030
entertainment	SA: Jonas Gwangwa, umunyamuziki wa jazz yahanganye n'intwaro karyanishamiryango, apartheid	"Umuziki wa Afria y'Epfo no kw'isi nzima watakaje igihangange inyuma y'urupfu rw'uyu mucuraranzi  Jonas Gwangwa wo mu mudiho wa jazz yakoresha itarumbeta. Uyu mucuraranzi yapfuye ku wa 23 z'uku kwa mbere afise imyaka 83, akaba yahitanywe n'indwara y'umutima. N'aho imyaka myinshi y'ubuzima bwiwe yayimaze mu buhungiro, Gwangwa ntiyamenyekanye cane ku muziki wiwe gusa, azwi ko yagize uhurara rudasanzwe mu kurwanya bwa butegetsi karyanishamiryango bw'inkehwa z'abazungu muri Afrika y'Epfo. Gwangwa yavukiye mu karere ka Soweto mu gisagara ca Johannesburg  ku wa 19 z'ukwa cumi 1937, akaba yamaze imyaka irenga 60 mu muziki watumye amenyekana cane. Muri ico gihe yarumvise akamo yari atewe na Oliver Tambo yari arongoye ANC, kugira ngo arongore umurwi wiswe Amandla. Uyu murwi wari washinzwe mu myaka ya 1980 kugira ngo werekane uruhande rworoshe mu rugamba rwo kurwanya intwaro karyanishamiryango ya apartheid, ukaba warashigikiwe cane mu mpande zitandukanye z'isi. Reta y'umugambwe w'inkehwa z'abazungu, National Party, yabona ko ibikorwa vy'umuziki n'ukurwanira akaranga vya Gwangwa nk'ikibazo gikomeye cane ku nzego z'umutekano, maze zica zitera ibibombe ku nzu yiwe muri Botswana mu 1985. Imana yose ni uko uyu nyakwigendera hamwe n'abandi bose bari basanzwe baba muri iyo nzu ata n'umwe yari ahari. Ukwitanga kwiwe mu rugamba rwo kwibohoza hamwe n'impano idasanzwe mu bijanye n'umuziki vyatumye Gwangwa ahabwa agashimwe kitwa  Ikhamanga in Gold - agashimwe ko ku krwego rwo hejuru mu gihugu. Aka gashimwe yaronse mu 2010 kibutsa ingene ""yabaye rurangiranwa kw'isi yose mu buhinga bwiwe nk'umunyatugenegene. Mu myaka irenga 30, yazungurutse isi yose aterwa amashurwe aho yaca hose"". Mw'ijambo ryiwe ryo gusezera Jonas Gwangwa, Perezida Cyril Ramaphosa  yasohoye itangazo aho avuga ko ""yinjiye mu murwi w'abanyamuziki bakomeye muri kahise kacu, baranzwe n'ubuhinga bukomeye hamwe n'ukwitangira uburenganzira bw'abanya Afrika y'Epfo bose - kandi bagahimiriza isi yose kurwanya intwaro karyanishamiryango ya apartheid"". Thabo Mbeki yahoze arongoye igihugu nawe yashimiye uyu mucuraranzi ati: ""Kuva mu ntango y'umwuga wiwe, Bra JG, nk'uko yari akunzwe kwitwa mu cubahiro bamuha, yaratahuye akamaro kadasanzwe ko kuvanga akaranga n'utugenegene nk'ikirwanisho nyaco mu rugamba rwo kuhabuza igihugu"". ""Afadikanije n'abandi bo mu runganwe rwiwe, Gwangwa yarakoresheje inguvu z'umuziki, atari gusa kuryohera abantu, ariko kandi aba icirore c'abanyagihugu yongera aragaragariza isi yose amabi y'ubutegetsi karyanishamiryango bwa apartheid"". Akiri muto, Gwangwa yarakunzwe cane n'abakunzi biwe bari barwiriye mu karere ka Sophiatown kari nk'icicaro c'imico y'abirabure mu gisagara ca Johannesburg, gushika aho reta karyanishamiryango ya apartheid  isohoreye itegeko ko kizira ko abirabure bakoranira hamwe, maze ica itangura kubuza ibiteramo vya jazz, hari mu 1960. Ari kumwe n'ibindi bihangange  vya Afrika y'Epfo mu muziki, nka Masekela, Abdullah Ibrahim na Miriam Makeba, Gwangwa yahisemwo guhunga hagupfukamira igikenye ca apartheid. Yatanguye kumenyekana cane kw'isi mu 1965 mu giteramo citiriwe Ijwi rya Afrika (Sound of Africa) i New york ari kumwe n'abandi nka Makeba, Masekela, na Letta Mbulu. Cabaye intango y'igikorwa mpuzamakungu yakoresheje mu rugamba rwo kurwanya ubutegetsi bw'inkehwa z'abazungu rwaguma rutera intambwe uko bukeye uko bwije. Mu 1987, ari kumwe n'umwanditsi w'umuziki w'umwongereza George Fenton, Gwangwa yanditse amajambo y'umuziki w'ireresi yitwa Cry Freedom, ivyatumye ahabwa agashimwe kitiriwe Oscar incuro zibiri. Yararonse kandi n'ubushimwe butari buke muri Afrika y'Epfo. Yashinguranywe iteka ejo ku wa gatanu mu birori vyerekanywe ikibiriraho ku rubuga ngurukanabumenyi rw'iradiyo y'igihugu, bikaba vyashoboye guhuza abataherukana kubera ingingo za coronavirus zo kwitaramura. Urupfu rwa Gwangwa  rubaye inyuma y'indwi zibiri gusa inyuma y'urwo umugore wiwie Violet, rukaba rufatwa nk' uruhombo runini ku muziki wa Afrika y'Epfo."	https://www.bbc.com/gahuza/amakuru-55869882
politics	Lithuania isaba abanyagihugu guta amaterefone yo muri China	"Ubushikiranganji bw'ukwivuna abansi bwa Lithuania buragabisha abanyagihugu ko bakwiye guta amaterefone akorerwa mu Bushinwa kandi bakirinda gusubira kugura ayandi mashasha. Ikigo c'iki gihugu kijejwe umutekano nyabwonko (Cyber Security Centre) kivuga ko cakoze amatohoza ku materefone ngendanwa akoresha 5G yahinguwe n'amakompanyi yo mu Bushinwa. Kivuga ko imwe mu materefone y'ikompanyi Xiaomi ifise muri yo ubuhinga bwo gukurikirana ibiyikorerwamwo, mu gihe iyindi na yo y'ikompanyi Huawei ifise utunenge ku mutekano wa nyene kuyikoresha. Huawei ivuga ko ata makuru y'ibanga ya nyene gukoresha terefone aja hanze, hanyuma Xiaomi ikavuga ko ata vyo gukurikirana amabanga ya nyeneyo ikora. Umushikiranganji wo kwivuna abansi, Margiris Abukevicius, avuga ati: ""Duhanura abantu kudasubira kugura amaterefone mashasha y'abashinwa, hanyuma bongere bate vuba bwango ayo bamaze kugura"". Icegeranyo c'iki kigo kivuga ko casanze terefone Mi 10T 5G y'ikompanyi Xiaomi irimwo logiciel/software ishobora gutora kandi ikagenzura amajambo kanaka harimwo nk'ayavuga ngo “Rekura Tibet”, ""Ni harambe ubwigenge bwa Taiwan"" canke ""urugambwa rwa demokarasi"". Iki cegeranyo cerekana amajambo ashika 449 ashobora kunekwa n'ama apps ari muri terefone za Xiaomi, harimwo no kugenzura imbuga ngurukanabumenyi ziyicako. I Bulaya, ubu buhinga bwarugawe ariko iki cegeranyo kivuga ko bushobora kuvyurwa umwanya uwo ari wo wose hakoreshejwe ubuhinga bwa none. Umupfasoni avugira Xiaomi yabwiye BBC ati: ""Amaterefone ya Xiaomi ntakurikirana ibiyago vya ba nyene kuzikoresha. Xiaomi ntiyigeze ibuza kandi ntizokwigera ibuza canke ibangamira ibikorwa vy'abakoresha amaterefone yacu"". Avuga kandi ko iyi kompanyi igendera ku mategeko yose agenga gukingira umutekano w'abakoresha amaterefone yayo. Ubu bushakashatsi kandi bwasanze terefone ya Xiaomi yegeranya amakuru yose aca kuri terefone yayo ikayarungika kuri 'serveur' yayo iri muri Singapour. Iki kigo kiti: ""Iki ni ikintu gikomeye, si kuri Lithuania ahubwo ku bihugu vyose bikoresha ubuhinga bwa Xiaomi"". Iyi kompanyi ihingura amaterefone ngendanwa iramamaye cane mu bantu kubera amaterefone yayo azimbutse, aho ubutunzi bwayo bwadutse gushika ku bice 64% mu gice ca kabiri c'uno mwaka ugereranije n'umwaka uheze. Iki cegeranyo kandi gishira ahabona inenge iri kuri terefone ya P40 5G ya Huawei, ituma amabanga y'abayikoresha yibwa. Itangazo ryasohowe n'ubushikiranganji bwo kwivuna abansi buri kumwe n'ikigo kijejwe umutekano nyabwonko rivuga riti: “Ububiko nyabwonko bwa Huawei, AppGallery, bujana abakoresha amaterefone yayo mu bundi bubiko nyabwonko busanzwe bufise ama apps amwe amwe yihwejwe na programmes zirwanya imigera zigasanga ari apps maneko canke zamaje kwinjirwa n'imigera"". Umuvugizi wa Huawei yabwiye BBC ko isanzwe ikurikiza amategeko n'amabwirizwa y'ibihugu ikoreramwo, kandi ko ishira imbere umutekano n'ukubungabunga amabanga ya ba nyene amaterefone. Avuga ati: “Nta mabanga yigera atangwa hanze ku materefone ya Huawei"". ""Ikintu conyene ni uko AppGallery yegeranya ikanatunganya amakuru akenewe kugira ngo abakiriya bayo bashobore kurondera, gushira mu materefone yabo no gukoresha apps zivuye ahandi, co kimwe no mu bundi bubiko nyabwonko"". Avuga kandi ko Huawei ibanza kwihweza neza kugira ngo abakiriya bayo bashobore gukoresha ""apps zidatera ingorane"". Iki kigo kandi carihweje iyindi terefone ya 5G y'ikompanyi OnePlus ariko kikaba casanze ata ngorane iteye. Iki cegeranyo gisohotse mu gihe icuka kibi hagati ya Lithuania n'Ubushinwa kigenda ciyongera. Mu kwezi guheze, Ubushinwa bwasavye Lithuania gutahukana uwuyiserukira i Pekin/Beijing bunavuga ko na bwo nyene bwari bugiye gutahukana uwubuserukira i Vilnius (umugwa mukuru wa Lithuania). Iki cuka kibi catanguye igihe Taiwan itangarije ko ubuserukizi bwayo muri Lithuania bugiye kwitwa Ibiro vy'ubuserukizi bwa Taiwan (Taiwanese Representative Office). Ibindi biro vy'ubuserukizi bwa Taiwan i Bulaya hamwe na Reta zunze Ubumwe za Amerika bikoresha izina ry'umugwa mukuru w'ico gihugu, Taipei, kugira ngo vyirinde izina ry'iri zinga ubwaryo Ubushinwa buvuga ko ari intara yabwo."	https://www.bbc.com/gahuza/amakuru-58661433
sports	Ayavugwa mu mupira w'amaguru kuri uyu wa Mungu: Kane, Rodgers, Mourinho, Haaland, Toney	Mauricio Pochettino arashaka cane gukorana n'umusatirizi wa Tottenham n'umurwi nserukiragihugu w'Ubwongereza, Harry Kane w'imyaka 27 muri Paris St-Germain mu gihe Kylian Mbappe w'imyaka 22 canke mugenziwe bakinana, umunya Brezili Neymar w'imyaka 29 bova muri uyu murwi w'Ubufaransa mu ci riza.  (Sunday Mirror) Umumenyereza wa Leicester, Brendan Rodgers niwe ari imbere mu bantu bashobora kuzosubirira Jose Mourinho nk'umumenyereza wa Tottenham  - mu myaka hafi icenda amaze akora iki gikorwa. (Football Insider) Umusatirizi wa Borussia Dortmund, umunya Norvege Erling Braut Haaland w'imyaka 20 ariko asaba imirwi imwipfuza mu ci riza amasezerano y'imyaka itanu azomwinjiriza imiriyoni zirenga 109 z'amadorari y'abanyamerika. (Sunday Mirror) Barcelona yamaze gutegura urutonde rw'abo ishobora gutoramwo umusatirizi, harimwo Haaland  hamwe n'umusatirizi wa Manchester City na Argentina, Sergio Aguero w'imyaka 32. (Mundo Deportivo) Leicester iriko iraraba ingene mu ci riza yogura umusatirizi akomeye, umwongereza Ivan Toney w'imyaka 24 asanzwe akinira umurwi Brentford wo mu cicaro ca kabiri mu Bwongereza. (Sunday Mirror) Arsenal yashize umunya cote d'Ivoire Odilon Kossounou w'imyaka 20 akina hagati mu murwi Club Bruges wo mu Bubirigi ku rutonde rw'abakinyi nyamukuru ishobora kurondera mu ci riza. (Sunday Mirror) Eka na Wolves nayo nyene iriko irihweza ingene yoshobora kugura uyu mukinyi afise igiciro kigera ku miriyoni 28 z'amadorari y'abanyamerika. (Sun) Tottenham yiteze kuba mu mirwi iriko irarondera umukinyi wo hagati wa  RB Leipzig umunya Autriche Marcel Sabitzer w'imyaka 26 mu ci riza.  (Team Talk) Umukinyi w'inyuma wa Brighton, umwongereza Ben White w'imyaka 23 abandanya akurikiranirwa hagufi na Liverpool,  kugira irabe ko yomugura mu kiringo c'igura n'igurisha ry'abakinyi mu ci riza.  (Football Insider) Manchester United iriko ikurikiranira hagufi umukiny w'inyuma wa Everton umwongereza Jarrad Branthwaite w'imyaka 18 asanzwe yaratijijwe muri Blackburn. (Mail on Sunday) Manchester United ntiravugana n'abaserukira umukinyi w'inyuma wa Real Madrid na Esupanye, Sergio Ramos w'imyaka  34 azorangiza amasezerano yiwe mu ci riza akaba ashobora kuja gukinira umurwi uwo ari wo wose ku buntu.  (Fabrizio Romano, via Caught Offside) Umukinyi wo hagati wa Newcastle United,  umwongereza Kyle Scott w'imyaka 23 ari mu biganiro, kandi bigeze kure, kugira ngo ashobore kwimukira burundu mu murwi FC Cincinnati ukina mw'ihiganwa ryo muir Reta Zunze Ubumwe za Amerika (Football Insider) Umukinyi w'umudagi Max Kruse w'imyaka 32 ubu asanzwe akinira umurwi Union Berlin, avuga ko yahatswe kwimukira muri Liverpool mu ci ryo mu 2019 imbere y'uko Divock Origi avyifatamwo neza cane mw'ihiganwa rya Buraya (Champions League) bigatuma Jurgen Klopp ahindura imigambi yari afise. (Der Kickbase podcast, via Mail Online) Umuyobozi nshingwabikorwa wa Brighton Paul Barber asaba abarongoye umupira w'amaguru gukora ivyo bashoboye vyose bakihweza nimba gutera umupira n'umutwe vyoba bifise ingaruka mbi mu buzima bwo muri kazoza k'umuntu.  (Argus)	https://www.bbc.com/gahuza/imikino-56144635
entertainment	Burundi: Girumuco Téline atambukira inzu y'imideli Yves St Laurent ati: 'Nakunze umudeli kubera dawe'	"Umurundikazi Girumuco Téline Féerie afitaniye amasezerano y'umudeli n'inzu rurangiranwa yo mu Bufaransa Yves Saint Laurent, avuga ko yabikunda kuva akiri umwana. Uwo mwigeme avuga ko yatanguye umwuga w'umudeli mu 2016 mu nzu [agence] yitwa Winners' fashion. Agira ati:"" Nabikunze nkiri umwana. Ngira aho nabirabira cane hari ku muvyeyi wanje, dawe; yakora mu bintu vy'impuzu."" Indoto za Téline ngo zari izo kwambika abantu, agakora impuzu mu Burundi abantu ntibabe bakizikura mu mahanga. Uwo mwigeme yiga mu gisata co gutumatumanako amakuru ngo afise umugambi wo kuva muri ico gisata aje gutangura kwiga gushona imideli. Agitangura ivyerekeye imideli mu Burundi ngo abantu ntibabibona neza. Agira ati:"" Abantu babona umenga ndiko ndata akaranga. Abavyeyi banje naragize Imana barantahura bakaza baranshigikira, ariko nk'abandi babibona mu mibano, ntibabibona neza, ariko ubu bariko barabitahura kubera babona urwego maze gushikako."" Abandanya avuga ko akiri mu Burundi yagize ivyigwa nkarisha bwenge vyo gushona impuzu, abantu bakabifata nabi, kuko ntibatahura ingene yari azi ubwenge mw'ishure ariko akaja mu vyo gushona impuzu. Yaragira kandi n'ibindi vyigwa bijanye no gushona ku buhinga bwa internet, abamwigisha bakaba bari mu gihugu c'Ubufaransa. Téline afise uburebure bwa metero 1.76, akaba apima ibiro 48. Atera akamo urwaruka na cane cane abigeme gukora cane kuko kenshi mu Burundi imyuga itamenyerewe badakunze kuyishigikira, bigasaba kugira inguvu nyinshi. Nta Mwuga Udakiza ni ikiganiro c'uruhererekane (Series) kizajya gihita kuri radio buri wa gatatu, no ku rubuga rwa BBC Gahuzamiryango. BBC Gahuzamiryango ihaye ikaze ibitekerezo vyanyu kuri iki kiganiro."	https://www.bbc.com/gahuza/amakuru-59222728
sports	Kobe Bryant: Abakunzi biwe baracarira...	Abakunzi b'umuhisi Kobe Ryant babandanije kumukeza no kwerekana akabaro batewe n'urupfu rwiwe rwashitse ku wa Mungu itariki 26/01/2020. Bwana Bryant yahitanywe n'impanuka y'indege ya kajugujugu ari kumwe n'umukobwa wiwe n'abandi bantu indwi.	https://www.bbc.com/gahuza/amakuru-51283626
sports	Basketball - Kenya: Umukinyi avuga ko ihohoterwa rifatiye ku gitsina rimaze imyaka myinshi	"Umugore yahora ari umukinyi wa besketball muri Kenya avuga ko ihohoterwa rifatiye ku gitsina ryamunze urwo rukino mu gisata c'abagore  ""kuva kera cane "" yamara ko icuka c'ubwoba gituma abarikorerwa batubahuka kubivuga ku mugaragaro. Uwo mugore, ubu afise imyaka 30, avuga ko yahohotewe mu buryo bw'igitsina n'umwe mu bamenyereza biwe igihe yatangura urwo rukino. Ivyo yavuze vyahuriranye n'uko  ku ndwi iheze hasohotse icegeranyo cerekana ido n'ido ry'ingene muri basketball y'abagore ""ihohoterwa rifatiye ku gitsina ryabaye nk'iryemewe muri urwo rukino"" mu myaka mirongo muri Mali. Uwo vyashikiye muri Kenya twise Rachel kugira dukingire umwidondoro wiwe, yabwiye BBC Sport ati: ""Hose muri Kenya, abakinyi ba basket barazi ivyo bintu ariko ntawuvuga. ""Abakobwa benshi barakoreshejwe ariko ntibashaka kugira na kimwe bavuze. ""Hari abakobwa benshi n'ubu mbona, no mu migwi ikomeye ngaha, ariko ntibakura ururimi mu kanwa. Nibaza ko abantu batinya. Aha muri Kenya, abantu barakoreshejwe."" Rachel, atashatse ko umwidondoro wiwe umenyekana, yavuze ko ihohoterwa akenshi ryajana no kwemererwa  gutezwa imbere mu rukino ku bakinyi bakiri bato, benshi baba ari abayabaga (abafise munsi y'imyaka 18) ico gihe. Rachel yabivuze atazi ko hari amatohoza ariko arakorwa na Human Rights Watch (HRW) ku bivugwa ko haba ihohoterwa rishingiye ku gitsina mu rukino rwa baskeball muri Uganda. Iryo shirahamwe mpuzamakungu riharanira agateka ka zina muntu ryaragize uruhara rukomeye mu gufasha bamwe mu bahuye n'ibibazo nk'ivyo muri Mali kugira ijwi ryabo ryumvikane,  bene iryo hohoterwa muri Mali rikaba ryari rimaze imyaka myinshi nk'uko bigaragara mu cegeranyo cakoreshejwe n'urwego rwa basketaball kw'isi Fiba. Ubu rero HMR yahindukiriye Kenya. Minky Worden, umuyobozi muri HRW yabwiye BBC Sport Africa ati: ""Human Rights Watch iriko irabitohoza kandi iratewe impungenge n'ibivugwa kw'ihohotera ry'abakinyi b'abagore bakiri bato mw'ishirahamwe rya basketball muri Kenya (KBF)."" ""Abategetsi mw'ishirahamwe  rya basket ry'ibihugu bategerezwa gukingira abakinyi bakiri bato. Fiba, ishirahamwe rya basketball ku rwego rw'isi rifise ukwihangana kungana n'ubusa kw'ihohoterwa mu nkino. ""Ni inshingano za Fiba n'amashirahamwe yo mu bihugu  gukingira abakinyi b'imiyabaga, kwirukana mu nkino abakora ihohotera, no gutuma abakorewe ihohoterwa rishingiye ku gitsina baronka ubutungane."" 'Nkeneye kwikiza ubwanje' Itangazo rya HRW rije inyuma y'ukwezi kumwe hari umwe mu bagize komite nshingwabikorwa ya KBF  akuweko iceyi mu matohoza yagirizweko kugerageza guhohotera umukinyi w'imyaka 22 ku murwa mukuru wa Kenya, Nairobi. Mu kwezi kw'indwi,  Philip Onyango - afatwa nk'umwe mu bamenyereza beza cane kandi yigeze kumenyereza umugwi wa Kenya w'abakiri bato mu rwego rw'abagore- yaratanze imihoho (yareguye)  ku gushaka kwiwe mu mabanga yari ajejwe yose igihe igipolisi cariko kiramukorako amatohoza ku vyavugwa n'uwo mugore. Umunsi ukurikira KBF yaciye ""yirukana [Onyango] mu mabanga n'ibikorwa vyose vya basket"" buno nyene ikurikije amatohoza y'ibanze yo nyene yari yakoze. Onyango asanzwe ari n'umumenyeshamakuru akurikirana urukino rwa basket arahakana ivyo aregwa. Mu nyuma igiporisi cahavuye kivuga ko ata kimwagira ""bitumwe n'uko ata vyemezo bikwiye"" vyabonetse. BBC imurondeye,  uwo mugore  w'imyaka 22 yavuze ko ababajwe cane n'ivyo igiporiri cashitseko mu matahoza yaco. Amatohoza yari yakozwe inyuma y'aho umugenzi w'uwo mugore amufatiye, atabizi, amajwi ariko aramuyagira ingene vyamugendeye. Ayo majwi ntiyarungikiwe KBF gusa, yarahawe kandi benshi mu bahurira ku rukino rwa basket. Rachel avuga ko yatewe intege zo kuvuga yumvise ivyo vyashitse, vyamwibukije ivyo na we yaciyemwo. Avuga ati: ""Ni ibintu bizobohora urukino rwa basketball muri Kenya, nta wubizi. ""Nkeneye gukingira abandi, kandi nanje nkeneye kwikingira. Ndiko ndakora ikintu kinjana mu nzira yo gukira"". Avuga ko atari yigeze abivuga igihe vyamushikira kuko yibaza ko ata n'umwe yovyemera, kandi yemeza ko hari n'abandi benshi batabikoze kuko batinya gutakaza ikibanza cabo mu migwi yabo. BBC  yaravuganye n'abandi bagore batatu bahora ari abakinyi na bo bavuga ko bakorewe ihohoterwa canke bahatswe kurigirirwa igihe bari bakiri abayabaga. Umwe yavuze ati : ""Twari tukiri bato cane ku buryo tutashobora kwisigura - ico gihe nta n'umwe yari kukwumviriza. Bari kwibaza ko ubesha."" 'Hagarika iburabuzwa rishingiye ku gutsina' Igihe igiporisi cariko kirakora amatohoza, ku mbuga hwaniro muri Kenya haciye hasohoka urwandiko rwiswe ""Hagarika ihohoterwa rifatiye ku gitsina"" rwatunga agatoki KBF ubwayo ko yaravye hirya ku bivugwa. Urwo rwandiko rwateweko umukono n'abantu barenga 2.000 igihe rwasohoka. Mu kwezi kw'indwi, ubushikiranganji bujejwe inkino muri Kenya bwaciye bushiraho umugwi ku bibazo vy'igitsina wo gushigikira abakinyi b'abagore iyo bikenewe mu migwi y'igihugu. Ubwo bushikiranganji bwasavye abakinyi b'abagore bashikiwe n'icari co cose kubishikiriza uwo mugwi, ariko ntaco urashira ku mugaragaro. Agatima ko gushigikirana Kizigenza w'umugwi wa Kenya w'abagore bakuze muri basketball yavuze ko ashigikiye izo ngingo nshasha. Rose Ouma,  we  avuga ko ata ngorane aragira, yabwiye BBC Sport Africa ati: ""N'ikibazo kigoye cane, ariko harageze ko kija ahabona"". Ku wa gatatu, umugwi wa Kenya warasezeye ihiganwa rya basketball y'abagore muri Africa ririko rirabera muri Cameroun. Muri Mali, abantu indwi bo mw'ishirahamwe rya basketball barahagaritswe mu mabanga n'ishirahamwe ku rwego rw'isi Fiba kubera icegeranyo casohotse ku ndwi iheze. Amatohoza yasanze ishirahamwe rya Mali ryarapfukiriye ihohoterwa ryakozwe n'abakozi baryo bwite, Amadou Bemba yahora amenyereza umugwi w'abakiri bato mu rwego rw'abagore akaba apfunzwe arindiriye urubanza ku vyaha ahakana. Gishingiye ku vyavuzwe n'abantu 31 n'abandi 22 banse kuvuga, ico cegeranyo carakuye iceyi ku mukuru wa Fiba Hamane Niang c'uko yafashe minenerwe iryo hohoterwa igihe yatwara ishirahawe rya Mali hagati ya 1999 na 2007."	https://www.bbc.com/gahuza/imikino-58679311
sports	Adama Traore muri Barcelona avuye muri Wolves	"Barcelona yaraye igiriraniye amasezerano y'intizo n'umukinyi Adama Traoré akina imbere ku ruhande rw'i buryo muri Wolves, akaba agiye gukinira uyu murwi gushika ku mpera y'uyu mwaka w'inkino. Uyu murwi wo muri Espagne uzohemba uyu mukinyi w'imyaka 26 ariko urafise uburenganzira bwo kumugura ukamugumya burundu mu gihe wobishaka. Traoré asigaje amezi 18 gusa mu masezerano afitaniye na Wolves kandi gushika ubu ntibarashobora kwumvikana ku masezerano mashasha. Scott Sellars arongoye igisata c'ubuhinga muri Wolves avuga ati: ""Nta n'umwe atazi ko Barcelona ari igisagara, kikongera kikaba n'umurwi, gishika ku mutima Adama. Rero kuri we ni indoto igiye mu ngiro"". Traoré yatanguriye gukina umupira muri Barcelona imbere y'uko asezera i Nou Camp akaja muri Aston Villa mu 2015. Aho yamaze imyaka ibiri akinira Middlesbrough imbere y'uko yinjira muri Wolves mu 2018 ari we mukinyi aciye umuhigo muri uyo murwi mu kugurwa imiriyoni zirenga 24 z'amadorari y'abanyamerika. Uyu mukinyi wo ku ruhande amaze gukina inkino 154 muri uyo murwi, akaba amaze kwinjiza ibitsindo 11. BBC Sport yamenye ko Tottenham yari yemeye gutanga imiriyoni zababa 20 z'amadorari y'abanyamerika kugira ironke Traoré ariko Wolves yaranse, n'aho hari amakuru ava i Londres ahakana ko Tottenham itigeze yemera gutanga amahera. Sellars ati: ""Adama yamye akinana ubuhinga bwo ku rwego rwo hejuru"". ""Ariko, nta kinyegezwa kirimwo, vyaranse ko dushika ku mwumvikano kugira tumuhe amasezerano mashasha, inyuma y'ibiganiro vyamaze igihe kirekire, kandi icipfuzo ciwe muri kino gihe ni uko aja gukinira uwundi murwi"". ""Twashitse kandi ku masezerano meza cane mu gihe Barcelona yoshaka kumugura mu ci riza""."	https://www.bbc.com/gahuza/imikino-60187732
entertainment	Afrika mu mafoto yaranze iyi ndwi: 6-12 Rusama (5) 2022	Urutororokane rw'amafato meza yo muri Afrika no kure muri ino ndwi: Images subject to copyright.	https://www.bbc.com/gahuza/amakuru-61438529
health	Coronavirus: Oxford igiye gusubira gutangura rwa rucanco rwari rwabangiriwe	"Igerageza rw'urucanco rwa Covid-19 ruriko rutunganywa n'uruganda rw'imiti AstraZeneca n'ishure kaminuza ya Oxford rigiye kubandanya inyuma yo kubangirwa inyuma y'aho bivugiweko hari uwo rwagizeko ingaruka mbi. Ku wa  kabiri w'iyi ndwi, AstraZeneca yavuze ko iri gerageza ryari ribaye rirahagarikwa mu gihe hariko hakorwa amatohoza kugira barabe nimba ivyabaye kuri umwe  mu bantu bariko barugeragerezwako bifitaniye isano. Ariko nijoro ku wa gatandatu, kaminuza ya Oxford yatangaje ko uru rukingo ata ngorane rufise, ko rero rushobora kubandanya. Umushikiranganji ajejwe amagara y'abantu mu Bwongereza, Matt Hancock, yakiriye n'igishika cinshi iyi nkuru imenyesha ko igeragezwa ry'uru rucanco rigiye kubandanya. ""Iyi ngingo yo kubangira yerekana ko twitwararitse ubuzima bwa muntu imbere ya vyose. Tuzoshigikira abahinga bacu kugira no bashobore kuduha urucanco nyarwo vuba bishoboka"". Itangazo ryasohowe n'iyi kaminuza rivuga ko vyari ""vyitezwe"" ko bamwe ""mu bariko bageragerezwako uru rucanco bashobora kubona ingaruka mbi"" mu magerageza manini cane nk'iri. Ryongerako y'uko ubu bushakashatsi bushobora kubandanya bisunze impanuro bahawe n'umurwi wigenga ujejwe kwihweza ibijanye n'imiti, hamwe n'ikigo c'igihugu kijejwe kugenzura imiti n'ibijanye n'ubuvuzi. Ntiyategerezwa gutanga amakuru yerekeye umurwayi ku mpamvu z'ibanga, ariko ikinyamakuru New York Times carashoboye kumenya ko umwe mu bitanze kugeragerezwako mu Bwongereza yagize ibibazo vy'ubushe ku ruti rw'umugongo. Ishami rya ONU rijewe amagara y'abantu kw'isi OMS/WHO rivuga ko hafi incanco 180 ari zo ziriko zirageragezwa  mu mpande zitandukanye z'isi, ariko ko gushika ubu ata na rumwe rurashobora kurangira. Hari icizere kinini ko uru rucanco rushobora kuba mu za mbere zishobora gutangura gukoreshwa, inyuma y'aho rugeragerejwe ku ncuro ya mbere n'iya kabiri bikagenda neza. Iri gerageza ryo ku ncuro ya gatatu ririko rikorerwa ku bantu bashika 30.000 muri Amerika co mu Bwongereza, Brezili na Afrika y'Epfo. Incuro ya gatatu kenshi ijamwo abantu baharurwa mu bihumbi kandi igashobora no kumara imyaka itari mike. Ku wa gatatu, umuhanuzi wa leta mu bijanye n'ubuhinga mu Bwongereza, Sir Patrick Vallance, yabwiye abanyamakuru ko ivyashitse muri rino gerageza ririko rikorwa na Oxford ari ibintu bitari bimenyerewe."	https://www.bbc.com/gahuza/amakuru-54136602
sports	Ku myaka 99 yaronse umudari w'ifeza w'isi mu kunyonga ikinga	"Kenneth Judd  afise imyaka 99, ariko mu gukanyaga ikinga/igare ni bitumwako. Uwo mugabo w'imyaka hafi 100 mu kwezi guheze yatsindiye umudari w'ifeza (yabaye uwa kabiri) mw'ihiganwa ry'isi ryo gutwara ikinga ryitabwe n'abantu 5.000. Kugira atsindire ikibanza ca kabiri, Judd yakanyaze ibirometero 3.779 mu minsi irenga 26. N'ukuvuga muri rusangi ibirometero birenga 140 mu masaha 24, ikirere benshi muri twebwe b'imyaka mike cane gusumba tudashobora kumara dukanyaga ikinga ku munsi umwe, ubanje kureka kubikora iyindi minsi 25 ikurikirana. Judd yabikoreye aho avuka muri Yorkshire no muri Lake District (mu Bongereza). Iryo higanwa rimaze imyaka ine ryitwa Road World For Seniors (Isi y'ibarabara y'abageze mu za bukuru). Abemerewe kuryitaba n'abageze mu za bukuru n'abafise indwara zikunda kujana n'ubusaza , abitaba ihiganwa bakaba bakanyaga  amakinga aguma aho ari (nk'arya yo mu nzu zo kwinonora imitsi, gym) akorwa na kompanyi yo muri Norvege Motitech. Ayo makinga aba acometseko imashini  ya ordinateur, nayo ikaba icometse kuri television, uwuriko aranyonga iryo kinga rero akaguma yibona muri  television nk'uko yoba ari mw'ibarabara vy'ukuri. Ubwo buhinga bumaze imyaka bukoreshwa mu ma gym canke ku wushatse kunyonga ikinga ari iwe, ariko  Motiview,  ubuhinga bwa Motitech bwo kwibona muri television, bugenewe cane cane abantu bageze mu za bukuru n'abafise indwara zikunda kujana n'ubusaza. Intumbero n'uko ababukoresha bakanyaga  ikinga bajana na vídeo y'amabarabara, utuyira n'uturere, hafi y'aho babaye bakiri abana canke bakiri imikangara, kugira bagorore imitsi ku mubiri no mu mutwe. Bo nyene canke ababafasha baratora urukurikirane rw'uturirimbo  two kwumviriza kugira bagire ingoga zo kubandanya bakanyaga. Ihinganwa ry'uyu mwaka ryabaye kuva itariki 6 za Nyakanga/Nzeri (ukwezi kw'icenda) gushika kw'itariki ya mbere Gitugutu/Ukwakira (ukwezi kw'icumi). Abatsinze n'abanyonze ikinga ibirometero vyinsi muri ico kiringo -ubwo buhinga buja burandika ikirere bagize. Bwari ubugira kabiri uwo mutama ageze mu myaka ya 90 yitaba iryo higanwa. Uwo yatwara indege mu ntambara ya kabiri y'isi, yabaye uw'indwi mu 2020 (kuko na Covid ntiyabujije ko ihiganwa riba), kuva ico gihe akaba yaciye aguma akora imyimenyerezo kw'ikinga rya Motiview kuva mu kwezi kwa mbere kugira yitegurire ihiganwa ry'uyu mwaka. Avuga ati: ""Nashaka kurusha aho nashitse mu mwaka uheze, nca ndakora kugira menye ibirometero n'amasaha nshobora kugira buri munsi"". ""Nanyonga ikinga ata wundi n'umwe ari hafi, mw'ijoro cane canke mu masaha ya kare cane. Abakora mw'ijoro bari bameze neza cane, baranzanira ivyo nywa n'ubwo icayi canje caruhira guhora kuko nitaho kunyonga ikinga. ""Witaho umuvuduko wawe n'aho ushobora gushika. Hari aho nagenda ndaraba Yorkshire, ikindi gihe-nkaraba ibindi- uturere tw'ibiyaga"" Lindy Renaud, ajejwe kubaho neza mu kigo c'abageze mu za bukuru i Londres, avuga ko igituma nyamukuru Motiview iriko irakundwa n'abantu benshi, n'uko abo bageze mu za bukuru banyonga amakinga bahimirizwa kwibuka ubuto bwabo. Avuga ati: ""Ni vyiza ku bwenge, umubiri n'umushasha vyabo."" ""Bibibutsa ibihe vyiza aho baca bavuga bati 'Oh, ico ndacibutse'."" N'ubwo abantu bageze mu za bukuru bose badakeneye gukoresha ubuhinga (technologie), hariko harahinduka vyinshi mu gukoresha ubuhinga mu kubafasha guhangana n'ibibazo bitandukanye birimwo kuba inyakamwe, umutekano n'indwara, canke kuguma banonotse. Abantu bageze mu za bukuru baguma baba benshi kw'isi: gushika mu 2050, 16% y'abantu bose kw'isi bazoba bafise imyaka irenga 65, mu gihe gushika ubu bari 9%  ku bw'ibiharuro vy'ishirahamwe mpuzamakungu ONU. ."	https://www.bbc.com/gahuza/amakuru-59376756
entertainment	Amwe mu mafoto yaranze akarere n'ayavuye ahandi muri ino ndwi ya 13 gushika 20 z'ukwa kabiri 2022	Amwe mu mafoto meza twabacaguriye mu karere, muri Afrika n'ahandi kw'isi aya mahpto yose afise abo yitirirwa.	https://www.bbc.com/gahuza/amakuru-60452556
health	I﻿tiro: Kubera iki ari ngombwa gusinzira n'imiburiburi amasaha atanu buri joro?	"N﻿k'uko abashakashatsi babivuga, itiro ry'amasaha atanu n'imiburiburi rishobora kugabanya ingorane z'amagara ku bantu barengeje imyaka mirongo itanu. Bemeza ko i﻿ngorane z'amagara zishobora gutuma utaronka itiro, ariko gusinzira nabi bishobora kuba ikimenyetso  c'amagara mabi. Biamaze kwemezwa ko itiro rituma umuntu aruhuka, umubiri n'umushaha bigasubira itoto, ariko  kuba umwanya umuntu amara asinziriye ushobora kuba ari ngirakamaro ntibizwi neza. I﻿cigwa ca PLoS Medicine carakurikiranye amagara n'itiro ku bakozi ba reta b'abongereza. I﻿kibazo gikurikira ni co cabajijwe umwe wese ku bantu 800 bagizweko amatohoza: ""Musinzira amasaha angahe mw'ijoro mugereranije buri indwi?"" B﻿amwe muri bo bari bafise isaha ku kuboko yo gukurikirana itiro ryabo. K﻿andi baragiriwe ibipimo vy'ingwara zidakira harimwo ingwara y'igisukari (Diabete), kansere (cancer)  n'ingwara ziterwa n'umutima, mu kiringo c'imyaka 20. A﻿basinzira n'imiburiburi amasaha atanu bafise imyaka 50 bagaragara nk'abashobora kugwara ingwara ku bice 30% kurusha abaryama amasaha indwi. Ivyo vyigwa vyerekanye  kandi  ko k﻿uryama umwanya muto ufise imyaka 50 ushobora gupfa, cane cane uzize ingwara zidakira. Kenshi abahinga basaba ko umuntu asinzira amasaha indwi canke umunani, nk'uko bivugwa n'abashakashatsi bo muri kaminuza za College London na Paris  Cite. A﻿bahinga ntavyo baramenya neza, ariko birazwi ko itiro rifasha ubwonko kuguma bwibuka no kugumana akanyamuneza no gukora udakebaguzwa. I﻿tiro kandi n'akaryo ku bwonko ko kwigizayo imicafu. P﻿rof Derk-Jan Dijk arongoye ikigo Surrey Sleep yabwiye BBC News ati: ""Ivyo bikorwa vyaje kwemeza ko kuryama umwanya muto atari vyiza kuri twebwe. Muri rusangi, si vyiza ku magara yacu - n'aho kuri bamwe, bisa n'uko ataco bitwaye. ""﻿Ikibazo gikomeye n'ukumenya kubera iki abantu bamwe bamwe baryama umwanya muto. Biva kuki? Hari ico dushobora kubikorako? Itiro n'ikintu gishobora gutuma ubuzima buhinduka ku ruhande rumwe."" I﻿gihe kirekire co kudasinzira neza gishobora kugira ingaruka mbi ku kungene umuntu abaho. A﻿baganga ubu bandikira gake abagwayi imiti yo gusinzira, ishobora kugira ingaruka zishobora gutuma umuntu aca ayimenyera. A﻿riko ingorane z'itiro zishobora gutorwa inyishu  kandi uburyo bwo gufashwa buriho."	https://www.bbc.com/gahuza/articles/cl41d86mp2do
health	Yataye ibiro 89 mu myaka ibiri... akiza amagara yiwe	Yataye ibiro 89 mu myaka ibiri... akiza amagara yiwe, mu gihe abaganga bari bataye icizere kuko ubunini bwiwe bw'ikirenga bwari bwamuteye indwara nyinshi.	https://www.bbc.com/gahuza/amakuru-49414843
sports	Pep Guardiola avuga ko Manchester City ikiri ku rugamba rutoroshe na Liverpool	"Umumenyereza  wa Manchester City Pep Guardiola avuga ko umurwi wiwe udashobora guhirahira ngo utakaze urukino na rumwe mu nkino zisigaye za Premier League nimba koko bashaka gukubita hasi ""umwe mu mirwi ikomeye cane muri kahise k'umupira w'amaguru"". City yaraye isubiye mu kibanza ca mbere icatse Liverpool inyuma yo gutsinda Brighton 3-0, iyi mirwi ikaba isumbana inota rimwe gusa mu gihe hasigaye inkino zitandatu. Guardiola yabwiye BBC Sport ati: ""Ntituri ibijuju. Mu gihe tworamuka tunganije urukino na rumwe, tugatakaza amanota abiri gusa, Liverpool ica itahukana ihiganwa. ""Mu gihe twotsinda inkino zacu zose zisigaye, twoca dutahukana ihiganwa. Abakinyi barabizi"". Yongerako ati: ""Turazi inkino zigoye dusigaje kandi dutegerezwa gukina nk'uko twakinye muri uru rukino kugira ngo tuzitsinde zose. Mu gihe tworamuka tubishitseko, tuzohimbaza intsinzi, ni vyatwankira, nta kundi, tuzokeza Liverpool"". City na Liverpool zagiye zihangana bikomeye muri rino higanwa ryose, aho inkino zompi z'ihiganwa hagati y'iyi mirwi zarangiye ari 2-2, nayo mu rukino rw'igice ca kabiri gishira ica nyuma c'igikombe ca FA Liverpool ikaba ari yo yarutahukanye kuri 3-2. Iyi mirwi kandi yompi iri muri ine ya nyuma yo mw'ihiganwa rya Bulaya rihuza imirwi yabaye iya mbere iwabo (Champions League) kandi ikaba ihabwa amahirwe yo guhura mu rukino rwa nyuma. Ariko imbere y'inkino za mbere zo mu gice ca kabiri zishira ica nyuma muri iri higanwa rya Bulaya mu ndwi iza - igihe City izohura na Real Madrid hanyuma  Liverpool nayo igahura na Villarreal - uruhande rwa Guardiola ruzobanza kwakira Watford ku wa gatandatu imbere y'uko abantu ba Jurgen Klopp nabo bahura na Everton ku musi uzokurikira. Mu mwaka w'inkino wa 2018-19, City yatsinze inkino zayo za nyuma 14 zose maze ibona gutahukana ihiganwa, isumvya Liverpool inota rimwe gusa, Guardiola akavuga ko bizosaba ko baguma kuri iyi ntumbero, ntibatirigane, kugira ngo batahukane iri higanwa. Yibaza ko inkino za Champions League n'abanduye imvune - Guardiola avuga ko Nathan Ake na John Stones bavunitse bukebuke mu rukino rwabahuje na Brighton - ko bishobora gutuma ibintu bigenda uko bizogenda. Yongerako ati: ""Vyarigeze gushika mu myaka mike iheze  - twatsinze inkino 14 zose kugira dutahukane ihiganwa. Mu gihe twotsinda inkino zose, nka nkeka tuzotahukana ihiganwa. ""Bivana n'ingene twoba turushe n'imvune, bivana na Champions League. ""Dufise ukwezi kumwe gusa  - kumbure amayinga atanu. Kuva ku mezi cumi na kumwe gushika ku kwezi kumwe, tuzokora uko dushoboye kwose kugira ngo tuvyifatemwo neza muri izi nkino. ""Inkino zitatu zigoye tuzokinira hanze y'iwacu [Leeds, West Ham na Wolves] ariko ni inkino zitandatu gusa kandi tuzokora uko dushoboye kwose, inyuma y'aho nta wuzi ingene ibintu bizogenda. ""Duhanganye n'umwe mu mirwi ikomeye cane muri kahise k'umupira w'amaguru - bafise vyose. Abakinyi barabizi. Urukino twakiniye hano [aho banganije na Liverpool 2-2] ni twe twakinye neza ariko ntitwashoboye kurutsinda. ""Ni ikizira kikaziririzwa ko dutakaza inota na rimwe. Twamye dukina tuzi ko bitoroshe, tuzi ko dutegerezwa gutsinda"". Guardiola yari aryohewe cane kubona umurwi wiwe washoboye kwikatira itike izowushikana muri Champions League mu mwaka uza - intambwe washitseko inyuma yo gutsinda Brighton. Ati: ""Uwu ni umusi umwe mu misi y'umunezero kuko mu mwaka uza tuzoba turi muri Champions League. Abantu bibaza ko ari ibisanzwe ariko ni ngombwa ko tuja muri Champions League. ""Iyo tubishitseko ni uko tuba twavyifashemwo neza cane. Iyo ubajije umurwi uwo ari wo wose intumbero yawo, ni uko bashika muri Champions League. Ivyo rero twasubiye kubishikako""."	https://www.bbc.com/gahuza/imikino-61172592
politics	Mali: Ibihugu vyo mu burengero biriyamiriza irungikwa ry'abacangero b'Abarusiya ba Wagner	"Ubufaransa n'ibindi bihugu 14 bigenzi vyabwo ku mugabane wa Bulaya hamwe na Canada biriyamiriza ico vyita irungikwa ry'abacangero b'Abarusiya muri Mali. Ibi bihugu bivuga ko  ibi ""bishobora gutuma umutekano uhungabana gusumba mu karere ka Afrika y'Uburengero"", gahanganye n'imirwi y'abarwanyi biyitirira idini rya Islam. Ibi bihugu vyo mu burengero vyagiriza reta y'Uburusiya ko ari yo itanga uburyo bwo kurungika aba bacangero b'umurwi Wagner. Uburusiya burahakana ko ata migenderanire bufitaniye n'uyu murwi wa gisirikare ukorera mu rufuri. Ishirahamwe ry'Ubumwe bwa Bulaya riherutse gufatira ibihano umurwi Wagner, rikawagiriza ko ufise uruhara mu bikorwa bibi vy'ihonyangwa ry'agateka ka zina muntu. Uyu murwi karuhariwe ukorera mu kinyegero watanguye kumenyekana ubwa mbere mu 2014, igihe yarwana ku ruhande rw'abashaka kwiyonkora bafashwe mu mugongo n'Uburusiya mu ntambara yo mu buseruko bwa Ukraine. Kuva ico gihe, warakoreye cane mu bihugu vya Syria, Mozambike, Sudan, Libya na Centrafrique. Mw'itangazo vyaraye bisohoye, ibi bihugu vyo mu burengero bigabisha ko irungikwa ry'abacangero ba Wagner rishobora gutuma ""ihonyangwa ry'agateka ka zina muntu muri Mali rishobora kurenga inkombe, kandi ko rishobora guta mu kaga amasezerano y'amahoro n'ugusubiza hamwe"" muri ico gihugu gisinzikajwe n'intambara. Bivuga kandi ko ""bibabajwe cane"" n'ukuntu abategetsi ba Mali bahisemwo ""gukoresha uburyo bw'igihugu busanzwe bukenye cane"" mu guhemba abacangero mvamahanga hagufata mu mugongo ingabo z'igihugu. Iri tangazo ryasohowe n'ibihugu vy'Ububiligi, Canada, République Tchèque, Danemark, Estonie, Ubufaransa, Ubudagi, Ubutaliyano, Lituanie, Ubuholande, Norvège, Portugal, Roumanie , Suède n'Ubwongereza. Gushika ubu, nta kintu na kimwe cerekana ko Mali igiye gukorana na Wagner, nk'uko abategetsi ba Mali baherutse kubibwira BBC, ko ""ata masezerano ari hagari ya Mali na Wagner"". Ubufaransa - igihugu cahoze gitwara Mali muri vya bihe vy'ubukoloni - buherutse gukura ingabo za nyuma mu buraruko bwa Mali muri wa mugambi wo gukura ingabo zabwo zari zarungitswe mu karere ka Sahel kurwanya inyeshamba ziyitirira idini rya Islam. Gushika ubu, Mali ntaco iratangaza kuri ibi bivugwa n'ibi bihugu vyo mu burengero."	https://www.bbc.com/gahuza/amakuru-59778789
sports	Pep Guardiola wa Manchester City avuga ko abatsindiye igikombe ari 'ntibagiranwa'	"Umumenyereza wa Manchester City Pep Guardiola avuga ko umurwi wiwe ari ""ntibagiranwa"" inyuma yo gutahukana igikombe ca Premier League kigira kane mu myaka y'inkino itanu. City yatahukanye iri higanwa irushije inota rimwe gusa umukeba wayo Liverpool inyuma y'intsinzi ya 3-2 yaraye ironse mu gutsinda bigoranye Aston Villa ku musi wa nyuma w'ihiganwa ku kibuga Etihad Stadium. Ni igikombe kigize 11 Guardiola atahukanye mu myaka itandatu kuva ashitse mu Bwongereza. Guardiola ati: ""Turi intibagiranwa. Tuzokwama twibukwa. Aba bakinyi bazokwama bibukwa muri uno murwi"". ""Ivyo twashitseko, ni ibintu bigoye cane. Sir Alex Ferguson na Manchester United barabikoze, haraciye imyaka - incuro zibiri canke zitatu - ubu rero ndabonye ic'ari co gushika ku kintu nk'iki"". Hasigaye iminota 15 gusa ngo urukino ruhere, City yari imaze guterwa 2-0 na Villa imbere y'uko Ilkay Gundogan yinjira agatera ibitsindo bibiri, hagati yavyo umukinyi wo hagati Rodri akaba yashoboye kwinjiza igitsindo, ibintu vyabaye mu minota itanu gusa itahukana intsinzi. Iyo baramuka batsinzwe canke bakanganya gusa, Liverpool niyo iba yaraye mu munezero. Guardiola  ati: ""Urukino rwa nyuma igihe cose rwama ari urukino rudasanzwe - ibigumbagumba vyinshi. Aston Villa ntaco batakoze, ariko igitsindo ca mbere cahinduye vyose. Vyari ngombwa ko dufata ibintu mu minwe"". ""Iyo utsindiye iri higanwa incuro zine mu myaka itanu, ni uko aba bahungu ari ibitangaza. ""Gutsindira muhira imbere y'abantu bacu ni ikintu gihimbaye. Igihe tumariye kunganya, twaciye twumva ko twari dufise amahirwe yo gutsinda ica gatatu. ""Ni bwo bwa mbere nari mbaye mu bihe nk'ibi kuva nagashika hano"". Liverpool yatsinze umurwi wa Wloves 3-1 ku kibuga cayo ariko ntiyashoboye gutesha Manchester City gukingira igikombe cayo yari isanzwe ifise. Mw'ihiganwa ryose rirangiye, iyi mirwi ibiri yatakarije inkino zitanu gusa, Citi zitatu, Liverpool zibiri. Guardiola  yongerako ati: ""Ivyo twaraye dushitseko bifitaniye isano n'ubukomezi bw'abakeba bacu kandi sinari bwigere mbona umurwi nka Liverpool mu buzima bwanje. ""Turakeje Liverpool - baratumye uko indwi yose irangiye tugenda tuvyifatamwo neza"". Abajijwe nimba afise umugambi wo kubandanya amenyereza uyu murwi igihe amasezerano afitaniye nawo azoba arangiye mu mpera z'umwaka w'inkino uza, yavuze ati: ""Nta shaka canke icipfuzo co kwiyumvira ivy'umwaka uza mfise muri kino gihe. ""Nta mwaka w'inkino woroshe. Sinshobora guhemukira umurwi  - kumbure banshira mu bihe bidasanzwe mu buzima bwanje ariko ntegerezwa kuvyiyumvamwo, abakinyi bategerezwa kuvyiyumvamwo mbere n'umurwi utegerezwa kuvyiyumvamwo. ""Ubu ni igihe co kwidagadura. Dusubiriye gutahukana ihiganwa"". Umukinyi mpuzamakungu wa Ukraine, Oleksandr Zinchenko yinjiye mu gice ca kabiri aca ahindura ibintu muri Manchester City anagira uruhara rukomeye mu guhereza umupira Rodri agatera ica kabiri. Yahimbaje iyi ntsinzi mu kibuga umupira  uheze afise ibendera ya Ukraine yari akenyeye mu bitugu, yifotoza ayambaye imbere yo kuyambika igikombe aca akorora amosozi. Ati: ""[Ibi] ni ibihe vy'ikigumbagumba ntibagiranwa kuri jewe - ku banya Ukraine bose bariko bicwa n'inzara, bari mu magorwa mu gihugu canje kubera igitero c'Uburusiya. ""Ndishimiye kuba umunya Ukraine no gutahukana iki gikombe muri Ukraine, kubw'abanya Ukraine bose kubera bagikwiye. ""Gisigura vyose kuri jewe - numva nopfira aba banyagihugu n'abadufashe mu mugongo. Ivyo abanyagihugu bampaye n'ivyo bankoreye muri iki gihe - igihe kitoroshe mu buzima bwanje -  ndabishima cane kandi sinzokwigera ndavyibagira mu buzima bwanje bwose"". 'Ntuzokwama ubona amahiganwa mensi aryoshe' Uwahoze ari myugariro wa Arsenal Martin Keown avuga ko vyari kuba ""biteye agahinda"" iyo City ibura igikombe muri uno mwaka w'ihiganwa, mu gihe Liverpool imaze gutahukana ibikombe bibiri mu gihugu kandi ikaba yiteguriye gutana mu mitwe na Real Madrid mu rukino rwa nyuma rw''ihiganwa rihuza imirwi yabaye iya mbere iwabo (Champions League). Uwahoze ari umusatirizi w'Ubwongereza Alan Shearer nawe yongerako ati: ""Twabonye umurwi udasanzwe, umwaka udasanzwe n'urukino rw'umupira w'amaguru rudasanzwe. ""Ivyo Pep Guardiola akoze muri Manchester City n'ivyo Jurgen Klopp akoze muri Liverpool ni ibintu bidasanzwe. Wari umutaga uryoheye ijisho ku muntu ataho yegamiye. ""Nagumanye umutima uhagaze ariko ntaho nari mpagaze - Imana yonyene niyo izi ivyari mu mitwe y'abafana, kuko uwu ni umuhingamo wari uteye ubwoba. Ibintu bidasanzwe"". 'Twasiganywe n'umurwi wa mbere kw'isi yose' Umumenyereza wa Liverpool Klopp avuga ko wabaye ""umunezero"" kuri we gukorana n'aba bakinyi gihe cose, ariko bari bakeneye "" gushiramwo inguvu zisumbirije mu gice ca mbere c'ihiganwa"" kugira ngo dushobore gutsinda City muri uru rugamba. Hagati aho, avuga ko ivyo bashitseko bidasanzwe kandi ko bagumye baterana inkokora ""n'umurwi wa mbere kw'isi"" gushika ku musi wa nyuma. Ati: ""Aba bahungu bakinye ihiganwa ridasanzwe. Ntibirangiriye ng'aha, ahubwo niko ihiganwa rirangiye""."	https://www.bbc.com/gahuza/imikino-61546935
politics	Uganda yemeye ko yafashe abarenga 1000 imbere y'amayo yo mu kwa mbere	"Leta ya Uganda yemeye ko yafashe abantu barenga 1000, bafatwa mu kiringo c'imbere gatoyi y'amatora atavuzweko rumwe yo mu kwezi kwa mbere 2021. Urwandiko rubitangaza rwashikirijwe mu nama nshingamateka n'umushikiranganji w'intwaro yo hagati General Jeje Odongo, ku muhingamo wo kuri uno wa kane. Urwo rwandiko rwerekana yuko mu kwezi kwa cumi na rimwe igihe uwutavuga rumwe na leta Robert Kyagulanyi (Bobi Wine) yafatwa ariko ariyamamaza, abantu 269 barafashwe bahorwa kuja mu myiyerekno yaciye ikurikira. Inyandiko ya leta ivuga ko bamwe bashikanywe imbere ya sentare barashinjwa canke bararekurwa mu gihe abandi bagipfunzwe. Igihe c'amatora hamwe n'icakurikiye gatoyi umunsi w'itora vyaranzwe cane n'ugusemerera kw'imiryango hamwe n'abatavuga rumwe na leta, basaba itohoza ku majana y'abantu bakuwe iwabo canke mu mabarabara. Vyibazwa ko abo bose batwarwa n'abakozi bo mu nzego za Uganda zijejwe umutekano. General Odongo yarigeze kubwira inama nshingamateka ko leta yari ifise abantu 221 bonyene, benshi muri bo bari mu mabohero ya gisirikare. Uwo mushikiranganji yasabwe gukora itohoza rikwiye, kuko umugambwe wa Bobi Wine, National Unity Platform, wabandanije uvuga yuko hari abanywanyi bawo hamwe n'abawushigiye 423 irengero ryabo ritaramenyekana. Urwandiko rwo kuri uno wa kane rwerekana yuko igice gitoyi c'abo bantu ari co kimaze kuboneka, ariko 356 muri bo ""ntibaramenyekana"" kuko amakuru y'igihe n'aho bafatiwe ataratangwa. Nyuma y'inkuru ya BBC yo mu kwezi kwa gatatu yavuze ku basore hafi 18 bafatiwe mu kigwati ca Kyotera mu bumanuko bushira uburengero bwa Kampala, bose baciye barekurwa ataco bagirijwe babasiga hafi y'ikigwayi cabo hagati mw'ijoro. Abandi benshi bararekuwe muri ubwo buryo nyene, bamwe bakabara inkuru zo gukubagurirwa aho bari bapfungiye. Urwandiko rw'umugwi w'abahinga ba ONU mu bijanye n'agateka ka zina muntu rwasohowe ku wa kabiri, rwahamagariye Uganda guhagarika gutoteza abanyepolitike batavuga rumwe na leta. Urwo rwandiko kandi rwasavye ko hakorwa itohoza ribushitse, hamwe no guhana abahonyanze agateka ka zina muntu mu bikorwa vyabaye mu gihe c'amatora."	https://www.bbc.com/gahuza/amakuru-56765831
entertainment	Umwamikazi Elizabeth atanguye urugendo rwa nyuma, abanyagihugu baramwunamira	Urugendo rwa nyuma kandi rubabaje rw’Umwamikazi  Queen Elizabeth II w’ubwongereza rwatanguye kuri uno wa Mungu, ikiziga ciwe kikaba kivanywe i Balmoral kijanwa ku kirimba c’umwami ca Holyroodhouse muri  Edinburgh. Ibihumbi n’ibihumbi baratonze ku mabarabara mu kwunamira ubwa nyuma umwamikazi. Iyi niyo ntambwe ya mbere y’ibikorwa vyo kumushingura vyitezwe mu ndwi iza i Londres/London. Ikiziga kigenda bukebuka n’imodoka gushika Edinburgh uburebure bw’ibirometero 280. Gicishwa mu bibanza bitandukanye kuva Aberdeen, Dundee, na Perth, uru rukaba ari urugendo ruza kumara amasaha atandatu. Kiza gushikanwa i Holyroodhouse – ingoro y’Umwami w’Ubwongereza ku mugwa mukuru wa Ecosse/Scotland – kikaza gushirwa mu cumba kidasanzwe. Ku muhingamo w’ejo ku wa mbere, hazoba ikigandaro mw’Isengero nkuru yitiriwe Umweranda Giles, kizokwitabirwa n’umuryango w’i bwami. Isandugu izohamara amasaha 24, kugira ngo abantu bashobore kumwunamira ubwa nyuma. Umusi uzokurikira Umuganwakazi Anne azoherekeza ikiziga ca nyina wiwe mu gihe kizoba gitwawe n’indege i Londres.  Isandugu y’ikiziga c’Umwamikazi kizovanwa ku kibuga c’indege ca Edinburgh ijanwe i Buckingham n’indege gigishijwe ku kibuga c’indege ca RAF Northolt. Ku wa gatatu, ikiziga c’Umwamikazi kizojanwa mu ngoro ya Westminster (Westminster Hall) inyuma gatoya y’isaha umunani z’umuhingamo, urugeno ruzomara iminota yaba 40, abanyagihugu bakazoronka akaryo ko kumwunamira muri uru rugendo. Niho kizoguma imbere yo gushingurwa. Ibirori vyo gushingura umwamikazi Elizabeth bizoba ku wa mbere igenekerezo rya 19 Nyakanga (9), 2022 mw’isengero Westminster Abbey, nk’uko itangazo ryasohowe n’ikirimba ca Buckingham ribivuga. Uru rusengero ni urusengero rudasanzwe kuko niho abami n’abamikazi bimikirwa, harimwo n’uyu Mwamikazi nyene mu 1953, rukaba ari narwo rwabereyemwo ubugeni bwiwe n’Umuganwa Philip mu 1947. Nta birori vyo gufuba umwami vyari bwigere bibera muri uru rusengero kuva mu kinjana ca 18, n’aho ibirori vyo gushingura nyina w’uyu Mwamikazi ari ho vyabereye mu 2002. Abakuru b’ibihugu bavuye mu bihugu bitandukanye vy’isi bazofata urugendo bagiye kwifatanya n’umuryango w’I bwami kwibuka ubuzima bw’umwamikazi n’ibikorwa vyiwe. Abanyaporitike bakomakomeye n’abahoze ari abashikiranganji ba mbere b’Ubwongereza nabo nyene bazokwitabira ibi birori. Ibirori bizotangurwa no kuvana isandugu y’ikiziga c’umwamikazi mu cumba ca Westminster itwarwe mu Rusengero rwa Westminster mu modoka y’igisata ca gisirikare kirwanira mu mazi. Inyuma y’ibi birori, ikiziga kizovanwa i Westminster Abbey kijanwe ahitwa Wellington Arch, ari naho kizovanwa kigatwarwa gushingurwa i Windsor.	https://www.bbc.com/gahuza/articles/c1wnjpnx3veo
entertainment	Akaririmbo k'uyu mu Somaliakazi karakunzwe cane ku mbuga...	Urashobora kuba umaze kwumva akaririmbo kakunzwe cane ku mbuga k'uyu mu Somaliakazi. Aha ariganira BBC ingene vyagenze.	https://www.bbc.com/gahuza/59436729
entertainment	Tanzania: Sentare ivuga ko inyandiko zo kuraga itunga ryose Jackline Ntuyabaliwe zitakurikije amategeko	"Umupfakazi wa nyakwigendera Reginald Mengi, Jackline Ntuyabaliwe, yerekanye akababaro kiwe ku ngingo ya sentare nkuru ya Tanzania yerekeye uwohagarikira itunga ryasizwe n'umugabo wiwe. Yanditse ku rubuga rwa Instagram ati: ""Kirakwiye... icegeranyo co kwa muganga ca Dr Reginald Mengi cerekanywe nk'icemezo. Ukuri ku bantu bakunda ukuri. Umugabo wanje yamaze ubuzima bwiwe yubashwe, akerebutse kandi yafashije ibihumbi n'ibihumbi vy'abatanzania."" Ntiyari umukehabwenge! Ushobora kuvuga ivyo ushatse vyose, ufate ivyo ushatse, ariko kuri ivyo, nzomuvugira gushika mpfe. Jackline yanditse kuri urwo rubuga hwaniro ashirako n'icegeranyo ca muganga wiwe, yanditse ivyerekeye amagara yiwe, ko ingwara yamufashe ya AVC itatumye atakaza ubwenge. Mu misi iheze, mu gusoma urubanza rw'impapuro 72, umucamanza Mlyambina yavuze ko inyandiko zo kuraga za nyuma za nyakwigendera Dr Mengi zanditswe itariki 17 z'ukwezi kw'umunani mu 2017 zitakurikije amategeko agenga kuraga. Muri urwo rubanza, abana ba Dr Mengi bariko bariyamiriza izo nyandiko zo kuraga bivugwa ko zasizwe na nyakwigendera se wabo, n'umukono wari kuri izo nyandiko nta ho bisa bisana n'izindi ziwe, kandi muri ico gihe se wiwe nta nguvu yari afise zo kwandika kubera ingwara yari afise kuva mu 2016. Abana bakuze ba nyakwigendera bavuga ko izo nyandiko zo kuraga zabirengagije, iragi ryose rihabwa Jackline Ntuyabaliwe n'abana biwe b'amahasa, rero ko izo nyandiko zitakurikije amategeko  kubera zashize ku ruhande abandi bana ata mpamvu. Jackline Ntuyabaliwe azwi kw'izina ry'ubuhizi rya K-Lynn muri BongoFleva yamenyekanye cane mu ndirimbo Nalia Kwa Furaha. Bahuriye n'umugwizatunga w'umutanzania Reginald Mengi mu gihugu c'Ubwongereza mu 2010. Mu 2014 ikinyamakuru candika ku butunzi ca Forbes canditse ko uwo mugabo yari afise imitahe mu bimenyeshamakuru no mu mashirahamwe yimba ubutare, yari afise ubutunzi bungana na miliyoni 560 z'amadolari. Bari bubakanye mu 2015 mu bugeni bwabereye mw'izinga rya Maurice, Dr Reginal Mengi akaba yarusha umupfasoni wiwe imyaka 36. Yaryamiye ukuboko kw'abagabo ari i Dubai afise imyaka 75  itariki 2 z'ukwezi kwa gatanu mu 2019, mu gihe Jackline Ntuyabaliwe yari afise imyaka 39."	https://www.bbc.com/gahuza/amakuru-57202830
health	Abarundi barenga 200 bari i Dubai babuze epfo na ruguru kubera coronavirus	"Abarundi barenga 200 baheze mu gisagara ca Dubai kuva mu kwa gatatu kw'uno mwaka kubera vyanse ko batahuka iwabo inyuma y'aho uruja n'uruza ruhagarikiwe bivuye ku kiza ca coronavirus. Bavuga ko bari mu mazi abira, bakabona ko bashobora kwisanga mu mabohero kuko ikiringo bahawe na leta y'igihugu ca Emira Zunze Ubumwe z'Abarabu kizorangira ku wa 12/08. Bavuga ko barishe amatike  mw'ikompanyi y'indege Kenya Airways, ariko ko mu nyuma iyo kompanyi yababwiye ko idashobora kuja mu Burundi kuko ikibuga c'indege ca Bujumbura kicugaye. Ubuserukizi bw'u Burundi i Dubai burabahumuriza ko ikibazo cabo kiriko kirigwa kandi ko vuba kizotorerwa umuti. Banga Rigumye, umwe muri abo Barundi yagiye arondera akazi, yabwiye BBC ko ibibazo barimwo vyatanguye kuva mu kwagatatu kw'uno mwaka, igihe u Burundi bwugara ikibuga c'indege. ""Twari twateguye gutaha ku wa 22 z'ukwa gatatu, iyo tariki nyene leta y'u Burundi ica itangaza ko ikibuga c'indege cugaye mu gihe aha i Dubai naho hari hasohotse itangazo rivuga ko ikibuga cari kwugarwa itariki 25 z'ukwa gatatu"". ""Twebwe rero twari twateguye kwurira indege kuri iyo tariki kugira ngo ino ntibahave batwugarirako"". Avuga ko bahavuye bitura ubuserukizi kugira bubavugire batahe, ariko bikaba bitakunze. Bangarigumye avuga ko leta ya Emira Zunze Ubumwe z'Abarabu yari yabemereye ko impusha zo kuba muri ico gihugu zari kubandanya gushika mu kwa cumi na kabiri, ariko mu nyuma ivamwo irisubirako. ""Twatangarijwe ko kugera kw'igenekerezo rya 12/08 twese twoba twasohotse, atari uko naho uwubishoboye arihe amadolari 700 kugira ngo aronswe visa nshasha. Rero ingorane twebwe Abarundi dufise, kubera coronavirus nta buzi dufise ngo turonke ayo mahera"". Avuga ko vyabaye ngombwa ko bagumayo ataco bariko barakora, gushika aho bene amazu babirukana, ubu bamwe bakaba barara bakirirwa hanze, ""ivyo gufungura vyovyo bikaba ari umugani"". Asaba ubutegetsi bw'u Burundi y'uko bwobacishirizamwo bagatahuka amarembe badateje iceyi igihugu. Eddy Kevin Gahire aserukira abarundi baba muri ico gihugu avuga ko ico kibazo bagishikirijwe, nabo bakagishikiriza ubuserukizi bw'u Burundi i Dubai. Uwuserukira u Burundi muri Emira Zunze Ubumwe z'Abarabu aremeza ko abo bantu abazi kuko bamwituye kandi ko ariko arakora uko ashoboye kugira ngo ikibazo cabo gitorerwe umuti. Bapfinda Epimeni yabwiye BBC Gahuzamiryango ko mu bisanzwe iyi ngorane iri n'ahandi, ariko ko ikibazo c'abo bari i Dubai gitandukanye kubera abenshi muri bo ari imisore n'inkumi bagiye barondera ubuzi butobuto. Ati: ""Barafise ingorane kandi zikomeye cane kuko abenshi ntibafise aho baryama, abenshi ntibafise ingene bashobora no gufungura"". ""Icabateye ubwoba gusumba ni uko leta y'iki gihugu iherutse gutangaza ko uwo hazogera itariki 12 z'uku kw'umunani azoca atangura gufatwa nk'uwuri mu gihugu bitemewe n'amategeko (overstay)"" ""Ico gihe bazoca batangura gutozwa ama Durham 100 ku munsi (hafi 525  amafaranga y'amarundi), mu gihe batanaronka n'ayo gufungura"". Avuga ko ico bakoze kwabaye ukwandikira ababatwara mu Burundi, kandi ko babishuye bakabasaba  ko botegura urutonde rw'abo bantu. Afise icizere ko mu minsi ikibazo bazogitorera umuti. Abasaba kubandanya barindiriye mu kwihangana gushika ikibuga c'indege ca Bujumbura cuguruwe bagashobora gutahuka kuko basanzwe bararishe amatike y'indege. Arabahumuriza ko ni hagera y'uko ikiringo bahawe kirangira ku wa 12/08 ikibuga c'indege ca Bujumbura kitarugururwa ngo bashobore gutaha ko azobasabira imbabazi mu bushikiranganji bw'imigenderanire ya Emira Zunze Ubumwe z'Abarabu kugira ngo ntibarihishwe amande."	https://www.bbc.com/gahuza/amakuru-53627635
sports	Ayavugwa mw'igura n'igurishwa ry'abakinyi: Salah, Jesus, Wijnaldum, Ziyech, Ronaldo, Raphinha, Lenglet	Liverpool iriko iraraba ko yogurisha Mohamed Salah muri rino ci mu gihe hogira abemera gutanga imiriyoni 60 z'amapawundi, Real Madrid ikaba iri mu mirwi iriko irakurikirana ingene ivy'uyu munyamisiri w'imyaka 30 bigenda.  (Sun) Arsenal yageze ku masezerano na  Manchester City ku munya-Brezili  Gabriel Jesus, aba Gunners bakaba biteguye gutanga imiriyoni 45 z'amapawundi kuri uyu musatarizi w'imyaka 25.  (Fabrizio Romano) Umukinyi wo hagati wa Hollande  Georginio Wijnaldum azokwemererwa kuva muri  Paris St-Germain muri rino ci. Leicester City iripfuza cane uyu mukinyi w'imyaka 31, mu gihe  Everton, Wolves na West Ham nayo nyene iriko irakurikiranira hagufi ingene ibintu bigenda. (90min) Chelsea yegereye Juventus kugira bavugane ingene yoronka umukinyi w'inyuma w'umunya-Hollande  Matthijs de Ligt w'imyaka  22 asigaje imyaka ibiri mu masezerano yiwe. (Goal) Umukinyi wo ku ruhande wa Chelsea Hakim Ziyech yasavye uruhusha rwo kuva muri uyu murwi mu gihe  AC Milan yatanguye ibiganiro n'aba Blues kuri uno munya-Maroc w'imyaka 29. (Sky Sport Italia, iciye kuri Mail) Newcastle, Everton na Aston Villa yose iriko yerekana ko yipfuza Tomas Soucek w'imyaka 27, na rirya kazoza k'uyu munya-République tchèque kadatomoye neza muri West Ham, ni mu gihe agiharira ku bijanye n'amasezerano mashasha.  (Sun) Umukuru wa Bayern Munich  Hasan Salihamidzic avuga ko ata kuri kuri mu bihuha bivuga ko uyu murwi wa  Bundesliga ushaka kugura umusatirizi wa Manchester United umunya-Portugal  Cristiano Ronaldo w'imyaka 37. (Sky Germany - mu kidagi) Umukinyi wo ku ruhande wa Leeds umunya-Brezili  Raphinha w'imyaka 25 yanse imirwi yo muri Premier League  kubera yishakira kwimukira muri  Barcelona. (Sport) Chelsea igiye kwumviriza imirwi yoza ishaka kurondera umunyegori wa Espagne Kepa Arrizabalaga w'imyaka 27 inyuma y'aho abwiriye ikinyamakuru  Marca ko intumbero yiwe nyamukuru ari ugukina. (Mirror) Umumenyereza wa Chelsea  Thomas Tuchel  yemerewe na bene umurwi bashasha kugura abakinyi bashika kuri batandatu muri rino ci. (Telegraph) Atletico Madrid iripfuza kugura umunya-Espagne akina inyuma ku ruhande rw'iburyo  Hector Bellerin w'imyaka 27 muri rino ci inyuma y'umwaka w'inkino yari amaze akina muri  Real Betis yari yatijijwemwo avuye muri Arsenal. (Goal) Barcelona irizeye ko Tottenham ishobora kwumvisha umukinyi w'inyuma w'umufaransa Clement Lenglet w'imyaka 27 ko yokwimukira muri Premier League kugira ngo uyo murwi wa La Liga urabe ingene utangura kwikurako abakinyi bamwe muri rino ci. (ESPN) Tottenham na Middlesbrough ntirumvikana ku kiguzi c'umwongereza akina inyuma mu murwi w'abatarenza imyaka 21 Djed Spence, mu gihe uyu murwi wo mu cicaro ca kabiri (Championship) umushakako imiriyoni zababa 15 z'amapawundi hariko n'uturusho.   (Sun) David Beckham yavuganye n'umunya-Chili akina hagati Arturo Vidal amusaba ko yokwimukira mu murwi wiwe wa  Inter Miami mw'ihiganwa ryo muri Amerika MLS igihe uyu mukinyi w'imyaka 35  azoba avuye muri Inter Milan. (Marca) Umunya-Brezili akina ku ruhande  Anthony w'imyaka 22 - yipfuza cane guhamvya uwahoze ari umumenyereza wiwe Erik ten Hag muri Manchester United -  ejo ku wa gatanu ntiyabonetse igihe  Ajax yatangura imyimenyerezo yo kwitegurira umwaka w'inkino wimirije.  (Mirror) Umunya-Slovakia akina inyuma Milan Skriniar w'imyaka  27, yemeye kwimukira muri  Paris St-Germain avuye muri Inter Milan. (Gazzetta dello Sport - mu Gitaliyano) Paris St-Germain yashitse ku masezerano na Nice ku mumenyereza wayo Christophe Galtier uyu mufaransa akaba yiteze gusubirira Mauricio Pochettino nk'umumenyereza. (Le Parisien - mu Gifaransa )	https://www.bbc.com/gahuza/articles/cj7ny0g9gpno
health	Tanzania yakiriye incanco za mbere za Covid-19 zitanzwe na US	Tanzania yahawe doze zirenga umuriyoni w'incanco za Johnson &Johnson mu mugambi Covx w'ishirahamwe rijejwe amagara y'abantu kw'isi, OMS/WHO, wo kurwanya ca kiza karanda ca Covid-19. Ni muri wa mugambi wa Reta Zunze Ubumwe za Amerika wo gufashisha umugabane wa Afrika incanco zigera ku miriyoni 25. Nk'uko bimeze mu bindi bihugu, abazoronka ubwa mbere izi ncanco ni abakora mu bisata bijejwe ubuvuzi hamwe n'abo bandi bose baboneka ko bashobora kwanduzwa uwu mugera ningoga. Ku rubuga rwayo rwa Twitter, ubuserukizi bwa Amerika muri Tanzania buvuga ko bwahaye reta ya Tanzania izo ncanco bubicishije mu mugambi wa Covax, bukoranye kandi n'ishirahamwe ry'Ubumwe bwa Afrika. Uwuserukira Amerika muri ico gihugu Donald J Wright, avuga ko  bariko barakwiragiza izi ncanco kugira no barokore ubuzima mu gufata iya mbere mu rugamba rwo gutuza iki kiza. Itangazo ryasohowe n'umunyamabanga ntayegayezwa mu bushikiranganji bw'amagara y'abantu wa Tanzania ryaciye mu kinyamakuru The Citizen muri ico gihugu, rivuga ko reta yiteze kuronka ubwoko bune bw'incanco zirindiriwe mu kiringo c'amezi atatu gushika kuri ane ari imbere. Uru rucanco rutangwa kuri doze imwe gusa ruzotangwa ku buntu mu bitaro vyose vya reta. Abazoba bafise ingendo mu mahanga nabo nyene bazohabwa uru rucanco ariko babanje kuriha. Hari haciye indwi zibiri izinga rya Zanzibar ry'ico gihugu ryaratanguye isekeza ryo gucandaga rikoresheje rwa rucanco rw'ahingurwa n'Ubushinwa, Sinovac. Gushika ubu ariko nta biharuro vyerekana abamaze gucandagwa, canke igitigiri c'izo ncanco zatanzwe na reta y'Ubushinwa. Tanzania yari imaze igihe kitari gito idatangaza ibitigiri vy'ingene coronavirus yifashe mu gihugu kuva mu 2020 gushika mu kwa gatandatu uno mwaka, haciye amezi make Perezida Samia Suluhu yimitswe nk'umukuru mushasha w'ico gihugu. Uwo yasubiriye, umuhisi John Pombe Magufuli, yari umwe mu bategetsi b'isi batabona kumwe n'abandi ibijanye na Covid, akaba yari yariyamirije incanco. Iki gihugu ubu kimenyesha ko gihanganye n'igihuhusi kigira gatatu ca Covid. Eritrea n'Uburundi ni vyo bihugu vyonyene ku mugabane wa Afrika bitarasaba incanco muri wa mugambi Covax canke muri wa mugambi w'ishirahamwe ry'Ubumwe bwa Afrika, uzwi nka Vaccine Acquisition Trust.	https://www.bbc.com/gahuza/amakuru-57959503
sports	Champions League: Chelsea v Lille, Man Utd v Atletico, Man City v Sporting, Liverpool v Inter	"Chelsea isanganywe igikombe izokina na Lille yo mu cicaro ca mbere mu Bufaransa mu  migwi  16 isigaye muri Champions League inyuma y'itomboza ry'ingene zizokuranamwo ryabaye ubugira kabiri. ""Ingorane y'ubuhinga"" yari yatumye haba ikosa mw'itomboza rya mbere, Uefa ikaba yaciye ivuga ko ribaye impfagusa. Manchester United izohura na Atletico Madrid isanganywe igikombe ca La Liga nayo Manchester City ifise igikombe ca Premier League ikazokina na Sporting Lisbon yo muri Portugal. Liverpool imaze gutwara ico gikombe incuro 6 izohura  na Inter Milan imaze kugitwara 3. Real Madrid imaze gutwara ico gikombe 13 yaguye kuri Paris Saint Germain yo mu Bufaransa  ifise abakinyi ba rututura  cane muri iki gihe. Ingene imigwi izohura mu gice ca 16 gishira ica nyuma: Red Bull Salzburg v Bayern Munich Sporting Lisbon v Manchester City Benfica v Ajax Chelsea v Lille Atletico Madrid v Manchester United Villarreal v Juventus Inter Milan v Liverpool PSG v Real Madrid"	https://www.bbc.com/gahuza/amakuru-59641754
politics	Russia yahaye amasaha indwi ingabo za Ukraine ziri i Mariupol ngo zikishikane, zanse	"Nta kintu na kimwe cerekana ko ingabo za Ukraine zirwanira mu gisagara ca Mariupol cugarijwe zihava zishikana ku ngabo z'Uburusiya, nk'uko zari zatewe akamo n'iki gihugu kimaze igihe cugaye iki gisagara kiri ku nkengera y'inyanja mu bumanuko bushira ubuseruko bwa Ukraine. Umuhanuzi w'umukuru w'igisagara ca Mariupol, Petro Andriushchenko, yavuze abicishije ku rubuga rwa Telegram ko ""n'aho Uburusiya bwatanze 'akanya ko kwishikana' ku ngabo zacu zisigaye"" muri ico gisagara ""abarwanyi bacu barabandanya urugamba"". Umushingamateka wa Ukraine aserukira akarere ka Odesa, Oleksiy Goncharenko, yabwiye BBC ko ingabo za Ukraine ziri i Mariupol zitazokwishikana ku ngabo z'Uburusiya. Ati: ""Naravuganye nabo ejo, kandi ndazi ko bazorwana gushika ku wa nyuma"". Uburusiya bwari bwemereye ingabo za Ukraine zirwanira mu gisagara ca Mariupol ko zishobora kuticwa - ariko gusa mu gihe zari gushira ibirwanisho hasi kuri uyu wa Mungu zikishikana. Reta y'Uburusiya yavuga ko ingabo za Ukraine ""n'abacangero mvamakungu "" bakirwana i Mariupol -  igisagara Uburusiya buvuga ko bwigaruriye hafi cose - bari bafise amahirwe yo gushira ibirwanisho hasi hagati y'isaha cumi na zibiri z'agatondo (06h00) gushika isaha indwi z'umurango (13h00) mu masaha ya Moscou hanyuma bagashobora gukira. Yavuga ko abakora ivyo bashobora gufatwa neza hisunzwe amasezerano ya Geneva agenga impfungwa z'intambara. Iri tangazo ntirivuga icoba mu gihe hogira umusirikare n'umwe wa Ukraine yokwanka gushira ikirwanisho ciwe hasi - ariko rikavuga ko reta yemeye ibi ""mu kwubahiriza iteka rya kiremwamuntu"". Uburusiya buvuga ko ingabo za Ukraine zigisigaye muri ico gisagara zazibiriwe mu gace gatoya ka Azovstal gahingurirwamwo ivyuma. Iri tangazo ryavuga ko ingabo z'Uburusiya ""zari kubandanya zisohora"" ibiri mu vyo izi ngabo za Ukraine zikiri i Azovstal zemerewe uko iminota 30 iheze ijoro ryose. Uburusiya buvuga ko ingabo za Ukraine ni zemera kwishikana, ingabo z'Uburusiya zari kumanika amabendera atukura isaha cumi na zibiri hanyuma iza Ukraine nazo zigashobora kumanika amabendera yera. Rihimiriza kandi izo ngabo ko zitorinda kurindira uruhusha ruva i Kyiv kugira ngo zishikane, ariko ko zokwifatira ingingo zo nyene. Imbere y'aha, Perezida Volodymyr Zelensky yari yatangaje ko ""guhonya"" abarwanyi bakirwanira i Mariupol gushobora gutuma ibiganiro n'Uburusiya bihagarara burundu. Ni inyuma y'aho umukuru w'intara ya Donesk iherutse gutangazwa n'Uburusiya ko ari igihugu cigenga (Donetsk People's Republic, DPR) atangarije ko abarwanyi ba Ukraine basigaye i Mariupol bazokwanka kwishikana bazohonywa. Afatiye ku kungene igisagara kiri hafi ya Kyiv casambuwe n'ibibombe, Perezida Zelensky yabwiye urubuga ngurukanabumenyi Pravda  ati: ""Mariupol ishobora kuba nka Borodyanka incuro cumi"". Muri ino ndwi, Moscou yatangaje ko abasirikare ba Ukraine barwanira mu mazi barenga 1000 bishikanye i Mariupol, ivyo Ukraine yoyo yahakanye. Inyuma y'aho ejo ku wa gatandatu Uburusiya buhereye amasaha make yo kwishikana ingabo za Ukraine zirwanira i Mariupol, Perezida Zelensky yaremeye ko ingabo za Ukraine zigisigaranye agace gatoya gusa ka Mariupol, anavuga ko reta iguma ivugana n'abo bacirwanako. Itororokanirizo ry'amakuru Reuters risubiramwo Zelensky avuga ko ibintu bimeze nabi cane. Ariko ntiyavuze ku bivugwa n'Uburusiya ko igisirikare cabwo cakubuye udusigarira tw'ingabo za Ukraine mu gisagara cose kimaze igihe gisatirwa, kiretse izari zikiri ku ruganda rwa Azovstal - uruganda rukomeye ruhingura ubutare bw'icuma. Umuvugizi w'ubushikiranganji bwo kwivuna abansi bw'Uburusiya yavuze ko ingabo za Ukraine zababa 2500 ari zo zikiri muri urwo ruganda, kandi ko ata saganirizo zisigaranye kuko zugaraniweyo n'abasirikare b'Uburusiya, nk'uko bivugwa n'ikinyamakuru ca reta TASS. BBC ntiyashoboye guhinyuza aya makuru. Icegera c'umukuru w'ikambi y'umunani mu gisirikare c'Uburusiya, Vladimir Petrovich Frolov, yasize ubuzima mu ntambara muri Ukraine, nk'uko bitangazwa n'itororokanirizo ry'amakuru ry'Uburusiya TASS. Aya makuru yemejwe na buramatari wa St Petersburg,  Alexander Beglov. Beglov avuga ati: ""Vladimir Petrovich Frolov yapfuye nk'intwari mu ntambara n'intagondwa za Ukraine"". Uyu muburamatari avuga ko Frolov ""yitanze kugira ngo abana, abagore n'abatama mu ntara ya Donbas ntibasubire guterwa amabombe"". Ariko amabombe menshi aterwa muri Ukraine aterwa n'Uburusiya. Muri ino ntambara, abajenerali b'abarusiya batari bake n'izindi ntwazangabo mu gisirikare c'Uburusiya bavugwa ko bahasize ubuzima. Ni ibintu bidasanzwe kwumva intwazangabo zo ku rwego nk'urwo bishira mu kaga mu kwegera cane urubuga rw'intambara, amakuru ava mu bihugu vyo mu burengero akavuga ko bakora gutyo mu ntumbero yo kuraba ko bofata urugamba mu minwe mu gihe, hamwe hamwe rwagenze nabi."	https://www.bbc.com/gahuza/amakuru-61132465
sports	Diego Maradona: Menya ubuhinga bw'uyu mukinyi n'intege nke ziwe	"Igitangaza c'umukinyi, agaragara mu kibuga, umuhinga, ntagereranywa, adahuriweko na bose. Diego Maradona. Igihangange mu mupira w'amaguru ateye inkeke. Umwe mu bakinyi b'ibihangange muri uwo mukino, uwo munya Argentine yarishimira uko ahererekanya umupira, ukubona kure n'ubunyarutsi vyashimisha abakunzi biwe. Yaranashavuje abakunzi biwe igihe yinjiza n'ukuboko, mu ciswe 'Hand of God' (ukuboko kw'Imana), aca aja muvyo kunywa ibiyayuramutwe no mu zindi ngorane zimuraba ku giti ciwe atari ku kibuga. Diego Armando Maradona yavukiye mu micungararo  y'igisagara ca Buenos Aires haraciye imyaka 60, akaba yakize ubukene buharangwa mu kuba umukinyi w'umupira w'amaguru rurangiranwa bamwe bagereranya mbere ko yasumvya ubuhinga Pele wo muri Brezil. Uwo munye Argentine, yinjije ibitsindo 259 mu nkino 491, yararushije amajwi mugenzi we wo muri Amerika y'epfo mu matora y'umukinyi wa mbere akomeye mu kinjana ca 20, imbere y'uko FIFA ihindura uburyo batoramwo, bose bakaba baciye bagirwa aba mbere. Maradona yerekanye ubushobozi butangaje kuva akiri muto, aho yagejeje umurwi wiwe w'abakiri bato wa Los Cebollitas, ku ntsinzi 136 bikurikiranya, aca agira ugukina umupira w'amaguru umwuga ku myaka 16 n'imisi 120. Mugufi kandi yitsindagiye, ku metero imwe n'igice, si umunonotsi wokwiyumviriye. Ububangutsi bwiwe, ukubona kure, guhagarika umupira, ugucenga no guhereza vyatuma ukutanyaruka cane n'iyongerekana ry'ibiro vyiwe bitagaragara. Ashobora kuba yari umuhinga mu guca mu bakinyi binyuma bahanganye, ariko vyaramugora kwirinda ingorane. Ibitsindo 34 vya Maradona mu nkino 91 za Argentine ni igice kimwe muri kahise kiwe mu gihe yamaze akina. Yarafashije igihugu ciwe gutahukana intsinzi mu nkino z'igikombe c'isi co mu 1986 i Mexico, aranagishikana mu rukino rwa nyuma inyuma y'imyaka ine yakurikiye. Mu nkino z'igice ca kane gishira ica nyuma zaheruka, hari habayemwo ukutumvikana kwari gushobora kugira ingaruka ku buzima bwiwe. Urukino rwabahuje n'Ubwongereza na rwo rwadutsemwo ikindi cuka kibi, intambara ya Falklands War hagati y'ivyo bihugu bibiri yari yatanguye  imyaka ine imbere y'aho. Ku kibuga ho yaciye ikomera gusumba. Mu gihe hari haheze iminota 51 ata gitsindo kiraboneka, Maradona yarwaniye umupira mu kirere n'umunyegoli Peter Shilton aca yinjiza igitsindo. Mu nyuma yavuze ko ico gitsindo cabonetse ""hamwe kivuye ku mutwe wa Maradona, ahandi na ho ku kuboko kw'Imana"". Inyuma y'iminota ine, yaciye yinjiza igitsindo  kivugwa ko ari ""igitsindo c'ikinjana' - yafashe umupira hagati mu kibuga aca arawirukankana, asiga abandi bakinyi inyuma, imbere yo gucenga Shilton, aca arinjiza. Ku ncuro zibiri zose, Maradona yaraguzwe ku giciro kitari bwigere kibaho ku wundi mukinyi  - ava muri Boca Juniors mu gihugu ciwe agana Barcelone muri Espagne ku miliyoni 3 z'amapawundi, n'igihe yaja mu Butaliyano mu murwi wa Napoli, inyuma y'imyaka ibiri ku  miliyoni 5 z'amapawundi. Hari abakunzi b'uwo mugwi barenga 80.000 ku kibuga ca San Paolo, igihe yashika ari muri kajugujugu. Intwari nshasha. Yarakinye mu murwi ukomeye mu Butaliyano, arakundwa n'abarorerezi mu gihe yafasha gutahukana ibikombe vy'ihiganwa rya Buraya mu 1987 na 1990 hamwe n'igikombe ca UEFA co mu 1989. Yaragiriraniye ubucuti n'imirwi y'abicanyi ya Camorra, aja muvyo kunywa ibiyayuramutwe vya cocaine, aranitwarirwa yagirizwa kutemera umwana yavyaye. Inyuma yo gutsindwa igitsindo 1-0 n'Ubudagi mu rukino rwa nyuma rw'igikombe c'isi mu 1990 mu Butaliyano, ibipimo vyerekanye ko yanyoye ibiyayuramutwe mu mwaka wakurikiye vyatumye ahagarikwa amezi 15. 1977: Yatanguye mu rukino rwahuza Argentine v Hongrie 1982: Yagiye mu murwi wa Napoli inyuma y'imyaka ibiri yamaze muri Barcelone 1986: Yatahukanye igikombe c'isi akinira Argentine 1990: Yakinye urukino rwa nyuma rw'igikombe c'isi ubugira kabiri akinira Argentine, maze itahukana ikibanza ca kabiri. Atwara n'igikombe c'imigwi yabaye iya mbere iwabo akinira Napoli. 1991: Yahagaritswe amezi 15 inyuma yo gusanga yafashe ibiyayuramutwe. 1994: Yakinye mu gikombe c'isi incuro ya kane ariko aca arirukanwa inyuma yo gusanga yafashe ibiyayuramutwe. 1997: Yarasezeye mu mupira w'amaguru inyuma yo gusanga yafashe ibiyayuramutwe ubugira gatatu. 2010: Yahejeje ikiringo ciwe co kumenyereza umurwi wa Argentine inyuma yo gutsindwa mu gice ca kane gishira ica nyuma mu nkino z'igikombe c'isi. Inyuma y'ibipimo bigira gatatu vyemeza ko yafashe ibiyayuramutwe inyuma y'imyaka itatu, yarasezeye mu mupira w'amaguru afise imyaka 37, ariko abandanya agira n'izindi ngorane. Maradona yaraciriwe urubanza rwo gupfungwa imyaka 2 n'amezi 10 ariko yidegemvya azira kurasa abamenyeshamakuru n'inkoho ikoreshwa mu gukina. Akamenyero kiwe ka cocaine n'akaborerwe vyamuteye ibibazo vy'amagara. Yarongereje ibiro gushika ku 128, agira indwara y'umutima mu 2004, ivyamutumye amara umwanya munini ariko aravurwa. Yarabazwe ku nda kugira bamufashe kugabanya ibiro, araja no kuba muri Cuba mu gihe yariko ararwana no guheba gufata ibiyayuramutwe. N'aho habaye ivyo vyose, nticabujije ko Maradona agenwa kumenyereza umurwi wa Argentine mu 2008 akaba yaranawushikanye mu gice ca kane gishira ica nyuma mu nkino z'isi yose  inyuma y'imyaka ibiri, imbere y'uko batsindwa n'Ubudagi ibitsindo 4-0."	https://www.bbc.com/gahuza/amakuru-55084136
sports	Lionel Messi yasohowe mu rukino Barca yatsinzwe na Atletic Bilbao muri Super Coupe	Lionel Mesi yeretswe ikarata itukura ya mbere kuva akinira Barcelone mu rukino batsinzwemwo na Athletic Bilbao 3-2 mu gikombe ca Super Coupe ca Espagne kuri uyu wa mungu. Messi,mu rukino rugira urwa 753 muri Barca, yasunuye Asier Villalibre mu ma sekunda ya nyuma y'umwanya w'inyongera , ikosa ryabonywe na kamera ifasha abahagarikizi. Barca yagiye imbere kabiri ku bitsindo vyinjijwe na Antoine Griezmann ariko  Atletic ija iragombora buri igihe. Inaki Williams niwe yinjije igitsindo c'intsinzi. Bubaye ubwa kabiri Atletic itwara ico gikombe yaheruka mu 1985. Messi yasunitse rutahizamu Villalibre mu munota ugira 120. Umuhagairikiza ntiyari yabibonye hanyuma aravye kuri video ifasha mu guhagarikira aca asohora Messi. Uwo mukinyi w'imyaka 33 yari amaze guhabwa ikarata itukura kabiri, hompi akinira Argentine-mu rukino rwiwe rwa mbere akinira igihugu na Hongrie mu 2005 no mu 2019 bakinira ikibanza ca gatatu na Chili muri Copa America. Ubu ashobora kubuzwa inkino nibura 3 muri Espagne, igihano gifata no mu mahiganwa y'ibindi bikombe. Urukino ruheze Villalibre yiginye intsinzi mu kuvugiriza urumbete bagenziwe bakiri mu kibuga. Barcelona habuze gato ngo itahukane ico gikombe ubugira 14, kikaba cari kuba igikombe ca mbere batwaye bemenyerezwa na Ronald Koeman. Cari kuba kandi kibaye igikombe ca Super Coupe kigira 8 kuri Messi, mu gihe gishosbora kuba ikiringo ciwe ca nyuma muri Barcelone kuko amasezerano yiwe azohera muri iri ci ryimirije. Bubaye ubwa mbere kuva mu 1960 Atletic itsinda Real na Barca mu nkino zikurikirana. Yari yatsinze Real Madrid mu gice ca kabiri gishira ica nyuma 2-1.	https://www.bbc.com/gahuza/imikino-55703584
business	Africa-Urudandazwa ku buryo bwa none: Abagore bahevye iduka bakaja kuri terefone zigezweho	"BBC yibanze ku bagore batatu b'abanya-Afrika - uwahora afise iduka, umwigisha n'umushoferi wa taxi - bongereje amafaranga binjiza kuva batanguye gukora urundadazwa ku buryo bwa terefone zigezweho (smartphones na digital platforms). Ikiza ca coronavirus catumye benshi basubira kwiyumvira ingene boronka ikibabeshaho. Ikigo cigenga gikora ubushakashatsi  Caribou Digital catoye ko abagore muri Kenya, Nigeria na Ghana bariko baravyaza umusaruro uburyo bwo gukora urudandazwa uciye ku buhinga bwa none bwo gutumatumanako (smartphones na digital platforms) kuko bwo bworoshe gushikira  no gukora ibitandukanye -gutyo bagashobora kwinjiza amafaranga kandi bakabandanya n'amabanga yo kwitaho abana babo. Madame Tarit  (mubona kw'ifoto aho hejuru) ntiyibaza ko yoshoboye  kugwiza na kabiri amafaranga yinjiza mu kiringo c'amezi icenda. Ikiza ca Covid cari catumye yugara iduka ryiwe ry'impuzu z'abana muri Eldoret mu burengero bwa Kenya, none gukotesha ibibanza aciye ku bigo bikorera kuri internet nka Airbnb bisa n'ibiriko birazibira igihengeri cari catewe no kwugara urudandazwa rwiwe. Ariko, Madame Tarit w'imyaka 29, ari mu bandi bagore benshi bariko baratera imbere mu gukoresha imbuga nka Facebook, Whatsapp, Instagram na apps z'ama taxi nka Uber na Bolt. Yatanguye urundadazwa rwiwe n'ikibanza kimwe haraheze amezi icenda none ubu afise indwi -ubu akaba akotesha ku gihe kirekire hanyuma nawe agapangisha aciye kuri Airbnb. ""Ubu ninjiza amafaranga menshi kurusha ayo nakura mu rudandazwa imbere y'ikiza [ca Covid],"" niko yabwiye BBC Daily. Abakoresha urwo rudandazwa ahanini n'abakerarugendo babikisha aho bazorara hamwe n'abagwizatunga bashima kurara muri  Airbnb aho kurara mw'ihoteri. ""Mu gihe ca Covid benshi mu  bagenzi banje baratakaje ubuzi baca batangura gukorera ku materefone kugira binjize amafaranga. Ubu bagurisha ivyo kurya baciye kuri internet hanyuma bagakora nk'abashoferi bo kubishira abakiriya"", nk'uko Madame  Tarit avuga. Umunsi usanzwe kuri Madame  Adzogble w'imyaka 32, utangurwa no gushira ubutumwa bwo kwamamaza ivyo acuruza kuri Whatsapp no kuri Facebook yibereye i muhira i Acra, umurwa mukuru wa Ghana. Ari mu bariko baravyaza umusaruro zimwe mu mpinduka zikomeye cane mu butunzi muri Afrika -ukwiyongera kw'ibibanza vyo gukoreramwo ubucuruzi kw'isoko ryo kuri internet. Agurisha amaterefone ngendanwa, ivyuma vyo kuzana akayaga mu nzu hamwe n'ama-television, ivyo vyose akavyamamaza aciye ku migwi yashinze kuri Whatsapp na Facebook, hamwe no mu yo asanzwemwo, nk'uwo ahuriramwo n'abo basenga hamwe. Madame Adzogble  yahevye akazi ko kwigisha igifaransa kugira aronke umwanya ukwiye wo gukora urudandazwa rwiwe kuri internet. ""Bivamwo amafaranga menshi kurusha kwigisha. Ndashobora kugurisha ikintu kimwe nkinjiza ayaruta ayo mara ukwezi nkorera mu kwigisha. Mfise abana. Nkeneye guha abana banje indero nziza ishoboka,  akaba aribo bampa umwete wo kurondera kwigenga mu bijanye n'amafaranga"", niko avuga. Ku bwa Madame Adzogble, kwubaka imigenderanire myiza n'abakiriya n'ikintu nyamukuru ushaka guca amafaranga uciye kuri internet. ""Aho baraheza bakakugurira hanyuma bakakuvuga neza."" Madame Lawal, w'imyaka 34, akorera  ibigo vy'amataxi uhamagara uciye ku buhinga bwa none Uber na Bolt mu gisagara ca mbere kinini muri Nigeria, Lagos. Ariko, ntibimworohera - uyo mugore areze abana bane wenyene avuga ko hari abagabo banka gutwarwa n'umugore. Lawa avuga ati: ""Igihe natangura gutwara taxi muri Lagos, abagabo bose baca bafuta urugendo maze gushika kubajana."" ""Lagos haragoye , bisaba kuba ukomeye cane kugira ushobore  gutwara imodoka mu gisagara. Abagabo bibaza ko izo nguvu atazo mfise, mbanza kubajijura kugira bemere kwinjira mu modoka."" Icigwa ca  Caribou Digital cerekana kandi ko abagore benshi barondera ikibabeshaho baciye ku buhinga bwa digital bafise impungene ku mutekano wabo. Umukuru w'abakoze ubwo bushakashatsi Grace Natabaalo yabwiye BBC ati: ""Abagore benshi twavuganye bavuze ko baburagijwe bishingiye ku gitsina iyo bitavye ababa  bafatishije ingendo."" Ati: ""Mu gihe reta ihimiriza abagore bakiri bato gufata bene aka kazi bakeneye no kumenya urundi ruhande rwako - ko hari ingeramizi kandi zitegerezwa gufatwa nk'ikibazo gikomeye n'inzego z'igiporisi na reta."" Ariko Lawal avuga ko ivyiza birimwo biruta cane ibibi. Ati: ""Ni vyiza cane kuba ushobora kwironkera ikikubeshaho ariko kandi nshaka no kugira ico ntereye mu butunzi muri rusangi mu gutanga amakori (imisoro). Nsaka ko ubwanje ntera imbere, na Nigeria igatera imbere."""	https://www.bbc.com/gahuza/amakuru-61331398
sports	CAN 2021: Mali yatsinze Tunisia mu rukino rwaheze mu mpari	Mali yatsinze Tuniziya 1-0 mw'ihiganwa ry'igikombe ca Afrika c'umupira w'amaguru, mu rukino  rwarangiye mu mpari zikomeye mu gihe umuhagarikize yavugije ifirimbi yanyuma hataragera. Umumenyereza w'ikipe Aigles du Carthage, Mondher Kebaier hamwe n'abamufasha kumenyereza baciye binjira mu kibuga guhangana n'umuhagarikizi Janny Sikazwe nyuma yo kurangiza urukino hasigaye iminota. Bwana Sikazwe yabanje kurangiza urukino ku munota wa 85, abantu bose bagwa mu gahundwe nawe aravye isaha yiwe arabona yuko yihenze, niho yabaza abo bakorana aca afata ingingo yo kubandanya urukino. Ariko naho nyene ku munota wa 89 yaciye arangiza urukino mu gihe vyagaragara ko hategerezwa kuba umwanya wongerwako. Ikiganiro n'abanyamakuru kimaze gutangura, abateguye ihiganwa bategetse ko urukuno rubandanya gushika ruheze. Ariko, Tuniziya yanse gusubira mu kibuga hanyuma Mali ica yegurirwa intsinzi. Hagati aho, Tuniziya yananiwe penaliti yari yatanzwe naho nyene habanje kuba impari, umuhagarikizi abwirizwa kuraba television imwereka ivyabaye (VAR). Ibindi biraza gukurikira.	https://www.bbc.com/gahuza/imikino-59958899
business	Ubutunzi bwa Afghanistani buteye ahatemba	Ku musi wa kabiri, itariki 23 Munyonyo (ukwezi kwa 11), hari hakwiye imisi 100 kuva abatalibani bagarutse ku butegetsi muri Afghanistani. Umumenyeshamakuru wa BBC, Yalda Hakim yaragendeye akarere ka Kabul, kurondera inkuru yerekeye ubutunzi bwagabanutse kuva imfashanyo y’amakungu ihagaritswe, bituma haba akaga ku bantu.	https://www.bbc.com/gahuza/amakuru-59419705
politics	HRW yagiriza abacangero ba Russia amarorerwa muri Central African Republic	"Abacangero b'Abarusiya bagirizwa ubwicanyi ndengerabutungane, iyicarubozo, no gukubita abasivire muri Centrafrique (CAR). Ababibonye babwiye ishirahamwe Human Rights Watch (HRW) ko kimwe mu vyabaye mu kw'indwi, abawanyi bavuga ikirusiya barashe n'imiburiburi abantu 12 batari bafise ibirwanisho kuri bariyeri. Bavuga ko abishwe hafi bose batawe mu kinogo gitoya ku nkengera z'ibarabara hafi y'igisagara ca Bossangoa. Reta ya Centrafrique irahakana ko atabacangero b'umurwi Wagner wo mu Burusiya yahaye akazi mu ntambara n'inyeshamba. Muragabe - iyi nkuru irimwo ibintu bishobora gutera ubwoba Abahinga ba ONU nabo nyene baragiriza abacangero b'Abarusiya kugenda bahonyanga bikomeye agateka ka zina muntu muri Centrafrique, kimwe mu bihugu bikenye cane kw'isi ariko gitunze cane ubutare bwa diyama (diamant), inzahabu, na uranium. Umurwi Wagner uravugwa cane ko warungitse ingabo mu tundi turere twa Afrika - muri Mali na Libya - kandi ko wagize uruhara rukomeye cane mu ntambara zo muri Syria na Ukraine. Mu kwezi guheze, abikekwa ko ari abacangero b'abarusiya bari mu bagirizwa kugandagura abanyagihugu bababa 300 muri Mali mu cegeranyo ca HRW. Muri ino ndwi, umushikiranganji w'imigenderanire w'Uburusiya Sergei Lavrov yarashimangiye aho Moscou ihagaze kuri uyu murwi, avuga ko Wagner ataho uhuriye na reta y'Uburusiya. Mu cegeranyo cayo, HRW ivuga ko yegeranije ivyemezo bikomeye ko abarwanyi b'Abarusiya bakoreye abasivire amabi y'agahomerabunwa muri CAR kandi ko ata bihano bafatiwe kuva mu 2019. Hagati ya Ruhuhuma (2) 2019 na Munyonyo (11) 2021, iri shirahamwe riharanira agateka ka zina muntu ryavugishije abantu 40, harimwo 10 bakorewe aya mabi hamwe na 15 bavyiboneye, ku bijanye n'amabi yakozwe n'abagabo bavuga ikirusiya. Ababibonye bavuga ko abo bantu bari bafise ibirwanisho bikomeye kandi bambaye impuzu za kaki, ibitambara vyo kunyegeza isura, ibirato vya gisirikare hamwe n'amarori y'izuba. 12 muri abo babajijwe bariboneye ubwo bwicanyi hafi y'igisagara Bossangoa kiri mu burengero ku wa 21 Mukakaro (7) 2021, nk'uko bivugwa na HRW. Aba basore batari banafise n'ibirwanisho bishwe bavuye i Bossangoa bari ku mapikipiki inyuma y'isaha cumi na zibiri (06:00) mu masaha yo muri ico gihugu. Bararenganye ibariyeri bava mu gisagara ariko mu nyuma baza kwicirwa ku yindi yari ku birometero hafi 12 hanze ya Bossangoa, kw'ibarabara abategetsi bavuga ko ryama rigenzurwa n'abarwanyi b'Abarusiya. Bategetswe kuva ku mapikipiki yabo, gushira amaboko hejuru bagashikiriza amaterefone bari bafise. Nk'uko bivugwa na HRW, abagabo bari hagati ya bane na batandatu bavuga ikirusiya baciye babakubita, babasunagura baryamye hasi. Inyuma y'aho, baciye batwarwa umwe umwe, babategeka gupfukama, bagaca babarasa mu mutwe. Bivugwa ko abariko barorera ingene ivyo bintu vyariko biba baciye batangura gusenga bakoma akaruru - ariho muri iyo nduru n'akavuyo babiri muri abo bari bafashwe bashoboye guhunga. HRW yerekana kandi ingene abantu bafashwe bakaborezwa igufa n'abarwanyi b'Abarusiya i Bambari mu 2019. Umudandaza w'iduka yafashwe yiketswe ko ari inyeshamba yavuze ko Abarusiya bamufashe bakamuca urutoke muri Nzero (1) 2019. Avuga ingene yapfunzwe, Mahamat Nour Mamadou agira ati:""Narakubiswe bimwe bibi bakoresheje amaferabeto (Fers à béton) n'imbugita. Bamboshe amaso y'ikirenge. Umwe muri bo yavuze yifashishije umuhinduzi (interprète/translator) ati: 'Turabaca intoke'"". ""Naraboroga; kuko narababara cane. Hanyuma bafashe umunyororo bawumbohera mw'izosi barakaza cane. Naraguye, ururimi rurasohoka. Umurusiya yafashe itafari arinshira mu kanwa hanyuma arikubita umugere. Amenyo yahatswe kuvayo"". Aya mabi yakorewe yayabwiye abanyamakuru mu nyuma, HRW ikavuga ko yahavuye yicwa muri Nyakanga (9) 2019 mu buryo budasobanutse. Ubucuti hagati y'Uburusiya na Centrafrique bwagiye kuja ahabona ubwa mbere mu 2018 aho habereye amasezerano ko abahoze ari intwazangabo z'Uburusiya bari kuza gutanga inyigisho za gisirikare. Ku wa 30 Mukakaro (7) 2018, abanyamakuru batatu b'Abarusiya bariko bakora ireresi y'amatohoza ku ruhara rwa Wagner muri ico gihugu barishwe barashwe - kandi ababikoze ntibigeze babaca n'ikanda. Centrafrique yamye mu ntambara z'urutavanako kuva yikukiye mu 1960. Mu 2013, inyeshamba zigizwe ahanini n'aba-Islam zarigaruriye igihugu kigizwe ahanini n'abakristu. Haciye havuka imirwi yo kwirwanako kugira yivune, ivyatumye haduka ubwicanyi mu gihugu cose bushingiye ku madini. Perezida Faustin-Archange Touadéra aje ku butegetsi mu 2016, igihugu caciye gitangura guha umugongo Ubufaransa bwahoze bukirongoye mu gihe c'ubukoloni, maze ciheka ku Burusiya. HRW ivuga ko ukudahana kwateje indyane nyinshi, igatera akamo reta gukora amatohoza no gushengeza abo bose bagize uruhara mu bwicanyi, ipfungwa riteye kubiri n'amategeko hamwe n'iyicarubozo, harimwo n'ingabo mvamahanga."	https://www.bbc.com/gahuza/amakuru-61317064
politics	Intambara ya Ukraine: G7 yiyemeje gufata mu mugongo Ukraine gushika ku kanyuma	"Abategetsi b’ibihugu indwi  bitunze gusumba ibindi kw’isi (G7) biyemeje gufasha Ukraine “igihe cose bizoba bikenewe”, hari ku musi ugira kabiri w’ikoraniro barimwo mu Budagi. Mw’itangazo, ibihugu vya G7 bivuga kandi ko Uburusiya butegerezwa guhagarika kuzibira ibifungurwa bubibuza kuva ku bivuko vya Ukraine. Mw’ijambo yashikirije ibi bihugu yifashishije ubuhinga bwa videwo, umukuru w’igihugu ca Ukraine yateye akamo ibihugu vy’Uburengero ko vyomuha ibindi birwanisho vya rutura. Abategetsi ba G7 bari mu ngorane yo kutabona ibintu kumwe mu nzira yavyo ku gitero c’Uburusiya kibandanya cunyura ibintu. Mw’iri tangazo basohoye nijoro ku wa mbere ryarimwo amajambo akomeye, aba bategetsi bavuga bati: “Tuzobandanya dufasha Ukraine mu kuyiha imfashanyo y’amafaranga, y’ubutabazi, ya gisirikare n’imigenderanire, mu gihe cose bizoba ari ngombwa “Turacababajwe kandi tubandanya twiyamiriza igitero c’ubugome, kitagira imvo, kidasiguritse, kandi giteye kubiri n’amategeko kuri Ukraine cakozwe n’Uburusiya bufashijwe na Biélorussie [Belarus]”. Abategetsi ba G7  - Canada, Ubufaransa, Ubudagi, Ubutaliyano, Ubuyapani, Ubwongereza na Reta Zunze Ubumwe za Amerika – bahambijwe n’intumwa zibiri zo mu Bumwe bwa Bulaya i Bavière/Bavaria mu Budagi. Ibi biganiro vyo ku rwego rwo hejuru vyabaye mu gihe ingabo z’Uburusiya zongereje akariro mu bitero kuri Ukraine, aho abategetsi bavuga ko inyubakwa y’idandarizo yatewe igisasu ca misire mu gisagara ca Kremenchuk kiri hagati mu gihugu, kigahitana abantu n’imiburiburi cumi, nk’uko bivugwa na buramatari. Igihe yahamagara mw’ihoteri y’akaroruhore iyi nama yariko iberamwo, Perezida Volodymyr Zelensky yasabiye Ukraine ibindi birwanisho vya rutura, anavuga ko yizeye ko intambara ishobora   kuba yarangiye mu mpera z’uno mwaka “imbere y’uko igihe c’ubukonje gitangura”. Hari amakenga ko igihe c’ubukonje (hiver/winter) aho usanga ibirere ari bibi cane gishoboa kubangamira cane ingabo za Ukraine. Yasavye kandi ibihugu vy’uburengero ko vyobandanya bitera igitsure Uburusiya mu kubufatira ibindi bihano. Mw’itangazo rusangi, abategetsi b’ibihugu vya G7 bavuze ko baciyemeje “kugumizaho no kwongereza” ibihano kuri reta ya Perezida Vladimir Putin na Biélorussie imufashe mu mugongo. Hagiye gufatwa ibihano ku bidandazwa vy’i’ nzahabu n’igitoro bishorwa hanze, “abagirizwa ivyaha vyo mu ntambara” na bo nyene bafatirwe ibihano, nk’uko iri tangazo rusangi ribivuga. G7 kandi isaba Kremlin ko yorekura imfungurwa zikava ku bivuko vya Ukraine – yongera yagiriza Moscou kwongereza ubwoba bw’ubukene bw’ibifungurwa kw’isi nk’inkurikizi y’iyi ntambara. Igice kinini c’intete kirumara za Ukraine zategerezwa gushorwa hanze zishobora kuborera mu bubiko mu gihe ingabo z’Uburusiya zikizibiye ibivuko vya Ukraine ku Nyanja Yirabura (Mer Noire/Black Sea). Iri tangazo rya G7 rivuga riti: “Turasaba vyihuta Uburusiya ko buhagarika ataco burinze gusaba ibitero ku nyubakwa z’uburimyi n’amabarabara bukareka ivyimburwa bigasohoka ibivuko vya Ukraine”. Amatohoza ya BBC yatoye ivyemezo vyerekana ko ingabo z’Uburusiya mu turere twa Ukraine zigaruriye zigenda ziba intete hamwe n’ibindi vyimburwa vy’abarimyi.  Mw’ijambo yashikirije muri iri koraniro, umushikiranganji wa mbere w’Ubwongereza Boris Johnson yabwiye BBC ko ari “ngombwa ko igiciro c’ubwigenge cishurwa"" mu gufata mu mugongo Ukraine, kandi ko iyi mfashanyo itegerezwa kubandanya itangwa kugira ngo iki gihugu gisanure ubutunzi bwaco, gishore hanze intete congere gikingire abanyagihugu baco. Imbere y’aho ejo ku wa mbere, umushikiranganji Johnson yafashwe isanamu ariko ashinyaguriza Vladimir Putin – akunze kwifotoza agatuza kambaye ubusa – abwira abandi bategetsi ko ari ngombwa ko “twereka [Uburusiya] inguvu zacu”. Mu gihe abategetsi ba G7 bari mu nama yabo ejo ku wa mbere, hari amakuru yasohotse yavuga ko Uburusiya butashoboye kwishura ideni ryabwo ku ncuro ya mbere kuva mu 1998, inyuma yo kunanirwa no kuriha ku gihe imiriyoni 100 z’amadorari y’abanyamerika. Hagati aho, Kremlin ivuga ko ikibazo atari “ingorane yacu”, kubera aya mafaranga yarishwe mu kwa gatanu, ariko akazibirwa n’ibihano vy’Uburengero."	https://www.bbc.com/gahuza/articles/cv2pv07vywpo
health	Abaganga b'abanyamahanga 'bavunishwa akazi' bafitiye impungenge abarwayi mu Bwongereza	Paul Kenyon & Anna Meisel File on 4 & Newsnight Abanganga barondewe bava mu bihugu bimwe bimwe bikenye cane kw’isi kugira baje gukora mu bitaro vyo mu Bwongereza  bavuga ko bakoreshwa vy’umurengera – kandi bakemeza ko bakoreshwa amasaha menshi cane ku buryo bafise ubwoba bwo gushira mu kaga amagara y’abarwayi. Amatohoza ya BBC yaronse ivyemeza ko abaganga baturuka muri Nigeria bahabwa akazi na kompanyi y’ubuvuzi yo mu Bwongereza aho baba bitezwe gukora mu bitaro vy’abigenga mu buryo butemewe mu gisata c’igihugu citaho amagara y’abantu, National Health Service, NHS. Ishirahamwe ry’abaganga mu Bwongereza (British Medical Association, BMA) rivuga ko ivyo bintu “bishegeshe” kandi ko ico gisata gitegerezwa gushirwa ku murongo w’ingene akazi gakorwa muri NHS. BBC yavuganye n’abaganga benshi – harimwo umuganga w’umunya-Nigeria akiri muto yakoze mu bitaro vy’abigenga mu bitaro vya  Nuffield Health Leeds mu 2021. Augustine Enekwechi avuga ko amasaha yiwe y’akazi yari menshi birengeje -izamu ry’amasaha 24 ku  munsi indwi yose ata munsi uciyemwo - kandi ko atashobora kuva mu kigo c’ibitaro. Avuga ko gukora aho hantu yumva ari nko kuba ari “mu munyororo”. Uburuhe bwari bwinshi cane, ku buryo avuga ko hari igihe yumva ubwoba ko adashora kurangura imirimo neza. Avuga ati : “Nari nzi ko gukora urushe  bituma abarwayi  bashobora kugira ivyago kandi ko nanje bishobora kunshira mu vyago, bigashobora no gukwega imanza. “Numva ntafise uko nogira …ataco nshoboye, urumva, umwitwarariko wa buri igihe no kuguma nibaza ko hari igishobora kwononekara.” Komanyi Nuffield Health irahakana ivy'ayo masaha y’umurengera, ikavuga ko abaganga bayo buri igihe bahabwa umwanya w’akaruhuko, iminsi yo kuruhuka hagati y’ibiringo vy’akazi, hamwe no gushobora kuguza ibiringo vy’akazi iyo bikenewe. Iyo kompanyi yongerako ko “amagara n’ukubaho neza kw’abarwayi n’abakozi b’ibitaro” arivyo bishirwa imbere. Augustine yarungitswe gukora mu bitaro Nuffield Health Leeds na kompanyi yigenga – NES Healthcare. Iyo kompanyi isanzwe ikoresh abaganga bava mu bindi bihugu, benshi baturuka muri Nigeria, bakabakoresha nk’abaganga bariko barimenyereza akazi ( Resident Medical Officers, RMOs)  – akenshi usanga mu bitaro vy’abigenga. Augustine avuga ko yari ashashaye cane kuronka ako kazi ku buryo atanaravye ibiri mu masezerano yiwe y’akazi. Mu vy’ukuri ayo masezerano yamukura mu mategeko asanzwe akingira abakozi bo mu Bwongereza ku masaha y’akazi y’umurengera -ico bita Working Time Directive – kandi agatuma asanga hari amahera menshi yokatwa ku mushashara nk’igihano. Augustine siwe wenyene, haba na gato. BMA n’ishirahamwe riza imbere mu kubavugira, Doctors’ Association,  yemereye ibiganiro File on 4 na Newsnight vya BBC kuraba ivyavuye mu nyishu zatanzwe n’abaganga b’aba RMOs 188 bakozweko amatohoza. Benshi mu baganga bakoreshwa na NES ariko hari bamwe bamwe bakoreshwa n’ibindi bigo. Vyagaragaye ko 92% muri abo baganga bari barondewe muri Afrika  kandi benshi -81% - bava muri Nigeria. Ubwiganze bwabo bidogera amasaha y’akazi y’umurengera hamwe no gukatwa amafaranga mu buryo babona ko baba barenganijwe. Haheze imyaka myinshi ishami rya ONU riraba amagara kw’isi (OMS) rigabishije ku kuronderera cane abaganga n’abaforoma  mu bihugu biri mu nzira y’amajambere aho abakizi bo kwa muganga basanzwe ari bake cane. OMS yakoze urutonde rw’ibihugu nk’ivyo 47- vyinshi muri ivyo bikaba biri muri Afrika. Reta y’Ubwongereza urwo rutonde yarushize mu  gitabo c’ivyo yisunga mu gukora- irwita “urutonde rutukura”. Ubu Nigeria reta y’Ubwongereza yayigize igihugu atari ico kuja kurondereramwo abakozi bo kwa muganga. None ubwa mbere ho abo baganga vyagenze gute ngo baje gukora mu Bwongereza? Twarashitse muri Nigeria turabona urundi ruhande rw’iyo nkuru. Mu  ntangaro nini yo gukoreramwo ibibazo i Lagos, igisagara ca mbere kinini muri ico gihugu, twasanze umurongo w’abanganga amajana batonze ngo bakore ikibazo citwa ico gusuzuma ubumenyi  bw’umwuga n’ururimi (Professional and Linguistic Assessments Board)  canke PLAB 1. Ico kibazo gitegurwa n’inama y’ubuganganga i Londres  (General Medical Council, GMC) kandi akaba ariyo ntambwe ya mbere isabwa n’abategetsi bajejwe ivy’amagara mu Bwongereza kugira umuntu aronke uruhusha rwo gukora akazi mu Bwongereza. Abanganga twavuganye bavuga ko bahurumbira imishahara yisumbuye n’uburyo bwo gukoreramwo bwiza kurusha. Ikoreshwa ry’ico kibazo ryari ricungerewe n’abakozi mu mu buserukizi bw’Ubwongereza (British Council)- bwegukira ubushikiranganji bw’Ubwongereza bujejwe imigenderanire. GMC iratanga ico kibazo kandi mu bindi bihugu vyinshi biri ku rutonde rutukura -Ghana, Sudan, Pakistan na Bangladesh. Yaba GMC yaba n’ubuserukizi bw’Ubwongereza birahakaba kuba bigira uruhara rweruye mw’ironderwa ry’abakozi  bikavuga ko vyo ico bikora ari ugufasha kurondera ibikenewe abaganga bashaka kuja mu Bwongereza ku giti cabo – ivyo navyo bikaba vyemewe n’ingingo ngenderwako. Ku bijanye na Augustine, yariko arigira igice ca kabiri c’ivyo bibazo vya PLAB mu Bwongereza, ari naho NES yamurondera hanyuma ikamwemerera kumufasha kuronka uruhusha rwo kuba mu Bwongereza  n’ugushobora kuronka akazi. Mu gihe ivyo bidasa no kurondera umukozi vyeruye -NES ivuga ko atavyo yakoze, kuko idasanzwe ari ikigo kirondera abakozi kandi,  uko biri, ivugana n’abaganga bava mu bihugu vyo hanze, baba basanzwe bariko barangurira umwuga mu Bwongereza. Ariko igisata c’amagara y’abantu no kwitaho imibereho y’abantu batubwiye ko igitabo cabo c’ingingo ngenderwako gikora no kuri NES, ko rero ico kigo caciye kubiri naco. Twavuganye n’abaganga benshi b’abanya-Afrika barondewe muri iyi nzira  na NES.  Bose bari bafise inkuru zisa ku bijanye n’ico amasezerano yabo y’akazi avuga mu vy’ukuri, iyo bamaze kurungikwa gukorera mu bitaro vy’abigenga mu Bwongereza. .  Muganga Femi Johnson yarungitswe mu bindi bitaro bitari ivyo Augustine yarungitswemwo, ariko nawe nyene avuga ko yategerezwa gukora amasaha ari hagati ya 14 na 16 ku munsi kandi agaca arara izamu. Avuga ati: “Narananirwa cane. Narakenera kuryama. Nta muntu ashobora gukora gutyo iminsi yose indwi yose.” Ariko, akeneye kuruhuka kuko yaba yarushe cane ku buryo adashobora kubandanya akora, NES yari ifise uburenganzira bwo kumukata amafaranga ku mushara wiwe. Iyo kompanyi ivuga ko ayo mafaranga ari ayo kurondera umuganga amusubirira, ariko Femi avuga ko bituma abaganga ba NES babura ayo bacira n’ayo bamira. “Mu bihe nk’ivyo, nama nca nivugana imbere muri jewe – ‘Femi ubwo uriko urigirira neza wewe ubwawe kandi uriko uragirira neza umuryayi?’ “Aho bibabarije, n’uko bitama binshobokera kuronka inyishu kuri ico kibazo.” Bamwe mu baganga ba NES bararonse ubufasha bwa Muganga Jenny Vaughan wo mw’ishirahamwe Doctors’ Association. Aronka imyidogo myinshi y’aba RMO kandi avuga ko urwego rwa reta rw’amagara y’abantu rufise ingingo ngenderwako zibiri zitandukanye -imwe y’abanga ba NHS, n’iyindi y’abavuye mu bindi bihugu bakorera ibigo vyigenga. Abaganga ba NHS bakoreshwa amasaha atarenga 48, canke naho babisavye, amasaha 72 ku ndwi. Dr Vaughan avuga ati: “Nta muganga wo muri NHS akoreshwa amajoro ane akurikirana kuko turazi vy’ukuri ko atari vyiza. “Ivyo  n’akazi kameze nk’ako abaja (abacakara) …amasaha y’umurengera, ibintu twagira ngo bimaze imyaka 30 bitakibaho. “Ntawovyemera ku mutekano w’abarwayi. Ntawovyemera ku baganga.” Ivyo twatoye twarabijanye muri BMA – no  ku cegera c’umukuru wayo, Emma Runswick. Yatubwiye ko ivyo bintu ari akamaramaza ku “buvuzi bw’Ubwongereza”. “Bagenzi bacu bavuye mu bindi bihugu baciye kure kugira bashike ngaha hanyuma basanga uburyo bakoreshwamwo atawokwibaza ko bwobayeho.” NES Healthcare yo yatubwiye ko “ingene  abaganga bavuga”  ku gukorana n’iyo kompanyi “ari vyiza cane”. Ivuga ko ifasha abaganga kuronka “inzira nziza yo kubandanya umwuga baba bahisemwo muri NHS  no mu gisata c’ubuvuzi mu Bwongereza muri rusangi, kandi ko igikorwa cabo ari “ngirakamaro cane ku bantu bo mu Bwongereza.”	https://www.bbc.com/gahuza/articles/cje729j8183o
health	Ubuserukizi bwa US muri Tanzania bugabisha ko abandura Covid-19 bariko biyongera	"Ibiro vy'ubuserukizi bwa Reta Zunze Ubumwe za Amerika muri Tanzania biragabisha ko ibitigiri vy'abandura ca kiza karanda ca coronavirus biriko biriyongera. Mw'itangazo ivyo biro vyacishije ku rubuga ngurukanabumenyi rwavyo, ivyo biro bivuga ko bifise amakuru yerekana ko ibitigiri vy'abandura iki kiza bigenda vyiyongera kuva mu kwezi kwa mbere uno mwaka. Bisaba ikigo kijejwe gucungera no gukinga indwara ca Amerika (Centers for Disease Control and Prevention) kubuza ingendo zose z'abashaka kuja muri Tanzania. Reta ya Tanzania yoyo ibandanya ivuga ko ata kiza ca coronavirus gihari, n'aho Prezida John Pombe Magufuli yavuze ko hari abanyagihugu bagiye mu mahanga kwiteza incanco bagaruka mu gihugu banduye ubundi bwoko bw'umugera. Reta y'iki gihugu yamirira kure incanco za Covid-19. Iri tangazo rigabisha ko ""mu gihe reta ya Tanzania iheruka gutangaza ingene ibintu vyifashe ku bijanye na Covid-19 mu kwa kane 2020, nta ngingo ziboneka zo guhagarika ikwirakwira ry'uwo mugera"". Amerika igabisha ko umwanya n'umwanya ibitaro n'amavuriro muri ico gihugu bishobora kurengerwa. Mu gihe hasanzwe hariho ibigo bipima coronavirus muri Tanzania, Amerika igabisha ko hari igihe inyishu zitaboneka ku mwanya utegekanijwe, canke ntizinaboneke bikaba ngobwa ko abapimwe basabwa gusubira kwipimisha haciye imisi. Ubu buserukizi bugabisha ko hari ingenzi ziva muri Tanzania zipimwa, ibipimo bikerekana ko batanduye ariko bashitse iyo bagiye basubiye gupimwa bagasanga baranduye. Muri Tanzania, hari ibigo bitandukanye bigenda bifata ingingo zo gukinga ikwirakwira ry'uwu mugera binagabisha abantu bavyo kuri iki kiza. Ku wa kabiri w'iyi ndwi, kaminuza ya Sokoine yigisha ibijanye n'uburimyi (SUA) yasohoye itangazo aho igabisha abanyeshuri n'abakozi ko borikanura kugira birinde coronavirus. Eka na kaminuza Open University yarasohoye itangazo isaba abantu gufata ingingo zo kwirinda kwandura n'ukwanduzanya. Hagati aho, iri tangazo ryarafuswe n'ubushikiranganji bw'indero buvuga ko riteye kubiri n'ingingo ngenderwako zatanzwe n'ubushikiranganji bw'amagara y'abantu. Mu kwezi guheze, Ekleziya Katorika muri Tanzania yaragabishije abanyagihugu ibasaba gufata ingingo zo kwirinda ubundi bwoko bwa corona buvugwa mu bihugu bimwe bimwe vya Afrika. Hagati aho, ubushikiranganji bw'amagara y'abantu muri ico gihugu ntibumenyesha nimba hari abanduye ubu bundi bwoko bwa coronavirus canke nimba hari imaze guhitana. Haraciye imisi ubushikiranganji bw'amagara y'abantu butangaje ko ata Covid-19 iri muri Tanzania, kandi ko ata ncanco ikeneye, ahubwo buhimiriza abanyagihugu gukoresha imiti kama."	https://www.bbc.com/gahuza/amakuru-56021179
sports	Luis Suarez: 'Barcelona yaramfashe nabi gushika aho ndira imbere y'uko nja muri Atletico Madrid'	"Luis Suarez avuga ko yarize kubera ingene Barcelona yamufashe nabi imbere y'uko ayivamwo akaja muri Atletico Madrid. Uyu musatirizi w'imyaka 33 akomoka muri Uruguay yarangije ikiringo ciwe c'imyaka itandatu yari amaze muri Barça mu kw'icenda akavuga ko yankiwe kuja mu myimenyerezo n'umurwi mukuru imbere y'uko agenda. Ati: ""Iyi minsi yambereye mibi cane. Nararize kubera ivyo nariko ndakorerwa"". ""Imbere ya vyose nababajwe n'ingene ibintu vyariko birakorwa, kuko umuntu ategerezwa kuvyemera igihe ciwe kirangiye"". Suarez yinjiye muri Barcelonamu 2014 avuye muri Liverpool ku giciro c'imiliyoni zirenga 96 z'amadorari akaba yabaye igihangange kigira gatatu ca Espagne yatsinze ibitsindo vyinshi. Yashoboye gutsinda ibitsindo 198, atsindira ihiganwa La Liga incuro zine, atwara n'ibikombe bine vyo mu gihugu hamwe kandi n'igikombe c'ihiganwa ry'imirwi yabaye iya mbere i Bulaya (Champions League) mu 2015. Mu mwaka w'inkino wa 2019-2020, yinjije ibitsindo 21, bikaba ari vyo bitsindo bike yinjije mu mwaka wose mu myaka itandatu yose yari amaze muri Barça. Mu gihe atari yitavye inkizo za kivandimwe za Barcelona, ayivuyemwo yari asigaje umwaka umwe ngo amasezerano afitaniye nayo arangire. Atletico yatanze imiliyoni zitarenga zitandatu z'ama euro mu kugura suarez. Amaze gutsinda ibitsindo bibiri mu nkino zitatu amaze gukinira Atletico. Avuga ati: ""Sinigeze nizera ubutumwa bama bampa ngo bariko bararondera ingene botorera umuti ikibazo canje kugira ngo ibintu bigende neza"". ""Si bose bazi ivyabaye ariko ikibabaje gusumba vyose ni ukwitaba imyimenyerezo ariko ugashirwa ku ruhande kubera ntari nemerewe gukina mu nkino za kivandimwe zo kwitegurira ihiganwa"". ""Umugore wanje yarabona ingene nari mbabaye akipfuza gusubira kumbona ndiko ndamwenyura, rero igihe ndonkeye akaryo ko kuja muri Atletico, sinigeje nijijanya imitima"". Lionel Messi, umusatirizi amaze gutsindira ibitsindo vyinshi Barcelona gusumba abandi bose yanditse ubutumwa ku mbuga hwaniro bwo guhoza suarez, avuga ati""yarirukanywe"". Suarez ati: ""Sinatangajwe n'ingene Messi yanshigikiye ku mugaragaro kuko nanje ndamuzi cane"". ""Arazi ingene nari mbabaye, nayo kwumva ko nagira nirukanwe nico cambabaje gusumba"". ""Uburyo babikoze ntibwari bwiza kandi Leo arazi ingene jewe n'umuryango wanje twababaye""."	https://www.bbc.com/gahuza/amakuru-54492372
politics	US: B﻿iden arashima ivyavuye mu matora yo hagati muri manda	"P﻿rezida wa Amerika yiruhukije inyuma y'aho aba demokrate baburije aba republika  kuronka amajwi menshi mu matora yo hagati muri manda. A﻿ba republika babura gato ngo biganze mu nama nshingamateka ariko Biden avuga ko ""bataronse intebe nyinshi cane"" nk'uko vyari vyitezwe, ku musi wa kabiri ku mugoroba. U﻿mwe muri iyo migambwe ushobora gutsindira kurongora inama nkenguzamateka, intsinzi ikaba ihagaze kubizova mu ntara zitatu aho amajwi gushika ubu yegeranye cane. Mu bisanzwe umugambwe uri ku butegetsi, ubu ukaba ari uw'aba demokrate, ukunze gutsindwa mu matora yo hagati mu kiringo ca mbere ca prezida. A﻿bajejwe imikenyuro mu mugambwe w'aba republika bari bizeye intsinzi itagabanije, bafatiye kw'iduga ry'ibiciro birengeje mu myaka 40 n'ingene abemera politike yiwe bari ku rugero rwo hasi. A﻿riko ibiharuro ngereranywa bivuga ko abitavye amatora boba bahoye aba republika utwigoro twabo two kubuza abantu gukorora imbanyi. A﻿vugira ku kirimba c'umukuru w'igihugu White House, ku musi wa gatatu ku mugoroba, Biden yavuze ko ivyavuye mu matora ""vyatumye yiruhutsa"". Y﻿avuze ati: ""Nibaza ko wari umusi mwiza kuri demokrasi."" Y﻿avuze ko icizere ciwe  cagaragaye, aca anebagura abamenyeshamakuru bari bagabishije ko abademokrates bazotsindwa bikomeye. K﻿ubera inguvu ahawe n'amajwi aronse muri iryo joro atari yiteze, Biden yavuze ko ategekanya gusubira kwitoza mu 2024. Biden agiye gukwiza imyaka 80 muri uku kwezi yabwiye abamenyeshamakuru ati: ""Intumbero yacu n'ugusubira kwitoza, ni yo ntego yacu."" H﻿agati aho, aba republika bari begereje kuronka intebe 218 bari bakeneye kugira bakure mu minwe y'aba demokrate inama nshingamateka. M﻿u gihe aba republika botsinda mu nama (shingamateka na nkenguzamateka) iyo ari yo yose muri izo, bazoshobora kuburizamwo imigambi ya prezida. I﻿biro vy'umukuru w'igihugu kandi biriko biritegurira amatohoza y'inama nshingamateka ku butegetsi bwa Biden. B﻿iden yavuze ko yiteguye gukorana n'aba republika kandi ko ashobora gutunganya ibiganiro vy'impande zibiri mu ndwi iza. A﻿riko prezida kandi yavuze ko abanye Amerika bashobora gufata amatohoza yose yoba arongowe n'aba republika ""nk'urukino rutwengeje"". U﻿mugambwe wose uza gutahukana intsinzi mu ntara zibiri kuri zitatu zikomeye za Arizona, Georgie na Nevada, aca aramutswa inama nkenguzamateka."	https://www.bbc.com/gahuza/articles/c3gjgld0mmgo
politics	Agnes Wanjiru: Kenya isaba UK kuyirungikira umusirikare yagirizwa kwica umunyagihugu wayo	Kenya iriko irarondera ko umusirikare w'Ubwongereza yagirizwa kwica umugore wo muri Kenya, haraciye imyaka icenda, arungikwa muri iki gihugu kugira acirirwe urubanza. Umushikiranganji wo kwivuna abansi wa Kenya Eugene Wamalwa yabwiye umurwi w'inama nshingamateka ko reta y'Ubwongereza yemeye gukorana na reta ya Kenya muri iyo ntumbero. Umushikiranganji Wamalwa avuga ko ikiziga ca Agnes Wanjiru, yari afise imyaka 21, catowe inyuma y'aho abasirikare b'Ubwongereza bariko bakora imyimenyerezo muri Kenya batahukiye. Intumwa za reta y'Ubwongereza ziri mu gihugu muri kino gihe aho ziri mu biganiro na bagenzi babo bo muri Kenya, ariko bakaba batashatse kuvugana na BBC. Ejo ku wa kabiri, umushikiranganji Wamalwa yabwiye abashingamateka ko yasomye icegeranyo c'amatohoza cemeza ko Wanjiru yishwe n'abasirikare b'Ubwongereza ku butaka bwa Kenya. Yongerako y'uko reta ya Kenya yavuganye na reta y'Ubwongereza inyuma y'itangazo ryasohowe n'umukuru w'igipolisi ku wa mbere aho yavuze ko urubanza rwasubiye gutangura. Umushikiranganji Wamalwa avuga kandi ko reta y'Ubwongereza yamwemereye ko abo bose bafise uruhara muri ubu bwicanyi, avuga ko bazwi, bazoshobora kurungikwa muri Kenya kugira ngo bashengezwe imbere y'ubutungane.	https://www.bbc.com/gahuza/amakuru-59145416
sports	Igura n'igurishwa ry'abakinyi: Neymar, De Ligt, Ronaldo, De Jong, Raphinha,  Sterling, Dembele	Mu masezerano yo kurondera umukinyi w'inyuma wa Juventus umunya-Hollande Matthijs de Ligt w'imyaka 22,  Chelsea iriteguye kwongerako umudagi wayo akina imbere  Timo Werner, w'imyaka 26 (Sky Sports) Manchester United ifise icizere cinshi ko izoruhira gutahukana umukinyi wa mbere irondera cane  Frenkie de Jong, ikaba yiteze kwumvikana na Barcelona ku masezerano y'imiriyoni 69 z'amapawundi kuri uno mukinyi wo hagati w'umunya-Hollande w'imyaka 295.  (Goal) Umusatirizi wa Manchester United na Portugal  Cristiano Ronaldo w'imyaka 37 yabaye ku rutonde rw’ibiganiro igihe nyen'umurwi wa  Chelsea Todd Boehly yavugana n'umuserukizi w'uyu mukinyi Jorge Mendes, mu ndwi iheze.  (The Athletic ) Roma iripfuza kugura Ronaldo ikamushira hamwe n'uwahoze ari umumenyereza wiwe muri Real Madrid, Jose Mourinho. (Retesport) Hagati aho, Manchester United ishobora kwisanga yinjiye mw'ideni ry'umuriyaridi w'amapawundi mu gihe yobandanya n'imigambi yayo yo gukomeza Old Trafford. (Mirror) Porto yiteze ko Liverpool yongereza akariro mu rugamba rwo kurondera umunya-Portugal akina ku ruhande Otavio w'imyaka 27, muri ino ndwi, inyuma y'aho yankiye imiriyoni 26 z'amapawundi yatanzwe na  Leeds United. (Mirror) Arsenal yiteze kwongereza akariro mu rugamba rwo kurondera umusatirizi wa  Leeds na Brezili  Raphinha w'imyaka 25, mu gihe uyu murwi w'i Londres uboneka ko uhabwa amahirwe yo gushika ku masezerano kuri uyu mukinyi w'imyaka 25.  (The Athletic) Juventus na Paris St-Germain zatanguye ibiganiro ku musatirizi wa Brezili Neymar w'imyaka 30, asanzwe kandi ariko araronderwa na  Chelsea. (AS) Umumenyereza wa Chelsea Thomas Tuchel yatanguye kuvugana n'umusatirizi wa  Manchester City umwongereza  Raheem Sterling w'imyaka 27, uyu murwi w'i Londres ukaba wipfuza uyu mukinyi. (Telegraph) Chelsea irarondera Sterling hamwe n'umufaransa akina ku ruhande Ousmane Dembele w'imyaka  25 muri  Barcelona, ubu akaba yidegemvya, mu gihe uyu murwi witeze gusohora imiriyoni zirenga 150 z'amapawundi mu kugura abakinyi muri rino ci. (Mail) Nottingham Forest iri hafi yo gushika ku masezerano na  Liverpool ku mukinyi w'inyuma ku ruhande rw'i buryo umunya-Pays de Galles Neco Williams w'imyaka 21, ari ku giciro cimiriyoni 15 z'amapawundi, hamwe kandi na Morgan Gibbs-White w'imyaka 22, umwongereza akina hagati muri  Wolves, uyu mukinyi akaba ari ku giciro c'imiriyoni 20 z'amapawundi. (Sun) Everton na Tottenham irabandanya ibiganiro kugira ngo irabe ko yoronka umukinyi wo hagati w'aba Spurs, umwongereza  Harry Winks w'imyaka 26. (Sky Sports) Umwongereza akina ku ruhande  Malcolm Ebiowei w'imyaka 18 yanse amahirwe yo kwinjira muri  Manchester United akaba yahisemwo kuja muri Crystal Palace inyuma y'aho amasezerano yari afitaniye na  Derby arangiriye. (Sun) Umukinyi w'inyuma wa Middlesbrough Djed Spence yasavye ko ava muri uno murwi n'aho ata masezerano na  Tottenham arashikwako  kuri uno mukinyi w'inyuma w'umwongereza w'imyaka 21.  (Football.London) Leeds United iriko irategura imiriyoni 26 z'amapawundi yo guha Club Bruges kugira irabe ko uyu murwi wo mu Bubirigi woyiha umubirigi Charles de Ketelaere w'imyaka  21. (Mail) Bayern Munich iriko iranka akamo iterwa n'umurwi Barcelona uyibwira ko wipfuza umusatirizi wa umunya Pologne  Robert Lewandowski w'imyaka 33, mu ntumbero yo gushaka kumugumana. (Sport) Umunya-Colombia James Rodriguez w'imyaka 30 yahoze akina hagati muri  Everton aripfuza gusubira gukina i Bulaya igihe azoba avuye muri Al-Rayyan yo muri Qatar. (Fabrizio Romano) Umukinyi w'inyuma  Samuel Umtiti w'imyaka  28 agiye gusezera muri Barcelona muri rino ci, Girona n'iyindi mirwi yo mw'ihiganwa ry'Ubutaliyano Serie A ikaba yipfuza uyu mufaransa.  (Ekrem Konur) Umusatirizi Marco Asensio w'imyaka 26 be n'umukinyi wo hagati Dani Ceballos w'imyaka 25, bompi bavugwa ko bashobora kuva muri Real Madrid muri rino ci.   (Marca )	https://www.bbc.com/gahuza/articles/c97pxyd9jw4o
sports	Thomas Tuchel: Chelsea yagenye uyu yahoze amenyereza PSG inyuma yo kwirukana Frank Lampard	"Chelsea yagenye uwahoze ari umumenyereza wa Paris St-Germain boss, Thomas Tuchel, nk'umumenyereza mushasha mu masezerano azomara amezi 18 ariko ashobora kwongerezwa. Igiye yameyereza PSG, Tuchel yatsindiye ihiganwa ry'Ubufaransa incuro zibiri, igikombe c'Ubufaransa (Coupe de France) hamwe n'igikombe c'ihiganwa ry'umupira w'amaguru mu Bufaransa (Coupe de la Ligue). Tuchel avuga ati: ""Mfise igishika cinshi co kubonana n'umurwi wanje mushasha ngahiganwa muri rino higanwa rya mbere mu mupira w'amaguru. Ndishmiye kuba ndi mu muryango wa Chelsea"". Chelsea yirukanye Frank Lampard ku wa mbere inyuma y'amezi 18 yari amaze amyimenyereza, yari amaze gutsinda urukino rumwe gusa mu nkino zitanu za nyuma z'ihiganwa ry'Ubwongereza, Premier League. Tuchel yongerako ati: ""Twese turubaha cane igikorwa cakozwe na Frank Lampard n'iragi asize muri Chelsea"". Uyu mudagi w'imyaka 47 abaye umumenyereza wa Chelsea agize 11 agenywe na nyene umurwi  Roman Abramovich kuva aho uyu mutunzi ruhebwa awuguriye mu 2003. Umukuru wa Chelsea Marina Granovskaia avuga ko Tuchel ari ""umwe mu bamenyereza bakomeye ba Buraya"" kandi ko ""hakiri vyinshi vyo gukinira na vyinshi vyo gushikako, uno mwaka n'inyuma yaho"". Tuchel aza kuba ari muri Stamford Bridge uno musi ku wa gatatu igihe uyu murwi uza kuba uriko urakina na Wloves mw'ihiganwa ry'umupira w'amaguru mu Bwongereza, Premier League. Tuchel ntashobora gukwepa amategeko ajanye n'itaramurwa rya coronavirus, ariko ishirahamwe ry'umupira w'amaguru mu Bwongereza rizomuha akaryo ko kwitabira inkino n'imyimyenyerezo mu gihe yopimwa agasanga ntiyanduye imbere y'ukwinjira neza na neza muri Premier League. Ku wa Mungu, niho uyu yahoze ari umukinyi wo hagati wa Chelsea Lampard yakinisha urukino rwa nyuma, aho uyu murwi wirahiye Luton 3-1 mu gice ca kane ca rya higanwa ry'igikombe ca FA. Yari yagenywe ngo amenyereze uyu murwi mu kiringo c'imyaka itatu asubiriye Maurizio Sarri i Stamford Bridge mu kw'indwi 2019, akaba yarashoboye gushikana Chelsea mu kibanza ca kane mw'ihiganwa ry'Ubwongereza be no mu rukino rwa nyuma rwa FA mu mwaka wiwe wa mbere amenyereza uyu murwi. Mu rukino rwayihuje na Leeds igatsinda 3-1 mu ntango z'ukwa cumi na kabiri, rwatumye ija mu kibanza ca mbere muri Premier League igihe gito, ariko inkino zitanu zose yatakaje ku munani zanyuma zatumye uyu murwi wisanga mu kibanza c'icumi muri uno mwanya. Tuchel agiye kumenyereza Chelsea haciye hafi amezi atanu ashikanye ubwa mbere Paris St-Germain mu rukino rwa nyuma rw'ihiganwa ry'umupira w'amaguru rihuza imirwi yabaye iya mbere iwabo, Champions League. Imbere y'aho yaramenyereje Mainz na Borussia Dortmund yose iri mw'ihiganwa ry'Ubudagi, akaba agiye i Londres azwi ko afise ubuhinga bukomeye. Azwi ko yashikanye imirwi yamenyereje aho itari bwigere ishika. Mw'ihiganwa ry'ubudagi Bundesliga, Tuchel yashoboye kumenyereza Mainz, umurwi wari uherutse kuduzwa mu cicaro ca mbere, ukarangiza uri mu kibanza c'icenda, hari mu mwaka w'igihganwa wa 2009-10. Mu 2016-17, yatsindiye igikombe c'Ubudagi igihe yamenyereza Borussia Dortmund, maze arateza imbere abakinyi Christian Pulisic, Ousmane Dembele na Pierre-Emerick Aubameyang. PSG watsinzwe na Bayern Munich 1-0 mu rukino rwa nyuma rwa Champions League mu kwezi kw'umunani umwaka uheze, akaba yirukanywe mu mpera z'ukwa cumi na kabiri uyu murwi utsinzwe mu nkino zine zose, ivyatumye wisanga mu kibanza ca gatatu. Igikorwa ca mbere muri uno murwi mushasha, ni ugushikana Chelsea muri zine za mbere muri Premier League, ikaba ibura amanota atandatu kugira ngo ishobore gushika muri kino kibanza coyituma ija muri Champions League mu mwaka w'inkino uza."	https://www.bbc.com/gahuza/imikino-55821656
sports	Maradona: Igipolisi ca Argentine mu matohoza ku muganga wiwe ku ruhara mu urupfu rwiwe	"Abashikirizamanza bo muri Argentine bariko baragira amatohoza ku muganga wa Diego Maradona, bamukekako urupfu rwiwe inyuma y'aho uwo mukinyi w'umupira w'amaguru rurangiranwa yitabiye Imana haraheze imisi itanu. Igipolisi co mu gisagara ca Buenos Aires basatse inzu n'ibitaro vy'uwo muganga - Leopoldo Luque, bagerageza kurondera ko hoba harabayemwo ugusamara mu kuvura Maradona,  inyuma y'aho abagiwe. Muganga Luque nta co aragirizwa. Arahakana kugira icaha na kimwe. Mu ntango z'ukwezi kwa cumi na rimwe, Maradona yarabazwe umutsi wo mu bwonko bivanye n'amaraso yari yavuze, kandi vyari vyagenze neza. Akaba yariko arafata imiti bivanye n'inzoga nyinshi yanywa. Umukobwa wiwe yagumye asaba kuronka izindi nsiguro zerekeye uko se wiwe yariko aravurwa. Mbe amatohoza yerekeye iki muvyo ukuri? Abapolisi bashika 30 basatse inzu ya muganga Luque kuri uyu w'Imana mu gitondo - abandi 20 bakaba bariko barasaka ku bitaro vyiwe biri mu gisagara ca Buenos Aires. Iryo sakwa ryasabwe n'abashikirizamanza bashaka kugerageza kumenya neza uko ubuzima bwa Maradona bwari bwifashe muhira iwe mu minsi yanyuma. Abapolisi  bavuga ko batwaye inyabwonko, amatelefone ngendanwa hamwe n'impapuro yavuriweko. Bakeka ko uwo mukinyi rurangiranwa w'umupira w'amagru yarekuriwe gutaha muhira iwe hadakurikijwe ibisabwa kugira ave mu bitaro, harimwo guhabwa uwumurwaza n'umuforoma wo kumukurikirana amasaha 24 kuri 24, guhabwa umuganga ashobora ku muhamagara igihe cose, hamwe n'imodoka itwara abarwaye irimwo ibikoresho bimufasha guhema. Abapolisi bashaka kumenya ico muganga Luque yakoze mu ntumbero yo kuvura Maradona igihe yari arwariye muhira iwe. Dr Luque yiregura avuga ngwiki? Mu kiganiro n'abamenyeshamakuru caranzwemwo umubabaro mwinshi kuri uyu w'Imana, muganga Luque - vyavuzwe ko ari muganga wa Maradona ku giti ciwe - yarize, avuga ko yakoze ivyo ashobora vyose mu ntumbero yo gukiza amagara yiwe. Yavuze ko Maradona yari yuzuye agahinda mu misi yiwe ya nyuma. Hageze igihe arakankamira abamenyeshamakuru ati: ""Mushaka kumenya ico nari nshinzwe? Kumukunda, kumuvura, kwongereza igihe c'ubuzima bwiwe no kubufata neza gushika kw'iherezo"". Muganga avuga ko yakoze ""ibishoboka vyose gushika igihe ata co yari agishoboye."" Avuga ku bintu abapolisi bashaka kugirako amatohoza, muganga Luque yasiguye akazi yari ashinzwe. Avuga ivyerekeye ibagwa rya Maradona mu kwezi kwa cumi na rimwe, yagize ati: ""Umbajije jewe, jewe nari umuganga wo kubaga ubwonko, kandi akazi kanje kararangiye. Ivyiwe nari nabirangije."" Yongeyeko ko ivyo kurekura Maradona ngo atahe muhira iwe bitari mu kazi kiwe namba. Muganga Luque yavuze ko ""Maradona yategerezwa kujanwa mu kigo kimufasha guhindura inyifato.  Ntiyashatse kubikora"". Yongera ko y'uko yari umuntu agoye. Yavuze ko atazi igituma atahawe imodoka itwara abagwayi ifise ibikoresho, canke umuntu yatumye adatwarwa muri iyo modoka gushika ku muhana iwe. Yongeyeko ko: Diego "" yari umuntu afise agahinda, akaba yashaka kuba ahantu hawenyene, kandi ko atari uko atakunda abakobwa biwe, umuryango wiwe canke abandi bamwegereye""."	https://www.bbc.com/gahuza/amakuru-55127438
health	OMS: urukingo rwa malaria Mosquirix (RTS,S/AS01) rwemejwe gukoreshwa muri Africa	Ishirahamawe rijejwe amagara kw'isi OMS ryemeje ikoreshwa muri Afrika ry'urukingo rw'indwara ya malaria ruzwi nka RTS,S/AS01 canke Mosquirix. Malaria ni indwara yica iterwa n'umubu, ikagaragara cane mu bice bishushe vyo kw'isi harimwo na Afrika . Ibi vyemejwe na OMS ni intambwe igiye mu mateka mu bijanye n'amagara y'abantu kw'isi. Vyibazwa yuko kuri ubu abantu barenga imiriyoni amajana abiri kw'isi bandura malariya buri mwaka, ikica ibihumbi amajana, benshi muri bo bakaba ari abana bo muri Afrika. Nta rukingo rukora neza kandi rwemewe rwa malaria rwari bwaboneke, gushika uno munsi. Mosquirix rwahawe uruhusha rwo gukoreshwa mu nama yahurije hamwe imigwi mpanuzwajambo ya OMS mu bijanye na malaria hamwe no gucandaga. Iyi ngingo yakurikiye igerageza ryagenze neza muri Malawi, Ghana hamwe na Kenya. Uru rukingo rutangwa mu mice ibiri, rugabanya malaria mu bana, kwinjizwa ibitaro hamwe no gukenera kwongerwa amaraso. Vyinshi kuri iyi nkuru muzobikurikirana mu makuru yacu ari imbere...	https://www.bbc.com/gahuza/amakuru-58821722
politics	Uganda - ICC: Umukomanda wa LRA Dominic Ongwen yaciriwe umunyororo w'imyaka 25	Sentare Mpuzamakungu Mpanavyaha, CPI/ICC, yaciriye umunyororo w'imyaka 25 uwahoze ari umusirikare w'umwana yahavuye aba intwazangabo mu nyeshamba z'umuhari Lord Resistance Army (LRA) urwanya ubutegetsi bwa Uganda. Mu kwa kabiri uno mwaka, Dominic Ongwen, azwi ku ritazirano rya 'White Ant', yaragiriwe n'ivyaha birenga 80 harimwo ubwicanyi, iyicarubozo, gufata ku nguvu n'ibindi... Abashingwamanza bavuga ko Ongwen yaciriwe umunyororo w'igihe gito kubera yanyurujwe na LRA ari umwana. Haraciye imyaka irenga 30 uyu muhari ushinzwe, ukaba ukorera muri Uganda no mu bihugu bihana imbibe nayo. LRA yarahimbagura abantu mu kubaca ibihimba vyabo vyo mu maso. Umucamanza Bertram Schmitt yari arongoye intahe avuga ko iyi ngingo yashitweko habanje kuba impari. Umwe mu bacamanza, Raul Cano Pangalangan, yari yamusabiye imyaka 30, avuga ko kahise ka Ongwen kadategerezwa kwibagiza amahano y'abakozweko n'amabi yabakoreye. Umucamanza Schmitt avuga ko vyabaye ngombwa ko haba amatora, gutyo uruhande rushigikiye ko ahanishwa imyaka 25 ruba ari rwo rutsinda. Umushingamwanza wa Uganda Sarah Kihika Kasande avuga ko urubanza rwaciriwe Dominic Ongwen ari ubutumwa ko abagirizwa ivyaha bategerezwa kuzobibazwa. Umupfasoni Kasande yabwiye televiziyo NBS yo muri Uganda ko hagisigaye vyinshi vyo gukorwa kugira ngo abakozweko n'ivyaha vyo mu ntambara mu buraruko bwa Uganda batunganirizwe. Yavuze yuko n'abandi bagizi ba nabi bategerezwa kubazwa amabi bakoze haba mu gihugu canke ku rwego mpuzamakungu kubera Ongwen ntiyakoze ibi vyaha wenyene.	https://www.bbc.com/gahuza/amakuru-57010921
health	Coronavirus: New York ifise ibitigiri bibini vy’abanduye gusumba ibihugu vyose kw’isi	"Intara ya New York muri Leta Zunze Ubumwe za Amerika muri kino gihe ifise ibitigiri binini vy'abanduye coronavirus gusumba ibihugu vyose kw'isi uretse ico gihugu. Iyo ntara yamenyesheje ko abamaze kwandura Covid-19 gushika ejo ku wa kane bageze kuri 159.937. Iyo ntara ikaba isumbije ibihugu vyari bizwi ko ari vyo bifise abanduye benshi nka Espanye (153,000 ) hamwe n'Ubutaliyano (143,000). U Bushinwa, aho uwo mugera watanguriye mu mpera z'umwaka uheze, bufise igitigiri ca 82.000 c'abantu bose hamwe banduye. Amerika imaze kugera kuri 462.000 banduye uwo mugera hamwe n'abashika hafi 16.500 bahitanywe nawo. Kw'isi yose, abashika umuliyoni 1.6 nibo bamaze kwandura, nayo 95.000 bakaba bamaze kuhasiga ubuzima. N'aho New York ariyo ifise igitigiri kinini c'abanduye coronavirus kw'isi, ico abamaze guhitanwa n'uwo mugera (7000) kiri hasi y'ica Espanye (15.500) n'ico Ubutaliyano (18.000), n'aho gisumba incuro zirenga zibiri ico abahitanywe nawo mu Bushinwa. Hari amasanamu yerekanywe y'abakozi bambaye imyambaro yo kwikingira impanuka bariko barahamba abapfuye mu kinogo kimwe mu gisagara ca New York. Amasanamu yafashwe na za ndege zitagira umudereva, drones, yerekana abakozi bariko bamanuka mu kinogo kirekire bakoresheje ingazi,  aho amasandugu y'ibiziga yariko arashingurwa. Ayo masanamu yafatiwe mu karere kitwa Hart Island, kigeze gukoreshwa n'abategetsi b'ico gisagara imyaka 150 iheze mu guhamba abapfuye batagira ab'iwabo, canke abo mu miryango itari ishoboye kwihambira abayo. Ibikorwa vyo guhamba kuri iryo tongo ry'abapfuye vyariyongereye kubera ico kiza, biva ku munsi umwe mu ndwi bishika ku minsi itanu mu ndwi, nk'uko bimenyeshwa n'igisata kijejwe amabohero. Abapfungwa bo mw'ibohero rya Rikers Island nibo mu bisanzwe bakora ico gikorwa, ariko kubera barengewe, vyabaye ngombwa ko barondera abandi bakozi babikora. Umukuru w'igisagara ca New York, Bill de Blasio yavuze mu ntango z'iyi ndwi ko iryo tongo ry'abapfuye rishobora kwikorwako mu guhamba abahitanywe na kino kiza. Igitigiri c'abahitanwa na coronavirus i New York cariyongereye gushika kuri 799 ku wa gatatu, igitigiri kinini kitari bwahebo ku munsi ugira gatatu. Ariko buramatari w'intara ya NewYork, Andrew Cuomo, yagize icizere kinini inyuma y'aho  igitigiri c'abinjijwe ibitaro kubera covid-19 mu mavuriro ya New York cagabanutse ku ncuro igira kabiri, gushika kuri 200. Avuga ko ivyo vyerekana ko ingingo yo kwirinda kwegerana yazanye akarusho. Avuga ko iki kiza ari ""ikibombe kiriko kirakwiragira mu bantu kidacagura, ikibi gisa n'ico twabonye ku wa 11 z'ukw'icenda 2000"". Icizere cabonetse kandi ejo ku wa kane aho ibitigiri vyari vyitezwe kurwego rw'igihugu vyagabanutse. Dr Anthony Fauci, umwe mu bategetsi bakomeye bagize umurwi wo kurwanya coronavirus washinzwe n'ibiro vy'umukuru w'iguhugu wa Amerika. Yabwiye ikinyamakuru NBC co muri Amerika ko ibiharuro vyerekana ko Abanyamerika bashobora kuzohitanwa na Covid-19 ""bashobora kuba muri 60.000"". Mu mpera z'ukwa gatatu, uyo Dr. Fauci yari yavuze ko ""abari hagati ya 100.000 na 200.000"" aribo baboneka ko bashobora guhitanwa n'uwo mugera. Ico gitigiri ca 60.000 gishobora kungana n'ic'abahitanywe n'indwara y'ibicurane hagati y'ukw'icumi 2019 n'ukwa gatatu 2020 muri Amerika, nk'uko ibiharuro bitangwa n'ubutegetsi bivyerekana. Hagati aho, icegera c'umukuru w'ico gihugu Mike Pence ashimangira ko covid-19 yandukira gusumba indwara y'ibicurane hafi incuro zitatu. Ibiro vy'umukuru w'igihugu vyarerekanye ubwoba ko abashika imiliyoni 2.2 z'Abanyamerika bashobora guhitanwa na coronavirus mu gihe atacokorwa ngo uwo mugera uhagarare."	https://www.bbc.com/gahuza/amakuru-52242403
health	Ebola yongeye kwaduka muri DR Congo	"Indwara ya Ebola yasubiye kwaduka mu ntara ya Kivu muri Repuburilka ya Demokrasi ya Congo (RDC/DRC) nk’uko vyaraye bitangajwe na reta y’ico gihugu. Vyemejwe kandi n’ishami rya ONU riraba amagara kw’isi OMS/WHO. Mw’itangazo, OMS ivuga ko  ugutangaza ko iyo ndwara yasubiye kwaduka vyabaye inyuma yo kwemeza ko hari umuntu yishwe n’iyo ndwara muri Nord Kivu, intara yo mu buseruko bwa Congo ihana urubibe n’Urwanda na Uganda. OMS ivuga ko umugore w’imyaka 46 yapfuye itariki 15 ukwezi kw’umunani i Beni, igisagara co muri Nord Kivu. Yabanje kuvurirwa ku bitaro vya Beni, mu ntango ku zindi ndwara, ariko mu nyuma aza kugaragaza ibimenyetso biranga umugera w’indwara ya Ebola. Amashami y’ikigo c’igihugu c’ubushakashatsi ku buvuzi (INRB) i Beni na Goma, yompi yaremeje ko hatowe ibimenyetso vya Ebola mu bipimo vyafashwe kuri uwo murwayi. OMS ivuga ko ivyigwa vyerekanye ko uwo murwayi yafashwe na Ebola ifitaniye isano n’iyari yaradutse mu 2018-2020 mu ntara za  Nord Kivu na Ituri - gushika ubu ariyo yamaze  umwanya munini ikanafata ahantu hanini kurusha izindi. Ariko OMS yizeye ko vuba iyo ndwara izohagarikwa itararandagata cane. Umukuru wa OMS ku mugabane wa Afrika, Dr Matshidiso Moeti, avuga ati: “Ebola yaduka isigaye yaduka yisubiriza kenshi muri Repuburika ya Demokrasi ya Congo, ivyo bikaba biteye impungenge. ""Ariko, abajejwe amagara y’abantu muri Nord Kivu baramaze guhagarika akatari gake kandi vuba ivyaduka vya Ebola, bafatiye aho rero nta nkeka ko n’iki c'ubu bazogihagarika”. OMS ivuga ko abakozi bayo bakoranye n’abategetsi ba Congo bariko barakurikirana amagara y’abantu 160 bafise aho bahuriye n’uwo yapfuye mu ntumbero yo kubuza ko iyo ndwara irandagata. Iryo shami rya ONU rijejwe amagara y’abantu rimenyesha ko mu gihugu hasanzwe hari incanco za Ebola 1.000, amajana abiri muri izo zikaba zigiye kurungikwa muri Beni muri iyi ndwi kugira zihabwe abahuye n’uwo yapfuye canke abahuye na bo. Indwara ya Ebola yaheruka kwaduka aho i Beni muri Nord Kivu  mu 2021 aho yamaze emezi abiri ikarangira itariki 16 z’ukwezi kwa cumi na kabiri. Ico gihe hafashwe abantu 11 (harimwo munani bemejwe na 3 biketswe), batandatu muri bo bakaba barapfuye."	https://www.bbc.com/gahuza/articles/c6pey21gvlko
entertainment	Yamato: Ibanga ry'abavuzi b'ingoma bo mu Buyapani	Yamato: Ibanga ry'abavuzi b'ingoma bo mu Buyapani, babayeho ku buryo budasanzwe	https://www.bbc.com/gahuza/amakuru-48911807
sports	Tokyo 2020: CNO- Burundi ivuga ko Francine Niyonsaba adafashwa kuko hari ivyo atakwije	"Umunonotsi w'umurundi Francine Niyonsaba aridoga ko komite olempique y'Uburundi (CNO) idafasha abanonotsi kwitegura mu gihe hasigaye indwi zibiri ngo inkino olempique ya Tokyo zitangure. Mu butumwa yashize kuri Facebook, Niyonsaba avuga ati: ""Mugabo ntibizontangaza kubona abaherekeza abanonotsi baba benshi kurusha abitanze kugira baserukire igihugu, none bazoba batugiye inyuma gukora iki?"" Salvator Bigirimana umunyamabanga mukuru wa CNO wewe avuga ko Niyonsaba adafashwa kubera hari ivyo atujuje imfashanyo yahabwa igahagarikwa, ko abandi bari kwitegura bobo babafasha. Niyonsaba, umurundi wa kabiri mu mateka wahaye igihugu ciwe ikidari olempike mu gusiganwa ku maguru mu bagore, ntiyavuze birambuye ingene we ubwiwe canke abandi banonotsi badafashwa. Bigirimana avuga ko imbere y'amahiganwa olempike hariho imfashanyo abanonotsi baronka ku kwezi ku kwezi mu mezi 18 CNO ikayibaronsa ivuye muri Comité International Olympique, (CIO). Ariko ko iyo mfashanyo idahabwa abagiye mu mahiganwa olempike yabanje canke abamaze kubona minima zo kujayo. Ati: ""Ni abandi baba bagikeneye kuja mu mahiganwa kugira ngo barabe ko nabo boshika kuri urwo rwego."" Abanonotsi baronswa iyo mfashanyo Bigirimana avuga ko bategerezwa kugenda bakora ivyo basabwa bagatanga na raporo zavyo. Ati: ""Mugabo ku rwego rwa Africa naho hari abaronka imfashanyo, kandi na Francine yarimwo, hanyuma kubera atakoze ibisabwa ngo aze aratanga raporo, ngo agende mu mahiganwa basaba, iyo mfashanyo yiwe barayihagaritse, no muri federation yiwe barabizi."" Haraheze hafi amezi abiri Francine Niyonsaba abonye minima zo kuja mu nkino olempike. Bigirimana ati ""azoheza aronke mubandi ivyo baba bateguye."" Bigiramana avuga ko igitigiri c'abaherekeza abanonotsi mu nkino olempike atari igihugu kigishirako. Ati: ""Hariho 'logiciel' ushiramwo abanonotsi bari qualifié igaca iguha igitigiri c'ababaherekeza, abo rero kandi si abo muri CNO ni abo muri federation y'iwabo. ""Hari umunonotsi yoshika ku rwego urwo arirwo rwose atagira umumenyereza? Atagira president wa federation? Umuntu siwe yigira, umunonotsi agirwa n'urwego arimwo akagirwa n'umumenyereza, n'ubushobozi bwiwe."" Francine Niyonsaba agaragaza ko ariko yitegurira izi nkino:"	https://www.bbc.com/gahuza/amakuru-57753035
religion	Ethiopia: Umusigiti wa mbere muri Africa, al-Nejashi, wasambuye n'ibibombe muri Tigray	"Reta ya Ethiopia yemeye ko igiye gusanura umusigiti wa kera cane wasambuwe mu kwezi guheze mu ntambara ya Tigray mu buraruko bw'ico gihugu. Umusigiti wa al-Nejashi uvugwa ko watewe ibibombe, ivyari muri wo biranyagwa, eka mbere n'imva z'abategetsi b'idini rya Isilamu bo muri kahise zirononekara. Reta ivuga ko n'urusengero rwasambuwe muri ico gihe c'intambara na rwo nyene ruzosanurwa. Abanyagihugu baba muri ako karere bazi ko umugisiti wa al-Nejashi wubatswe n'Aba-Isilamu ba mbere bimukiye muri Afrika mu gihe c'Intumwa Muhammad. Bari bahunze amabi bariko barakorerwa i Makka baca bahabwa ubuhungiro mu cahoze ari ubwami bwa Aksum. Aba-Isilamu bo muri ako karere bazi ko abasangirangendo 15 b'Intumwa Muhammad bahambwe muri izova zasambuwe . Bazi kandi  ko uwo musigiti ari wo wa mbere watanguye kwubakwa muri Afrika, n'aho hari abandi bavuga ko uwa mbere wubatswe muri Afrika uri muri Misiri. Uwo musigiti uri mu gisagara ca Wukro kiri ku birometero hafi 800 uvuye ku mugwa mukuru wa Ethiopia, Addis Ababa. Urusengero Emanueli Mweranda (Saint Emmanuel) rw'Abakristu b'idini rya Orthodoxe na rwo nyene rwarasambuwe ariko nta nsiguro zatanzwe. Mu mwaka wa 2015 hari ishirahamwe ryo muri Turukiya ryatanguje ibikorwa vyo gusanura uwo musigiti, rivuga ko ryashaka ""kubungabunga uwo mutungo wo muri kahise"", rigahindura ako karere kugira ngo gashobore kwirukirwa n'ingenzi. Uwu musigiti hamwe n'urusengero rwari hafi yawo vyasambuye mu bitero vya gisirikare vyamaze ukwezi kumwe  bifise intumbero yo kwomora ubutegetsi bw'umugambwe Tigray People's Liberation Front (TPLF) wari urongoye akarere ka Tigray. Ishirahamwe ryigenga ry'Ububirigi rikorera muri Afrika rivuga ko ku wa 18 z'ukwa cumi na kabiri uwo musigiti wa al-Nejashi ""wabanje guterwa ibombe mu nyuma unyagwa urukombamazi n'abasirikare ba Ethiopia na Eritrea"". Iryo shirahamwe rivuga kandi ko ibinyamakuru vya Tigray vyatangaje ko abantu batari bake bishwe bariko bagerageza gukingira uwo musigiti. Reta ntaco irashikiriza kuri ivyo vyegeranyo vy'iryo shirahamwe. Ariko, reta za Ethiopia na Eritrea zompi zirahakana ko hari abasirikare ba  Eritrea bari muri Tigray gufasha mu ntambara yo kurwanya TPLF. Mu kiganiro yagiranye na BBC igisata ca Amharic, icegera c'umukuru w'igisata kijejwe gukingira umurage wo muri kahise, Abebaw Ayalew, yavuze ko ko komite idasanzwe izoshikanwa muri ako karere kugira ngo yige ingene uwo musigiti n'urwo rusengero vyasambuwe imbere y'uko ibikorwa vyo gusanura bitangura. Ati: ""Ubu burere ntibuzwi gusa ku bijanye n'ugusenga, ariko kandi ni umutungo wo muri kahise kuri Ethiopia yose"". Mu ntango z'ukw'icumi na rimwe, intambara yaradutse mu karere ka Tigray igihe umushikiranganji wa mbere wa Ethiopia, Abiy Ahmed, yagomora ingabo mu ntumbero yo gutuza abarwanyi ba TPLF. Hari haciye amezi atari make hari ukutumvikana hagati ya reta ya Abiy n'abategetsi ba TPLF, umugambwe wari urongoye Tigray."	https://www.bbc.com/gahuza/amakuru-55555863
politics	Cyril Ramaphosa wa Afrika y’Epfo ashobora kubogozwa ku busuma bwabereye mw’itongo ryiwe	"N﻿a  Elsa Maishman B﻿BC News Umukuru wa Afrika y’Epfo Cyril Ramaphosa ashobora kubogozwa bitewe n’ikibazo c’ubusuma bwabereye mw’itongo ryiwe, rizwi nka Farmgate. Ramaphosa yagirizwa kunyegeza ubusuma bw’imiriyoni zine z'amadorari y'abanyamerika bwabereye mw’itongo ryiwe mu 2020, harimwo kunyuruza no guha ibiturire abasuma nk’igipfukamunwa. Icegeranyo c'umurwi wigenga cagiye ahabona ariko cari kikiri mw'ibanga gisanga Ramaphosa yakoresheje ububasha afise kandi ko ashobora no kuba yarahonyanze itegeko rirwanya igiturire. Arahakana ivyo yagirizwa, akavuga ko ayo mafaranga yavuye mw’igurishwa ry’imbogo. Ivyo uyu murwi washitseko mu matohoza yawo vyashikirijwe inama nshingamateka kugira ngo ivyihweze hanyuma ifate ingingo nimba bikwiriye canke bidakwiriye ko mu ndwi iza batangura igikorwa co kumubogoza. Haracasigaye ikiringo kiri musi y’ukwezi kugira ngo habe inama izofata ingingo nimba Ramaphosa yokwitoreza ikiringo kigira kabiri mu mugambwe wiwe, uzwi nka African National Congress (ANC), mu 2024. Ibi bishobora kugira ingaruka mbi kuri uno mugambi wiwe. ANC itegura inama y’abagize ibiro nshingwabikorwa vyawo kuri uyu wa kane, aho vyitezwe ko iki kibazo kiza kwigwa. Ikibazo ca Farmgate cagiye ahabona mu kwa gatandatu, aho uwahoze arongoye igisata ca Afrika y’Epfo kijejwe igendereza, Arthur Fraser, yitwaye ku gipolisi yagiriza umukuru w’igihugu ko yahishije ubusuma bw’imiriyoni zine z’amadorari mw’itongo ryiwe rya Phala Phala mu buraruko bushira ubuseruko bw’igihugu mu 2020. Fraser, umugenzi pfa-mpfe wa Jacob zuma yahoze arongoye iki gihugu, avuga ko aya mahera ashobora kuba yavuye mu busuma no mu biturire, akagiriza umukuru w’igihugu kunyuruza no guha igiturire abasuma. Kubika amafaranga menshi nk’aya mu madorari bishobora guhonyanga amategeko agenga igenzura ry’ingene amafaranga mvamakungu avunjwa. Ramaphosa aremeza ubu busuma, ariko ko amafaranga yibwe ari make cane ugenereranije n’aya avugwa, agahakana kandi ko atagerageje kubihisha. Avuga ko amadorari 580.000 - yari yishuwe ku mbogo - yibwe aho yari abitswe musi y'imisego y’intebe mu nzu iri muri iryo tongo. Nk’uko bivugwa n’itororokanirizo ry’amakuru AFP, Ramaphosa yandikiye uwo murwi ati: ""Ntabwo nakoze uruhigi ku bakoze ubu busuma, nk’uko bivugwa, kandi nta mabwirizwa natanze kugira ngo ibi bibe”. Uyu murwi wanzuye ko habaye ibibazo vyinshi bitishuwe, ukavuga ko ari “ikibazo gikomeye cane”. Nta makuru menshi ahari ku mugabo afatwa ko yatanze amafaranga y’iyi mbogo nk’uko uru rwandiko rubivuga, kandi ko ataratwara izo nyamaswa inyuma y’imyaka ibiri n’igice. Uyu murwi uvuga kandi ko ari ibintu bitumvikana ingene aya mafaranga yagumye anyegejwe mu ntebe, hakuyabika mu gisandugu ntamenwa (safe/coffre-fort) kandi ko yari gushobora kujanwa mw’ibanki. Iki cegeranyo kigira kiti: ""Twibaza ko umukuru w’igihugu hari ivyo ategerezwa kwishura ku mamuko y’aya mafaranga mvamakungu yibwe, hamwe n’icerekeye ingene yayaronse”. Congerako kiti: ""Umukuru w’igihugu yarakoresheje ububasha bwiwe nk’umukuru w’igihugu kugira ngo ico kibazo ntigikorweko  amatohoza be no mu gusaba umukuru w’igihugu ca Namibia kumufasha kugira ngo uwabikoze ntafatwe”. Umukuru w’igihugu ca Namibia Hage Geingob aherutse guhakana ko ata ruhara afise muri ivyo bintu."	https://www.bbc.com/gahuza/articles/c9e1gyjvv03o
sports	Argentine irigina igarukanwa rya 'maillot' Maradona yari yambaye mu rukino rwa nyuma rw'igikombe c'isi	"A﻿banye Argentines bariko barigina igarukanwa muri ico gihugu  rya 'maillot' rurangiranwa mu mupira w'amaguru Diego Maradona yakinanye mu rukino rwa nyuma rw'igikombe c'isi. I﻿nyuma y'imyaka 36 Argentine itsinze Ubudagi mu nkino z'igikombe c'isi co mu 1986, impuzu Maradona yambaye mu gice ca mbere c'urukino yasubijwe ishirahamwe ry'umupira w'amaguru rya Argentine, AFA. U﻿wahoze ari umukinyi wo hagati mu Budagi Lothar  Matthäus, yari yaguranye impuzu na Maradona inyuma y'igice ca mbere, yayigabiye abanye Argentine. A﻿FA yarungitse ubutumwa bwo kumushimira kuri Video. I﻿yindi mpuzu ya Maradona, yari yambaye igihe yatsindisha igitego ukuboko, ""Hand of God"" mu rukino rwabahuza n'Ubwongereza mu gice ca kane gishira ica nyuma mu nkino z'igikombe c'isi co mu 1986, yaciye umuhigo mu kugurishwa imiliyoni 7.1 mu ntango z'uyu mwaka. Iyo mpuzu yatejejwe icamunara n'uwahoze ari umukinyi wo hagati w'Ubwongereza Steve Hodge. A﻿riko n'aho iyo mpuzu yagurishijwe amahera menshi nkayo Lothar Matthäus yabwiye ikinyamakuru Daily Mail ko atigeze yiyumvira gukura amahera muri iyo mpuzu ya Maradona. Matthäus yeretse iyo mpuzu abanye Argentine mu birori vyabereye mu nzu y'ubuserukizi bwa Argentine i Madrid mu kwezi kw'umunani, avuga ko ""Diego ari Imana muri Argentine, ari na co gituma ari ikintu kidasanzwe kubashikiriza iyo mpuzu"". A﻿vuga kuri Maradona yapfuye mu 2020 azize ingwara y'umutima, Matthäus yagize ati:""Birababaje kuba atari ngaha uyu musi. Diego azoguma mu mitima yacu."" I﻿yi mpuzu izoshirwa muri Legends, inzu ndangamico yerekana ivyaranze umupira w'amaguru muri kahise i Madrid, imbere y'uko ijanwa muri Argentine n'uwusanzwe yegeranya ibintu vyo muri kahise Marcelo Ordás ku musi wa gatatu. M﻿u gushima, AFA yarungitse video y'akamwemwe aho ishimira ""umugenzi wacu Lothar Matthäus"" mw'izina ry'abanye Argentine. ""﻿Iyi n'inkuru ya kizigenza w'Ubudagi yari afise nk'umugenzi kizigenza wa Argentine. Hanyuma nk'abandi bagenzi bose, barahanahanye ibintu vyiza bari bafise, kugwana mu nda, impanuro n'impuzu,"" uko ni ko uwuvugira muri iyo video yavuze igihe ivyo bihangange bibiri bigaragara bigwana mu nda."	https://www.bbc.com/gahuza/articles/cqq60n356evo
politics	Intambara ya Ukraine: Abanya-Ukraine bisubije uturere mu burengero bwa Kyiv	"Abasirikare ba Ukraine  bariko baragira ibitero ku ngabo z'Uburusiya mu turere tumwe tumwe tw'igihugu, hoba hari n'inkuru zivugako bamaze kwigarurira  ibibanza hafi y'umugwa mukuru Kyiv. Abategetsi bo muri ico gisagara ca Makariv, mu burengero bwa Kyiv, bavuga ko amadarapo ya Ukraine yasubiye kandi guhungabanayo. Umuvugizi w'igisirikare ca Amerika yavuze ko abanya-Ukraine bariko barahindura uko ibintu vyari vyifashe mu bice bimwe bimwe vyo mu bumanuko. Mu gisagara gito co mu bumanuko ca Voznesensk, ingabo z'Uburusiya zasubijwe inyuma, urukurikirane rw' ibimodoka bitamenwa navyo birasamburwa. Hanyuma muri Kherson, hegereye Crimee, ari naco gisagara ca mbere caguye mu minwe y'Uburusiya, abasirikare ba Ukraine bariko baragerageza kucisubiza. Umusesenguzi mu vyagisirikare  w'umwongereza yabwiye BBC ko uko gusugerezwa k'Uburusiya gushobora gutuma ico gihugu gihindura umukenyuro. Ariko, inkuru zishasha ziva mu bushikiranganji bwo kwivuna abansi bw'Ubwongereza zivuga ko ingabo z'Uburusiya ziriko zirava mu buraruko no mu bumanuko kugira ""zizunguruke ingabo za Ukraine ziri mu buseruko bw'igihugu"". Iyo nyandiko ivuga ko "" ingabo z'Uburusiya zisa n'iziriko zirasubira kwisuganya imbere y'uko zisubira kugaba ibitero bikomeye"". Ingabo z'Uburusiya kandi zibandanya zitera ibibombe ku gisagara kiri ku kivuko ca Mariupol, n'aho akarere ko ku kivuko ubwako bivugwa ko kamaze kwononekaramwo ibintu bike. Justin Nronk akora mu kigo kiraba ivyo kwivuna abansi n'umutekano mu Bwongereza (Rusi), avuga ko ako kanyarigabo k'abanya-Ukraine kaje mu gihe abarusiya bariko baragerageza kuraba uko bosubira gutera baja imbere. Yabwiye BBC ati: ""Biragaragara ko Uburusiya bwananiwe no kwigarurira Ukraine yose ku birindiro vyose bwashitseko. Ubu rero, bariko baragerageza kwegeranya inguvu hanyuma batere ikibanza kimwe icarimwe - na cane cane mu micungararo ya Mariupol hamwe no mu bumanuko."" Yavuze ko mu gihe abarusiya bofata Mariupol, imaze indwi zitari zike isugerejwe ikaba ata n'ibintu bigishikayo, bashobora guca bagabura ingabo n'ibigwanisho, ubwa mbere abaja mu karere ko mu buseruko bwa Ukraine Donbas,  hanyuma abashobora kuja mu buraruko bushira ubuseruko bw'igisagara ca Kharkiv. Yongeyeko ko mu gihe Ukraine iriko irasubiza ingabo z'Uburusiya inyuma mu micungararo ya Irpin, nko ku birometero 20 uvuye Kyiv, no mu tundi duce twegereye Makariv, bishobora gutuma haburizwamwo umugambi wo gufata umugwa mukuru. Yavuze kandi ati: ""Ahanini ico ingabo za Ukraine zigerageza gukora, kubuza ko haba ukuzunguruka Kyiv, bigaca rero bisaba abarusiya gutoborera mu buraruko bagaheba ivyo bindi birindiro, canke Uburusiya bukongereza inguvu nyinshi  mu kugerageza kuhamenera kugira bashireho abasirikare babo."" Ku musi wa kabiri, ubushikiranganji bwo kwivuna abansi muri Amerika bwaratanze ido n'ido ry'ingene Ukraine iriko iragira ibitero ku ngabo z'abarusiya, buvuga ko bwabonye ibimenyetso vyinshi muri iyi misi ya vuba ko abarusiya bariko barirukanwa mu turere bari barigaruriye. Umuvugizi John Kirby yabwiye CNN ko atoshoka yemeza inkuru ziva mu bategetsi ba Ukraine ko bamaze kwisubiza n'imiburiburi igisagara kimwe, kandi ko biteze no gufata ibindi vyinshi mu misi iri imbere. Uko biri kose, yavuze ko bishobora ""kuzoba bijanye n'uburyo bagwana n'ubushobozi twabonye abanya-Ukraine bakoresha"". Yavuze ko ingabo z'Uburusiya ""zitava aho ziri"" kandi ko ziriko zirabura igitoro n'ibifungurwa. Kirby yavuze ko bafise kandi n'ikibazo c'itumatumanako hagati y'ingabo zigwanira mu kirere n'izo hasi, aho bamwe mu barusiya bateba bagakoresha telefone ngendanwa zisanzwe mu kuvugana hagati yabo. Yongeyeko ati:""Ntibava aho bari kandi bikaba biva ku bushobozi buke bafise."" Uwundi mutegetsi wo mu bushikiranganji bwo kwivuna abansi muri Ameika atashatse ko izina ryiwe rimenyekana, yabwiye itororokanirizo ry'amakuru rya AFP, ko bamwe mu basirikare b'abarusiya bakubititse n'imbeho kubera ko badafise impuzu z'imbeho bijanye n'aho bariko baragwanira. Uwo mutegetsi yavuze ko abasirikare bariko barapfa hamwe n'izindi ngorane, igisirikare c'Uburusiya kiri hagati muri Ukraine gifise musi y'ibice 90% vy'ubushobozi bwo kugwana."	https://www.bbc.com/gahuza/amakuru-60851212
sports	Ayavugwa mu mupira w'amaguru: Pogba, Chiesa, Correa, Martial, Werner, Griezmann, Ronaldo	Juventus yanse imiriyoni zirenga 118 zatanzwe na Liverpool ku mutaliyano akina ku ruhande Federico Chiesa. Uyu mukinyi w'imyaka 23 yinjiye muri Juventus ku masezerano y'intizo yo mu kwa cumi 2020 imbere y'uko imugura burundu avuye muri Fiorentina.(Repubblica) Arsenal, Tottenham na Everton yose iriko irarondera umusatirizi wa Argentina Joaquin Correa w'imyaka 26 yiteze kuva mu murwi wiwe  Lazio muri rino ci. (Corriere dello Sport) Manchester United ishobora kugurisha umusatirizi w'umufaransa Anthony Martial w'imyaka 25 muri Tottenham isanzwe imwipfuza. (Star) Umumenyereza wa Man U Ole Gunnar Solskjaer ashaka ko Paul Pogba w'imyaka 28 aguma Old Trafford n'aho Paris St-Germain imwipfuza.  (Manchester Evening News) Bayern Munich iripfuza umusatirizi wa Chelsea  umudagi Timo Werner w'imyaka 25 , na rirya uwahoze ari umumenyereza wiwe muri  RB Leipzig, Julian Nagelsmann, ubu ari we amenyereza uyo murwi uherutse gutahukana ihiganwa ry'Ubudagi Bundesliga. (Football Insider) Manchester City iriteguye kudugiriza umushahara incuro zibiri umukinyi wayo w'inyuma, umunya Portugal Ruben Dias w'imyaka 24 kubera ingene yavyifashemwo neza mw'ihiganwa ry'umwaka w'inkino uheze wa 2020-21. (Star) Umusatirizi w'umufaransa  Antoine Griezmann w'imyaka 30 abona ko kugira ngo ave muri Barcelona ari uko yoronka akaryo ko gusubira mri  Atletico Madrid yahoze akinira. (Sport) Umukinyi wo hagati aherutse kwinjira muri PSG umunya Hollande Georginio Wijnaldum w'imyaka 30 avuga ko atumva ko yari akunzwe kandi ko bamutyoza ku mbuga hwaniro imbere y'uko ava muri  Liverpool mu kwa gatandatu guheze. (Observer) Icegera c'umukuru wa Juventus Pavel Nedved avuga ko umusatirizi wa Portugal Cristiano Ronaldo w'imyaka  36 azoguma muri uwo murwi. Ronaldo asigaje umwaka umwe mu masezerano afitaniye n'uyu murwi wa Serie A akaba yavugwa ko yashobora kuwusezera. (Sky Sports Italia, via Football Italia) Kizegenza w'umurwi nserukiragihugu w'Ubwongereza Harry Kane w'imyaka 27 yiteze gutakaza inkino za mbere za Premier League kubera  inguvu nyinshi cane yakoresheje mw'ihiganwa ry'igikombe ca Bulaya. Uyu musatirizi wa Tottenham aripfuza kwimukira muri Manchester City.(Telegraph) Arsenal yiteze kwemeza igurwa ry'umukinyi w'inyuma wa Brighton Ben White w'imyaka 23 ku giciro c'imiriyoni hafi 69 z'amadorari y'abanyamerika, akaba iteze gukorerwa ibipimo vyo kwa muganga vuba.  (Mail) Aba Gunners kndi bariko bararaba ingene bogura umukinyi wo hagati w'umuswisi Denis Zakaria w'imyaka 24 yamaze gushikiriza ko yipfuza gusezera Borussia Monchengladbach. (Mirror) Crystal Palace iri hafi yo kuronka umukinyi w'inyuma wa Lyon umunya Danemark Joachim Andersen w'imyaka 25 ku miriyoni zababa 27 z'amadorari y'abanyamerika, kandi irabandanya n'ibiganiro vyo kurondera umukinyi w'inyuma wa Schalke umunya Turukiya Ozan Kabak w'imyaka  21. (Mail)	https://www.bbc.com/gahuza/imikino-57959504
politics	Impunzi z’Abarundi zivuga iki ku mushikiranganji wa Tanzania yazisavye gutaha?	"Inyuma y'urugendo rw'umushikiranganji w'intwaro yo hagati muri Tanzania yagize mu makambi y'impunzi z'Abarundi mu ntara ya Kigoma, bamwe mu mpunzi bafise ubwoba ko impera n'imperuka bazohava batahukanwa ku nguvu. Umushikiranganji George Simbachawene yabwiye impunzi ko zokwiyandikisha zigahunguka ""kuko u Burundi ari nyabagendwa, amahoro ari yose"". Umwe mu baserukira impunzi mw'imwe muri izo nkambi ariko atashatse ko izina ryiwe rimenyekana, avuga ko atari we yari akwiye kubabonera ko hari amahoro, ko ari bo bonyene ubwabo bakwiye kuvyibonera. Ati: ""Kutubwira y'uko iwacu ari amahoro natwe ari twebwe tuzi ico twahunze, si ivy'iwe kuko ni twebwe dukwiye kubona ko hari amahoro, ivyo rero vyaradutangaje"". Inyuma y'urugendo yagize mu makambi ya Nyarugusu, Nduta na Mtendeli mu ntara ya Kigoma ku wa mbere no ku wa kabiri w'iyi ndwi, umushikiranganji Simbachawene yategekanya guca arubandaniriza mu makambi ya Ulyankulu mu ntara ya Tabora, hamwe na Mishamo na Gatumba ari mu ntara ya Katavi. Aya makambi arimwo impunzi zahunze ubwicanyi bwa 1972. Avugana na BBC, uyo ari mu baserukira izindi mpunzi abona ko ubutumwa bashikirijwe na leta ya Tanzania ari ubwo bumvikanye na Leta y'u Burundi ariko atariko izo mpunzi zozo zibona ibintu. Afise ubwoba ko impera n'imperuka leta ya Tanzania ishobora gukoresha inguvu kugira ngo bave muri ico gihugu. Leta ya Tanzania yoyo ivuga ko gushika ubu bahimiriza impunzi gutahuka ku bushake bwazo. Hagati aho, uyo aserukira abandi aremeza ko ""abantu bariko baratahuka kandi ko n'abandi babandanya biyandikisha,"" ariko y'uko ari ya mvugo ngo 'ntahatagira imva'. Ati: ""Turavye ukuntu dufashwe n'ukuntu turi, abantu babona ko aho ari ho hose umuntu ashobora gutakaza ubuzima, bakabona ko hako bomererwa nabi mu buhungiro, bopfuma bahitamwo kugenda, na kare ntarusi rudahamba"". Ariko avuga ko we ubwiwe atiteguye guhunguka, ko ico yahunze ari co kigihari, kandi ko icuka kiri mu gihugu kitamuhumuriza. Avuga ko hari abari bahungutse ariko bakaruhira gusubira guhunga, ubu bari kumwe mu nkambi. Asaba leta ya Tanzania n'ishirahamwe ONU ko boba barabagumiza aho bari canke n'aho bakabaronderera ahandi hantu baba barabashira ""nimba Tanzania yoba irushe"". Ati: ""Ariko nimba itarushe naho ibandanye yubahiriza amategeko atugenga"". Mugenziwe wo mw'ikambi ya Nyarugusu avuga ko koko mu nkambi zose hari abafashe ingingo yo guhita bataha inyuma yo kugenderwa n'umushikiranganji Simbachawene, ariko ko bakiri bake ugereranije n'abatuye muri izo nkambi. Mu gihe abarenga 250.000 bazwi ko bahungiye muri ico gihugu, gushika kuwa 30 z'ukwa gatandatu, abashika 87.194 nibo bari bamaze guhunguka, nk'uko vyemezwa n'ishirahamwe ryitaho impunzi HCR mu Burundi. Ariko ibitigiri bigenda vyiyongera cane kuko hari ababandanya bahunguka."	https://www.bbc.com/gahuza/amakuru-53840438
religion	Uganda: Uwahoze ari musenyeri mukuru wa Anglican yahagaritswe yagirijwe kurenga ibigo	"Ishengero rya Anglican muri Uganda ryahagaritse uwahoze ari musenyeri mukuru Stanley Ntagali, mu mabanga yo gusoma misa no guserukira iryo shengero gushika ingingo ihindutse, yagirizwa kurenga ibigo. Ntagali yatanze imihoho mu mabanga mu kwa gatatu kw'umwaka uheze inyuma y'imyaka 43 yari amaze ari umupasitori. Mw'itangazo ryasohowe ku wa 13 z'uku kwa mbere ku rubuga ngurukanabumenyi rw'ishengero rya Anglican, uwamusubiriye, Dr. Stephen Samuel Kaziimba, yavuze ko Ntagali yarenze ibigo aryamana n'umugore afise umugabo, kandi na we nyene akaba yaravyiyemereye. Dr Kaziimba ati: ""Yarahemukiye ibiro vy'abepiskopi, arenga indahiro yiwe yo kwimikwa, hamwe n'ivyo yari yiyemeje mu nyifato yiwe."" Dr Kaziimba avuga ko ishengero rya Uganda ryiyemeje gukorera mu muco no kwitwararika abo bose bagizweko ingaruka n'ivyabaye, asaba ko abagore bompi bosengerwa, abihana bakihana, abakizwa bagakizwa. Musenyeri mukuru wa Anglican muri Amerika ya Ruguru, Foley Beach, na we nyene yasohoye itangazo aho avuga ko ababajwe n'ivyabaye. Ati: ""Stanley ni mwenewacu muri Kristo, kandi ndashima ingene twakoranye mu myaka iheze. Birambabaje cane kwumva ko yatirimutse kw'ibanga"". ""Ndasaba Imana ko Stanley yobandanya n'inzira yo kwihana, yongere ihe ukwihangana abo bose bakozweko n'icaha ciwe"". Uyu yahoze ari umwepiskopi mukuru ntiyabonetse kugira ngo ashobore kugira ico abivugako. Ariko abanya Uganda bazokwama bamwibukira ku majambo yavuze ku vyo yafata nk'ubutabanga mu gihugu. Mu 2019, yasubiwemwo n'ibinyamakuru vyo muri ico gihugu ariko ahanura abantu ko ""bokwigumya mu vyipfuzo vyabo mu bijanye n'uguhuza ibitsina"". Ishengero Anglican muri Uganda rifise abanywanyi bashika imiriyoni 13."	https://www.bbc.com/gahuza/amakuru-55734162
politics	Minembwe: FARDC ivuga ko ata mutwe n'umwe uzotunga ibirwanisho	Tumaze iminsi tubabwira ku ngaruka z'ibitero vyagabwe ku mihana itandukanye yo muri territoire ya Minembwe muri Kivu y'epfo. Muri ako karere k'ubuseruko bwa Republika ya Demokrasi ya Kongo, imigwi ya Mai Mai Twirwaneho na Mai Mai Biloze Bishambuke isanzwe ishamiranye. Umuvugizi wa gisirikare muri ako gace, Major Dieudonne Kasereka, avuga ko abanyagihugu barenga 3000 bataye ingo zabo, ubu begeranirijwe mw'ikambi mfatakibanza iri ahitwa Baraka, aho barindiririye imfashanyo. Major Dieudonne Kasereka yavuganye na Florentine Kwizera wa BBC Gahuzamiryango, abanza kumubwira uko umutekano wifashe muri ako gace (umviriza ico kiganiro aho hejuru).	https://www.bbc.com/gahuza/amakuru-58988046
entertainment	Prince Philip: Ivyaranze ubuzima bwiwe n'icubahiro yagize hose	"Umuganwa  Philip, Duc wa Edinburgh, yabashije kugira icubahiro hose kubera gushigikira cane Umwamikazi kandi igihe cose. Rwari uruhara rutoroshe ku w'ariwe wese, ubaye urareka umugabo yari amenyereye ivya gisirkare kandi yari afise aho ashingiye bikomeye ku bibazo bitari bike. Ariko n'izo nguvu nyene z'inyifato yiwe zamufashije kurangura neza ivyo yari  ajejwe maze akabona gushigikira atiziganije umugore wiwe mu mabanga yiwe y'Umwamikazi. Yari umugabo w'Umwamikazi ari ku ngoma ariko Philip nta ruhare  rw'ibwirizwa nshingiro yari afise. Ariko nta n'umwe yari hafi y'Umwamikazi kurusha we canke ngo abe akomeye kuri we kurusha uko we. Umuganwa Philip w'Ubugiriki yari yavutse itariki 10 ukwezi kwa 6 mu  1921 kw'izinga rya Corfu. Urupapuro  rwiwe rw'amavuko rwerekana ko yavutse itariki 28/5/1921 kuko Ubugiriki butari bwatangure gukoresha ikirangamisi ca Gregoire (calendrier Gregorien). Inyuma y'itembagazwa  ry'ubutegetsi mu 1922, se yaciye acibwa na sentare y'impinduka. Ubwato bw'intambara bw'Ubwongereza  bwarungitswe na  muvyarawe wa kabiri, Umwami George V, bwaciye bujana umuryango mu Bufaransa. Umwana  Philip ahanini yamaze urwo rugendo rwo mu mazi mu gatebe gakozwe mu dusandugu twari twavuyemwo imicungwe. Philip yatanguriye ishure mu Bufaransa ariko ku myaka 11, yaciye aja kubandanya n'incuti ziwe mu Bwongereza aho yize ishure  nteguza i Surrey. Philip yari yavutse nk'umuganwa w'umugiriki ariko yamuka ku banye Danemark n'Abarusiya. Ico gihe nyina yari yatowe indwara ya schizophrenie aca ajanwa aho bene abo bantu barwarira. Umwana Philip yabonana gake cane nawe gushika akure. Mu 1933 yarungitswe kwiga kuri Schule Schloss Salem mu Budagi bw'ubumanuko , ishure ryari rirongowe n'umuntu yari imbere mu barondera guteze imbere amashure Kurt Hahn. Ariko mu mezi make, Hahn, yari Umuyahudi,yaciye yomoka ahunga ihigwa n'aba Nazi. Hahn yaciye aja muri Ecosse aho yaciye ashinga ishure rya Gordonstoun, ari naryo Philip yaciye yimukiramwo amaze ibice bibiri mu Budagi. Ingendo nk'iya Sparte yaranga ishure rya Gordonstoun, yari ishingiye ku kwibako, niyo yari ijanye n'umwana w'umuyabaga yari yatandukanye n'abavyeyi biwe akaba nka nyamwigendako. Mu ntambara Intanbara ya kabiri y'isi iriko iregereza, Philip yaciye ahitamwo kuja mu gisirikare. Yashaka kuja mu ngabo zikoresha indege ariko umuryango wa nyina wari usanzwe ufise kahise mu vy'imirimo yo mu mazi uca umuhanura kwinjira mw'ishure ry'ingabo zo mu mazi  rya Royal Naval College i Dartmouth. Aho niho yashingwa guherekeza Abaganwakazi bari bakiri bato Elizabeth na Margaret, mu gihe Umwami George VI n'Umwamikazi Elizabeth  bariko barazunguruka iryo shure. Ku bw'ababibonye, Philip yariyerekanye cane. Umuganwakazi Elizabeth yari afise imyaka 13 yahavuye agenda aramutangarira. Philip ntiyatevye kuba inkerebutsi kuri iryo shure rya Gordonstoun. Yavyerekanye mu kuba uwa mbere mw'ishure ryiwe, mu 1940 aca atangura kuja ubwa mbere mu bikorwa vya gisirikare ahereye  mw'ibahari Indiano. Yaciye arungikwa ku bwato bw'intambara HMS Valiant muri Mediterranee aho yavuzwe ku ruhara mu ntambara ya Cape  Matapan mu 1941. Nk'intwazangabo yari ajejwe amatara yo kurondeza y'ubwo bwato, yagize uruhara runini  muri ico gikorwa gikomeye co mw'ijoro. Hashitse mu kwezi kw'icumi mu 1942 ariwe mu lieutenant yari akiri muto kurusha abandi mu ngabo zo mu mazi yakora ku bwato  bw'intambara HMS Wallace. Gutangaza ivy'umubano Muri ico gihe we n'Umuganwakazi Elizabeth baraja bararungikirana amakete, akaba yaratumiwe kuza kumara iminsi mu muryango w'i bwami akatari gake. Rimwe yaje kubaramutsa, mu gihe ca Noel yo mu 1943, niho Elizabeth yashira ifoto ya Philip mu mwambaro wa uniforme z'ingabo zo mu mazi ku meza yategurirako impuzu ziwe. Imigenderanire yabo yarabandanije mu gihe c'amahoro, n'ubwo hari abatabishaka mu batoni b'i bwami-muri bo hari umwe yavuze ngo Philip ""arahuruduka kandi ntafise  inyifato nziza''. Ariko Umuganwakazi yari yamukunze cane hanyuma muci ryo mu 1946, Philip aca asaba Umwami kumuha umukobwa wiwe ngo bubakane. Ariko imbere y'uko hatangazwa ko vyemewe, Umuganwa Philip yategerezwa kuronka ubwenegihugu bushasha hamwe n'izina ry'umuryango. Aca aheba izina ryiwe ry'Ubugiriki, aba umwenegihugu w'Umwongereza, aca afata izina rya nyina rivuzwe mu congereza, Mountbatten. Umunsi umwe imbere y'uko ubukwe buba, Umwami George VI yaciye aha Philip  icubahiro  c'abo mu nda y'ubwami, bukeye mu gitondo c'ubukwe, aba yagizwe Duc wa Edimburgh, Earl wa Merioneth hamwe na Baron wa Greenwich. Ubukwe bwabereye Westminster Abbey ku wa 20/11/1947. Vyari ibirori, nk'uko Winston Churchill yabivuze, vy'umwakaka w'amabara' mu Bwongereza bwari bucijiriwe inyuma y'intambara. Umuganwa Philip yarasubiye mu kazi kiwe ko mu ngabo zo mu mazi aca arungikwa gukora muri Malte, aho ubwa mbere nibura, we n'umugore, bashoboye kubaho nk'uwundi muryango wose wari mu butumwa  bw'akazi. Umuhungu wabo, Umuganwa Charles, yavukiye ku kirimba Buckingham mu 1948 mu gihe Umuganwakazi Anne yabonetse  mu 1950. Mu 1952, bafashe urugendo rwo kuzunguruka Commonwealth, basezewe n'umwami Geaorge VI we, atazwi n'umwuzukuru wiwe w'umukobwa, yari afise indwara ya cancer. Umuganwa Philip yabaye uwa mbere yakeje Umwamikazi igihe yimikwa. Abari bahari ico gihe bavuga ko yari gushobora guca ashikira, iyo abishaka, icubahiro ca First Sea Lord. Ahubwo yaciye yironderera ico yokora na cane cane, aho Elizabeth abareye umwamikazi. Yari afise ivyiyumviro vyinshi vyo kugira ivyo ahinduye mu ntwaro ya cami ariko abanyamabanga b'ikirimba ntibabimwemereye. Umuganwa Philip ntiyari  umugabo aha ikibanza ivyo kwicuza, ariko mu nyuma yaravuze ko yababajwe n'uko atashoboye kubandanya igisirikare. Kuvugurura intwaro y'ubwami. Igihe bari bacumbitse mu nzu  iri mu kibira c'ibikoko  muri Kenya mu kwezi kwa kabiri niho hatangura kuvugwa ko umwami yapfuye. Yari yafashwe n'indwara yo kuvura amaraso yo mu mutima idatevya kwica. Vyaguye kuri Philip kuba ariwe amenyesha ubwa mbere umugore wiwe ko yabaye Umwamikazi. Umwe mu bagenzi babo yavuze ko ico gihe Philip yaciye asa n'uko ""igice c'isi"" kimuguyeko. Aho yagumanye ububasha bwiwe bwose  mu guha indero abana biwe. Niwe yarungitse umuhungu wiwe w'imfura Charles mw'ishure nawe yari yarizemwo rya Gordonstoun, ariko ntiryamuguye neza namba, mbere yahavuye ariheba. Inkino Umuganwa Philip yarakunda inkino. Yasoza ubwato, agakina cricket na polo, yari azi cane kugendesha ibitwazi bikwegwa n'amafarasi akaba yaranabaye imyaka myinshi umukuru w'ishirahamwe ry'isiganwa ku mafarasi. Kuba yari umuntu yavuga atarya umunwa rimwe na rimwe vyaramutera ibibazo. Yahavuye afatwa nk'umuntu atari azi kuraba aho avugira na cane cane iyo yaba ari mu mahanga. Ari mu Bushinwa mu 1986 mu rugendo hamwe n'Umwamikazi, yabwiye abanyeshure b'Abongereza ati ''nimwamara igihe kinini ngaha amaso yanyu azomera nk'ayabashinwa''. Muri Australia naho mu 2002 abaza umugwizatunga w'umu Aborigene niba ''mugiterana amacumu.'' Ukutumvikana n'umuhungu w'imfura wiwe vyagiye gusubira kuja ahabona hasohotse igitabo ku buzima bwiwe canditswe n'umunyamakuru Jonathan Dimbleby. Vyavuzwe ko Philip ariwe yatumye Prince Charles arongora atabishaka Diana Spencer. Ibihe bikomeye N'ubwo Philip yababajwe cane n'ukubona ingo z'abana biwe batatu kuri bane zisambuka, yagumye yanka kugira ico avuze ku bibazo bimuraba ubwiwe aho yabwiye ikinyamakmuru mu 1994 ati ntiyari bwabikore gushika ico gihe kandi ntagiye kubitangura. Gushigikira ubwami Yigeze kubwira BBC ati : ''Nakoze gushika aho nibaza ko ariho nashobora kugeza. Sinshobora guhindura ingene nkora. Niko meze''. Ministre wa mbere David Cameron yarabimushimiye buca ahimbaza isabukukuru yiwe y'imyaka 90. Yavuze ati ''yamye ari umuntu akora ibintu mu buryo bwiwe ata wundi yomwigana, afatiye ku buzima busanzwe mu buryo nibaza ko Abongereza bakunze''. Umuganwa Philip yarashoboye gukoresha ikibanza ciwe kugira hagire ico afashije mu buzima bw'Ubwongereza, hanyuma aragira uruhara mu gufasha intwaro y'ubwami kwisunga ivyagenda birahinduka mu buryo abantu babona ibintu uko imyaka yagenda irahera. Ariko kimwe mu bintu bikomeye yashitseko, kwabaye ugushigikira adahesha Umwamikazi mu myaka myinshi y'ingoma yiwe. Igihe bahimbaza imyaka 50 bari bamaze bubakanye, umwamikazi yarakeje umugabo wiwe, yabaye umugabo w'umwamikazi wa mbere yaramvye ku ngoma muri kahise k'Ubwongereza. ''N'umuntu adakunda cane gushimagizwa, ariko  yabaye inkomezi zanje, kandi akiriko muri iyi myaka yose. Hanyuma jewe n'umuryango wiwe wose tumufitiye  umwenda uruta uwo ashobora kutwishuza canke tutazokwigera tumenya uko ungana.'' Kurwanira ibidukikije Umugamwa Philip yaritanze cane mu  gukingira ibidukikije na cane cane amashamba hamwe n'ibikoko. Niwe yatanguje ikigega World Wildlife Fund cahavuye gihinduka World Wide Fund, gifasha mu gukingira ibidukikije. ''Nibaza ko twebwe abantu niba dufise ububasha bwo kwica no gukiza, dutegerezwa kubukoresha tubanje kwibaza ico dukora. Kuki twohonya ikintu bidakenewe?''. Mu kiganiro yagiranye na BBC, yavuze ati: ""Nibaza ko biteye igomwe kubona abantu, kuri iyi si, tuba mu buzima butandukanye kandi budasa, mugabo hakaba ugufashanya"". ""Nibwira kandi ko, twebwe abantu, nimba dufise ingabirano zo kuvyara, tugashobora gukiza canke kwica - kubaho canke guhona-, tubwirizwa kubigendera dukoresheje amabanga y'ubuntu twahezagijwe. Kubera iki twokwica kandi tutabwirizwa kwigenza uko?"" Abagendera imico n'imigenzo y'abongereza ba kera ntibashimye ingene yashigikiye ko inyoni z'inkware ziraswa. ""Iyo uzi ko hari inkino zifasha abantu kuramba, dufate nk'uguhiga, ntaho bitandukaniye n'abarima, bakorora. Ni nka kurya twamura ingemwe ku biterwa. Ntituba turiko turabihonya"". Imvugakuri Umuganwa Philip yarashimiwe cane ku ngendo n'ibikorwa vyiwe vyo gukingira amashamba mw'isi, hamwe n'ibikorwa vyiwe vyo kurwanya ukuroba kurenze urugero, mu mabahari. Umuganwa Philip yaranzwe no gushigikira iterambere ry'amahinguriro. Yaratemberera cane inganda zitandukanye. Ni uko yiswe umuvunyi w'amahinguriro, ubu tuzi nk'ikigo kidaharanira inyungu zitandukanye, gifasha mu migambi canke ibikorwa vy'ubushakashatsi vy'abakozi, mu Bwongereza -""Work Foundation""-. Mu 1961, yabwiye umurwi w'abarongoye amahinguriro ati: ""Bagenzi, harageze ko duhagarika guta umwanya. Twerekane ivyo dushoboye"". Iyi ngendo yo kutarya umunwa, yatumye bamwe bamufata nk'umuntu atubaha abandi, ivyanamuteye ingorane, rimwe na rimwe. Hari abamufashe nk'umuntu w'akagaye, cane cane ibihe yaba ari mu ngendo mu mahanga. Mu gihugu c'Ubushinwa, niho yavugiye ijambo rimwe mu yatazokwibagirwa. Hari mu mwaka w'1986, igihe yari mu rugendo, yaherekeje Umwamikazi. We yavuze ko yakoresheje imvugo ngereranyo, afatiye ku maso mato mato y'ubwoko bw'abanye Asia, cane cane Abashinwa. Naho bagerageje gusukamwo mabisi, imvugo yiwe yarababaje abantu mu Bushinwa. Mu mwaka wa 2002, ari mu rundi rugendo mu gihugu ca Australiya, yabajije umwe mu bagwizatunga w'umusangwabutaka  ati ""Muracabandanya guterana amacumu""? Naho abatari bake, mu mice itandukanye bamunebagura, hari abandi ahubwo bamubona nk'umunyakuri, yanse guhindura ico ari ngo afate ingeso n'imvugo vy'abakinyi ba politike. Nkako, hari abasigura ko ivyo bita ""amakosa"" ata kabi karimwo, uretse inyifato yiwe yo gushaka kugabanya imitwaro y'abantu, mu kubatwenza. Mu buzima bwiwe, umuganwa Philip  yamanye urukundo rw'inkino. Yarakina inkino zo kugendesha ubwato buto buto, agakina inkino za cricket na polo. Yari umuhinga mugutwara imodoka zikwegwa n'indogobwe. Ndetse yaranarongoye, imyaka myinshi, ihuriro mpuzamakungu ry'amashirahamwe y'abakina inkino zikoreshwamwo indogobwe. Ukutumvikana n'umuhungu wiwe mukuru, kwagiye kwigaragaza kuva aho umumenyeshamakuru Jonathan Dimbleby ashiriye ahabona inyandiko ku vyaranze ubuzima bw'umuganwa Charles. Umuganwa Philip , ari na Duc wa  Edinburgh, vyavugwa ko yoba yagize uruhara mu bukwe  bw'umuhungu wiwe mukuru Charles , mu kwubakana na  Lady Diana Spencer. Urengeye uko abamunebagura bavuga, umuganwa Philip  yarazwi nk'umuntu yahagaritswe umutima n'ibiringo bigoye abana biwe baciyemwo, mu ngo zabo. Yarashize imbere y'ibindi vyose ugutahura izo ngorane, kumbure afatiye ku vyamushikiye n'ivyo yibuka bigoye, mu muryango w'i bwami. Umuganwa Philip yaratewe agahinda n'ingene abana biwe batatu bose ivy'ingo  vyabananiye, kuva ku muganwakazi Anne  gushika ku baganwa Andrew na Charles. Ico atigeze akora, ni ukuvuga ibijanye n'ubuzima bwiwe bwite. Mu 1994, yabwiye ikinyamakuru ko atariko yarezwe, kandi ko atibona agiye guhindura imibereho yiwe. No mu gihe yariko arasaza, imibereho yiwe ntiyahindutse. Yabandanije agendera amakungu. Yaba agiye mu bikorwa vyiwe bijanye no gushigikira ikigega mpuzamakungu co gukingira ibinyabuzima, canke aherekeje umwamikazi mu ngendo zijanye n'imirimo yiwe. Mu 1994, yaragize urugendo rurerure, aca no mu bibanza vyeranda, aranashika n'ahari imva y'umuvyeyi yamwibarutse. Mama wiwe yari yaripfuje guhambwa I Yerusalemu, nk'uko vyagenze. Uwundi munsi wari uhambaye mu buzima bwiwe, ni igihe amakungu yibuka itsindwa ry'Ubuyapani mu ntambara  ya kabiri y'isi yose -""VJ Day""-. Uyo mwaka wa 1945, umuganwa Philip  yakorera igisirikare co mu mazi. Yari no mu bwato bw'Ubwongereza, bumwe mu bwatera kandi bwari hafi ya Tokyo, umurwa mukuru w'igihugu c'Ubuyapani. Mu kwibuka uwo munsi, ibirori biba uko umwaka utashe. Mu 1995, yari akwije imyaka 50 y'amavuka. Yifadikanije n'abandi bakukuruke mu gisirikare bagiye kurwanira mu bihugu vya Asia  y'ubuseruko. Umwamikazi yarateye iteka ivyo birori vyabereye mu kibanza cagutse gikunze gukoraniramwo abantu, kiri hafi y'ikirimba - Buckingham Palace-. Imvugo ihumuriza Umuganwa Philip yararemesheje, aranakeza abari baragizwe imbohe. Abenshi muri bo barahahamuwe n'ivyo baciyemwo, ndetse hari n'abatashoboye guharira Abayapani babagize imbohe. . Ubukari bw'amajambo yiwe bwagiye buragabanuka mu myaka yakurikiye, bitumwe n'uko igihugu kitakiriye neza iyo nyifato yo ku kirimba, na cane cane inyuma y'isanganya ryahitanye umuganwakazi Diana. Mu mwaka w'i 2007, hari amakete umuganwa Philip  yandikiraniye n'umuganwakazi Diana yashizwe ahabona. Intumbero ikaba yari ukubeshuza amakuru yavugwa ko umuganwa Philip  atumvikana n'uwo mukazana wiwe. Amajambo Diana yakoresha mukwandikira sebukwe, umuganwa Philip, yemeje ko yamubereye nk'umuvyeyi mu kumushigikira mu bihe bitandukanye. Mu matohoza ku rupfu rw'umuganwakazi Diana, Mohamed Al Fayed, se wa Dodi, umugabo yagendanye n'umuganwakazi Diana mu minsi ya nyuma, wewe yari yavuze ko umuganwa Philip ariwe ari inyuma y'urwo rupfu, ivyemezo vyatewe ivyatsi n'uwari ajejwe kwemeza ko Diana yacikanye. Umuganwa Philip  akaba na Duc wa Edinburgh, yari umuntu w'ishaka. Kandi mu nyifato y'ubwigenge bwiwe, vyamugize umuntu w'icubahiro gikomeye mu Bongereza. Inyifato ifise ifatiro n'ihangiro Umuganwa Philip yari umuyobozi kamere, kandi ibikorwa vyiwe vyamuhaye ikibanza ca kabiri mu buyobozi bw'Ubwongereza. Yari umurwanashaka atarazi kuruhuka, kandi atitaho cane ivy'ikibanza ciwe. Umunsi umwe yabwiye BBC ati: ""Narakoze ivyo numva nabwirizwa gukora kandi uko nashoboye"". Yongeye ati:  ""Sinshobora guhindura rimwe na rimwe uko mbona canke nkora ibintu, canke ngo mpindure uko ndemye, canke ibindaje ishinga"". Ibi yavuze vyanemejwe n'umushikiranganji wa mbere David Cameron mu mwaka wa 2011, mu birori vyo gukeza umuganwa Philip , aho yahimbaza imyaka 90 y'amavuka. Yavuze ati: ""Yamye arangura imigambi n'ivyiyumviro vyiwe mu buryo yisangije kandi busanzwe, nk'umuntu wo kuri iyi si. Ndemera ko ari kimwe muvyo abongereza bamukundira"". Akaruhuko ko mu za bukuru Mu bikorwa vy'igihugu, umuganwa Philip yagiye mu karuhuko k'izabukuru mu kwezi kw'umunani mu  2017. Yari amaze imyaka ashigikira umwamikazi, yongera akorera canke aserukira amashirahamwe atandukanye yari arongoye, canke yashinze. Ikirimba ca  Buckingham giharura ko umuganwa Philip yaranguye, canke yaterereye mu migambi 22.219  ku gatwe kiwe, kuva mu mwaka wa 1952. Umushikiranganji  wa mbere Theresa May yaramushimiye cane, ati: ""Ni ibikorwa biboneka mu buzima bw'igihugu"". Philip  yarashoboye gukoresha ububasha n'ikibanza igihugu kimuha, mu guterera agacumu k'ubumwe mw'iterambere ry'Ubwongereza. Yaranafasha uburongozi bwo ku kirimba guhindura ibitari bike mu mibereho yari imaze imyaka. Ariko igikorwa nyamukuru kwabaye ugukoresha inguvu ziwe mu gushigikira Umwamikazi mu kiringo ciwe kirekire, yari amaze arongoye ubwami bw'Ubwongereza. Nk'uko yabiganiriye umwanditsi w'ivyaranze ubuzima bwiwe, Umuganwa Philip yaremeza ko umurimo wiwe mukuru kwari ""Ugufasha Umwamikazi kurongora ubwami"". Mu birori vyo guhimbaza imyaka 50 bamaze bubakanye, Umwamikazi yarashimye , anakeza umuganwa Philip, nk'uwabaye uwa mbere yamaze imyaka myinshi ari umufasha w'Umwamikazi, muri kahise k'ubwami bw'Ubwongereza. Umwamikazi yavuze ijambo ryabaye rurangiranwa ati, ""N'umuntu adakunda cane gushimirwa no gukezwa, ariko yarambereye inguvu, ambera intahemuka iyi myaka yose. Kandi ahanje, umuryango wiwe wose, Ubwongereza hamwe n'ibindi bihugu vyinshi, tumufitiye ideni rinini, rikomeye ku buryo adashobora kuryishuza canke ngo tunamenye n'ibirigize"". Amafoto yose yatangiwe uburenganzira."	https://www.bbc.com/gahuza/amakuru-43883308
entertainment	Kuba uwahoze ari Prezida wa USA bimera gute?	Kuba uwahoze ari umukuru w'igihugu wa Amerika bimera gute? Igihe ca Donald Trump muri White House kigira gihere. Ariko ntivyari bikwiye kumubabaza kuko kuva muri Oval Office bijana n'imperekeza nyinshi. Hari amafaranga, abarinzi bafise inkoho, kuronswa amakuru y'ibanga eka mbere n'iposita bwite...	https://www.bbc.com/gahuza/amakuru-55722512
sports	Novak Djokovic yemeye ko yarenze ku mategeko yo kuguma ukwa wenyene kandi yaranduye Covid	"Icamamare muri tennis Novak Djokovic yemeye ko habaye amakosa mu mpapuro ziwe zo  gusohoka no guhura n'umumenyeshamakuru kandi yari yatowe ko yanduye Covid, mu gihe Australia ikirondera kumwirukana mu gihugu. Djokovic ivyo yavyemeye mu butumwa yanditse kuri Instagram  kugira atange umuco ""ku makuru atariyo abandanya gutangwa"" ku ngendo ziwe. Uwo aza kw'isonga mu rukino rwa tennis mu bagabo yizeye gukina muri Australian Open ku ndwi iza. Ariko ukwitaba izo nkino kwasutsweko igipfungu n'impari ku ruhusha rwiwe (visa) rwo kwinjira muri Australia. Djokovic, asanzwe atarafata urucanco, visa yiwe yarafuswe itariki 6 ukwezi kwa mbere gato inyuma yo gushika muri Australia bivuye ku bibazo ku ruhusha rwiwe rwo kudaterwa urucanco rwoba rwatumye yemererwa kwinjira muri ico gihugu. Ariko ku wa mbere, mu buryo bwatangaje, umucamanza iyo ngingo yarayisheshe aca ategeka ko uwo mukinyi  arekurwa. Ariko reta ntiravuga ko idashobora kumufatira iyindi ngingo - bishoboka ko umushikiranganji ajejwe abinjira n'abasohoka ashobora gufuta visa yiwe ubugira kabiri iminsi mike imbere y'uko ihiganwa ritangura. Alex Hawke  ashobora gufuta iyo visa ashingiye ko kuba waranduye Covid muri kahise bidaharurwa nk'ibitanga uruhusha rwo kudaterwa urucanco. Visa ya Djokovic ishobora gufutwa kandi ku ""mvo z'inyifato""  bishingiye ku matohoza ku mpapuro ziwe zo kwinjira n'uko ashobora kuba yararenze ku mategeko ya Covid yo muri Serbia. Hamwe Djokovic yotsinda Australian Open - grand slam yiwe igira 21- yoba abaye umukinyi wa mbere wa tennis w'intsinzi nyinshi  muri kahise k'urwo rukino. Mu butumwa bwiwe kuri Instagram, Djokovic yavuze ko yemeye gutanga ico kiganiro n'umunyamakuru w'ikinyamakuru co mu Bufaransa L'Equipe, kuko ""atashaka gutererana uwo munyamakuru"". Yavuze ati: ""Nagumye ncunga ko turi kure na kure kandi nguma nambaye agafukamunwa kiretse igihe nariko ndafatwa ifoto"". L'Equipe yemeje mu nkuru yayo ko uwo rurangiranwa wa tennis yagumye yambaye  agafukamunwa  gushika ikiganiro gihere, mbere n'igihe umunyamakuru waco yamusaba kugakura mu kiringo c'iminota itanu gusa. Uwo munyamakuru, Franck Ramella, yavuze ko yari yabwiwe kutabaza Djokovic ivyerekeye kwicandagisha kwiwe canke ibijanye n'inkino za Australian Open zimirije arico ""gituma ntamubajije niba yaribajije kugirisha igipimo"". Ramella ati ""naho nari kumubaza, vyari kuba bimaze iki?"" Djokovic  yemeye kandi ko yujuje ibitari vyo ku rupapuro rwiwe rw'urugendo imbere yo kwinjira muri Australia avuga ko umugwi w'abamufasha wahaye abategetsi  inkuru z'inyongera. Avuga ko uwutunganya ibijanye n'ingendo ziwe  yihenze igihe yariko aruzuza igice c'urupapuro cerekeye ingendo yaheruka gukora. Urwo rupapuro rwavuga ko  ata ngendo yagize mu minsi 14 y'imbere y'uko ashika muri Australia. Ariko ivyegeranyo bishasha vyerekana ko uwo mukinyi w'imyaka 34 yagiye muri Serbia hanyuma muri Espagne imbere y'uko afata urwo rugendo. Yanditse ati: ""Uwumfasha  yarasavye imbabazi kuri iryo kosa mu kwuzuza urwo rupapuro. ""Uko kwabaye ukwihenda kw'umuntu gusanzwe, nta nkeka ko atari ibigirankana."" Uwu mukinyi yahakanye kuba yaritavye  ibindi birori  hari ivyarimwo abana - kandi yari yaranduye Covid. Yanditse kuri Instagram ko yafahe igipimo ca PCR ku wa 16 ukwezi kwa 12 inyuma yo kurorera urukino rwa basketaball iminsi ibiri imbere y'aho, aho abantu benshi mu nyuma baciye  batorwa ko banduye. Djokovic avuga ko yari yafashe igipimo cihuta imbere yo kwitaba ivyo birori kandi ko yagiye kumenya ko PCR yiwe yerekanye ko yanduye mu nyuma itariki 17 z'ukwezi kwa 12. Urwego rwa Australia rujejwe imbibe, rwavuze ku wa kabiri ko ruriko rurakora amatohoza ko ""yatangaje ibitari vyo"" - ico kikaba coca kiba imvo yo gufuta visa yiwe. Abajejwe ihiganwa rya tennis ry'abagabo bavuga ko ari ngombwa  ko harushiriza kuba umuco mu mategeko yo kwinjira muri Australia hanyuma basaba abakinyi kwicandagisha."	https://www.bbc.com/gahuza/amakuru-59968979
health	Bazamuganga: Kanseri y'ibere ifata gute, ivurwa gute?	Menya ingene kanseri y'ibere ifata, ingene ivurwa n'ingene woyirinda canke womenya hakiri kare ko. uyirwaye	https://www.bbc.com/gahuza/amakuru-59268313
sports	Ebola ngo nta mpungenge iteye irushanwa rya volley beach mu Rwanda	Mu Rwanda kuva uyu munsi hariko habera amahiganwa mpuzamakungu y'urukino bita volley yo ku mucanga canke volley beach. Ayo mahiganwa asanzwe atunganywa n'urunani  rw'amashirahamwe y'urukino rwa Federation International de Volley Ball canke FIVB. Ayo mahiganwa yitabiriwe n'imigwi yo mu bihugu bitandukanye birenga 20, birimwo 2 vyo muri Afrika n'ukuvuga u Rwanda nyene na Cote d' Ivoire, akazobera mu karere ka Rubavu hafi y'urubibe n'umuji wa Goma. Florentine Kwizera yabajije umukuru w'ishirahamwe ry'umupira w'amaboko Volley Ball mu Rwanda, Leandre Karekezi, nimba ata mpungenge bafise ku ngwara ya Ebola na burya ivugwa hakurya y'umupaka kandi izo nkino zikaba zikwega abantu benshi.	https://www.bbc.com/gahuza/imikino-49427373
sports	Ayavugwa mu mupira w’amaguru i Bulayi 05/10/2019: Griezmann, Neymar, Maddison, Mandzukic, Willian, Odegaard	Barcelona irashobora gutanga umusatirizi w'umufaransa Antoine Griezmann w'imyaka 28 mu buryo bwo kurondera kwisubiza umukinyi w'imbere wa Brezil Neymar mu mwaka uza, ubu akaba asanzwe akinira Paris St-Germain.  (Le10Sport) Tottenham yashize umukinyi wo hagati wa Leicester City, umwongereza James Maddison w'imyaka 22, kw'isonga ry'urutonde rw'abo irondera, mu ntumbero y'ugusubiriza umukinyi w'umunya Dannemark, Christian Eriksen w'imyaka 27, amasezerano yiwe akazorangira mu mpera z'uyu mwaka w'inkino. (Mirror) Chelsea irafise icizere ko umukinyi w'inyuma  Fikayo Tomori w'imyaka 21, be n'umusatirizi  Tammy Abraham w'imyaka 22,  bazosinya ayandi masezerano  mu ndwi nkeya ziri imbere. Abo bakinyi bompi basanzwe bari ku rutonde rw'umurwi w'Ubwongereza mu nkino z'uku kwezi zo kurondera uburenganzira bw'ugukina ihiganwa ry'imirwi nserukirabihugu ry'i Bulaya (Euro 2020). (Standard) Chelsea iri hafi yo gutangura ibiganiro n'umukinyi w'imbere, umunyabrezili Willian w'imyaka 31, amasezerano yiwe akaba ategekanijwe kurangira mu mpera z'ihiganwa ry'uyu mwaka. (Express) Manchester City ivuga ko ata mugambi ifise w'ukurondera  umukinyi wo hagati Martin Odegaard, umunya Norvege w'imyaka 20, asanzwe yatijijwe umurwi Real Sociedad avuye muri Real Madrid. (Manchester Evening News) Umumenyereza wa Manchester City, Pep Guardiola, avuga ko umukinyi wo ku ruhande Kyle Walker w'imyaka 29, ashobora kuronka ikibanza n'aho umukeba wiwe, umunya Portugal Joao Cancelo w'imyaka 25 abandanya avyifatamwo neza.  (Times) Umunyegori wa Liverpool Loris Karius asanzwe yaratijijwe mu murwi Besiktas wo muri Turkiya avuga ko ashobora gusubira gukinira umurwi wiwe  ihiganwa ry'uno mwaka rirangiye. Uyo munyegori w'imyaka 26 avuga kandi ko ashobora  kwimukira mu wundi murwi wo mu Bwongereza canke agasubira mu gihugu ciwe. (Guardian) Umumenyereza wa Everton, Marco Silva , avuga ko umukinyi wo hagati, Anthony Gordon w'imyaka 18, asanzwe akina mu murwi w'Ubwongereza w'abatarenza imyaka 19, ari hafi kuronka ikibanza mu murwi wa mbere wa Everton. (Liverpool Echo) Manchester United  iriko ikurikiranira hagufi umukinyi w'umurwi Club Leon, umunya Mexique Juan Macias w'imyaka 20, asanzwe abonwa nka 'Javier Hernandez'. (Marca via Express) West Ham  iripfuza kuronka umukinyi wo hagati, umunya Bolivia Daniel Camacho w'imyaka 20, asanzwe akina mu murwi Club Aurora. (Diez via Sport Witness) Real Madrid yari yashatse kuzana uwahoze amenyereza Chelsea Antonio Conte ngo ayibere umumenyereza inyuma y'aho yirukaniye Julen Lopetegui mu mwaka uheze, ariko ikaba yagiye guhindura ku mpanuro za kizigenza wayo Sergio Ramos. (Fichajes.net via Mail) Manchester United  irakurikiranira hafi umukinyi wo hagati, umurusiya Aleksandr Sobolev w'imyaka 22 asanzwe akina mu murwi wo mw'ihiganwa ry'Uburusiya, PFC Krylia Sovetov Samara. (Mirror) Ihuriro ry'amashirahamwe muri Mexique, Orlegi Sports risanzwe rirongowe n'umutunzi karuhariwe, Alejandro Irarragorri, ryari hafi kugura umurwi Newcastle mu ci riheze, imbere y'uko rikuramwo akarenge rigahitamwo umurwi Atlas wo muri Mexique.  (Chronicle) Hagati aho, irindi huriro rirongowe n'uwigeze kuba ari umuyobozi nshingwabikorwa w'imirwi Manchester United na Chelsea Peter Kenyon ritegura imiliyoni 300 y'mapawundi kugira rigure Newcastle. (Sun) Umumenyereza wa Anderlecht Vincent Kompany ariko arondera ko yoronka umukinyi w'inyuma wa Pays de Galles, Ashley Williams, mu gihe uyo mukinyi w'imyaka 35 akinira Bristol City  azoba arangije amasezerano yiwe mu kwa mbere kuva. (Sun) Uwahoze ari umukinyi w'inyuma wa  Tottenham na Arsenal Sol Campbell hamwe na Henrik Larsson yahoze ari umusatirizi wa Celtic na Barcelona barakoreshejwe ibibazo kugira bafate ikibanza kigaragara c'umumenyereza w'umurwi Southend. (Sky Sports) Umusatirizi w'umunya Croatia, Mario Mandzukic w'imyaka 33 asanzwe ariko aronderwa na Manchester United , ari mu bakinyi batatu bashobora kugurishwa na Juventus mu kwa mbere.  (Calciomercato)	https://www.bbc.com/gahuza/amakuru-49944685
politics	Iran: 'Abanyabulaya icenda' bahagaritswe mu myiyerekano ibandanya	"Abanyabulaya icenda bahagaritswe mu myiyerekano yo muri Irani yandurutse ku mugore yapfiriye mu gasho, ikaba imaze guhitana abatari bake. Abajejwe igendereza bahagaritse abantu bikekwa ko ari “abakozi b’ibigo vyo mu mahanga bijejwe igendereza” bamwe bari mu myiyerekano nyene, abandi nabo bagakorera binyegeje, nk’uko ibinyamakuru vy’ico gihugu bibivuga. Iyi migumuko nta kintu na kimwe cerekana ko yimirije guhagarara, mu gihe abapfa babandanya biyongera. Iyi migumuko yadutse ku mugwa mukuru Tehran ica ikwira igihugu cose inyuma y’aho umugore w’umu-kurde, Mahsa Amini, apfiriye inyuma y’imisi ari mu gasho k’igipolisi. Uyu mugore w’imyaka 22 ava mu gisagara ca Saqez kiri mu buraruko bushira uburengero, yahagaritswe i Tehran ku wa 13 z’uku kw’icenda n’abapolisi bajejwe imico myiza, bamwagiriza ko yahonyanze itegeko risaba abagore gupfuka imishatsi yabo na wa mwambaro wa hijab canke n’igitambara co mu mutwe. Abategetsi ntibavuga aho aba banyabulaya bahagarikiwe ariko batanga uburorero cumi bavuga ko ari ubwo abanyamahanga bagizemwo uruhara hamwe n’imirwi itavuga rumwe n’ubutegetsi iri hanze ifise uruhara muri ino myiyerekano. Aba bahagaritswe bava mu bihugu vya Pologne, Suède, Ubudagi, Ubutaliyano, Ubufaransa hamwe n’Ubuholande, nk’uko ubushikiranganji bwa Irani bujejwe igendereza bubivuga. Ibiro vy’ubuserukizi bw’Ubudagi, Ubufaransa, Ubwongereza n’ubwa Suède, biri mu vyagabishijwe ku ruhara rw’abakozi bavyo muri iyi myiyerekano yo kurwanya reta, nk’uko ubu bushikiranganji bubivuga. Buvuga kandi ko imbere be n’igihe c’iyi myiyerekano, habanje kuba izindi nteguro nyinshi mu kuyitegurira canke kugira ngo bihurirane, harimwo ibitero nyabwonko hamwe n’ikwiragizwa “ry’amakuru y’ibinyoma ashigikira imigumuko” buvuga ko vyakorwa n’ibinyamakuru bitegamiye reta, nk’igisata ca BBC gikoresha ururimi rw’igi perse, hamwe na Iran International. Uyu mugore Amini yaguye mw’ibohero yari yatwawemwo kugira ngo “yigishwe” akaba yapfiriye mu bitaro aho yari amaze imisi itatu yataye ubwenge (coma). Umuryango wiwe wemeza ko yakubiswe n’abapolisi ariko igipolisi kibandanya gishimangira ko yapfuye ahitanywe n’indwara y’umutima yamufashe giturumbuka. Iran yagiriza “abansi b’abanyamahanga” ko bafise uruhara mu kaduruvayo kakurikiye, kakaba kamaze guhintana ababarirwa muri mirongo. Mu biharuro vyaryo biheruka vyacishijwe ku rubuga rwa Twitter, ishirahamwe riharanira agateka ka zina muntu, Iran Human Rights (IHR), rifise icicaro muri Norvège/Norway, rivuga riti: ""Abantu n’imiburiburi 83, harimwo n’abana, nibo bamaze kwemezwa ko bapfuye muri iyo migumuko ya Iran”. Abandi 19 bavugwa ko bapfuye ejo ku wa gatanu inyuma y’imishamirano hagati y’igipolisi n’abari mu myiyerekano ku kirindiro c’igipolisi i Zahedan, umugwa mukuru w’intara ya Sistan-Baluchistan  iri mu bumanuko bushira ubuseruko. Muri aba bapfuye harimwo umukoroneri wo mu gisirikare, nk’uko vyandikwa n’itororokanirizo ry’amakuru AFP, n’aho bitashotse bimenyekana nimba iyi mishamirano ifitaniye isano n’iyo migumuko yatewe n’urupfu rwa Amini. Buramatari w’intara Hossein Khiabani  yabwiye imboneshakure y’igihugu ati: ""Abantu 19 barishwe abandi 20 barakomereka muri iyi mishamirano. Uwushinzwe igendereza rya gisirikare mu ntara Koloneli Ali Mousavi nawe nyene yishwe”. Intara ya Sistan-Baluchistan isanzwe ihana urubibe na Afghanistan hamwe na Pakistan ikunze kuberamwo imishamirano n’imirwi y’inkozi z’ikibi idandaza ibiyayuramutwe, hamwe n’inyeshamba zo mu nkehwa z’aba Baluchi hamwe n’imirwi y’intagondwa z’aba Islam bo mw’ishami ry’aba Sunni. Mu gatondo k’ejo ku wa gatanu, ibinyamakuru vya reta vyatangaje ko inzego zijejwe umutekano zarasanye n’abitwaje ibirwanisho bari batye ikirindiro c’igipolisi i Zahedan."	https://www.bbc.com/gahuza/articles/cv21xl11p24o
politics	Ukraine ivuga ko Russia yacucagiye za  misire mu buseruko no mu bumanuko	Ibitero vya rokete n’ibisasu vya misire vyononye ibitari bike mu bisagara vyo mu buseruko no mu bumanuko bwa Ukraine, nk’uko abategetsi b’akarere babivuga. Abasivire bane barapfuye mu gitero cabaye mu gisagara ca Siversk mu ntara ya  Donetsk, nk’uko buramatari Pavlo Kyrylenko abivuga. Uturere dutuwemwo n’abasivire twa Druzhkivka muri iyi ntara nyene natwo nyene twaratewe. Inyubakwa y’akaguriro yarasambuwe no mu micungararo hasigara ikinogo kinini. BBC ntiyashoboye guhinyuza ibivugwa kuri ibi bitero biheruka. Ingabo z’Uburusiya zirwanira hasi zisa n’izitashoboye gutera intambwe ikomeye mu masaha 24 arangiye mu rugamba rwazo rwo kwigarurira igice gisigaye c’intara ya Donetsk. Abategetsi ba Ukraine kandi bavuga ko ibisasu vya misire vyatewe mu turere twa Kharkiv mu buraruko, Mykolaiv mu bumanuko, na Kryvyi Rih, igisagara kiri mu buraruko bushira ubuseruko bwa Mykolaiv. Ingabo za Ukraine ziriko zirarwana n’inguvu zazo zose mu gukingira Mykolaiv, igisagara gikomeye kiri ku nkengera  y’uruzi kw’ibarabara rikomeye rija i Odesa, igisagara nyamukuru Ukraine icishako ibidandazwa ishora hanze. Amato y’intambara y’Uburusiya aracabuza Ukraine gushora hanze intete ziva i Odesa. Icegera c’umushikiranganji wa mbere wa Ukraine Iryna Vereshchuk asaba abanyagihugu kuva mu duce twigaruriwe n’ingabo z’Uburusiya mu bisagara vya Kherson na Zaporizhzhia mu bumanuko. Aka kamo gasa n’akerekana ko ingabo za Ukraine zoba ziriko zitegura ibindi bitero vyo kwivuna. Abarusiya barigaruriye igisagara ca Kherson, ariko ingabo za Ukraine zarashoboye kwisubiza uduce tumwe tumwe tw’ako karere. Igipolisi muri iyo ntara cagiriza Uburusiya guhonya n’ibigirankana ibiterwa. Mu butumwa cacishije ku rubuga rwa Facebook, cerekana imirima iriko irasha, kikavuga kiti: “Imiriro myinshi yama yaduka uko bukeye uko bwije, amajana n’amajana y’amahegitari y’ingano, hamwe n’izindi ntete aramaze guturirwa”. Cagiriza kandi ingabo z’Uburusiya gusambura ibigega n’ibikoresho vyo mu burimyi, kandi zikanabuza abanyagihugu kuzimya iyi miriro.  I Kryvyi Rih, vya muzinga vyarononye ishure n’inzu y’uburaro, vyica umugore w’imyaka 41, nk’uko bivugwa na buramatari Valentyn Reznichenko. Ubushikiranganji bw’Uburusiya bujejwe kwivuna abansi buvuga ko ingabo zabwo zabomoye ikigangara cari kibitswemwo ibirwanisho vyo mu bwoko bwa M777 vyatanzwe na Amerika i Chasiv Yar hafi ya Kramatorsk. Slovyansk na Kramatorsk vyitezwe kuba ibindi bisagara nyamukuru gukiririmbirwamwo n’Uburusiya muri Donetsk. Amerika ivuga ko igiye kurungikira Ukraine ibindi birwanisho bidahusha bitera ibisasu vya rokete. Perezida Volodymyr Zelensky wa Ukraine avuga ko ibisasu vya muzinga vyo mu bwoko bwa HIMARS  biriko birakoreshwa mu gutera ububiko bw’ibirwanisho mu turere turi mu minwe y’Uburusiya, ibituma Moscou itoroherwa na gato mu kurungika ibindi. Mu Bwongereza, ibigo vya gisirikare biriko birakoreshwa mu kwigisha ingabo za Ukraine ubuhinga bwo kurwana, nk’uko reta y’Ubwogereza ibivuga. Ni mu ntumbero yo kwigisha abanya-Ukraine 10.000 mu mezi ari imbere. Mu yandi makuru y’igendereza, igisirikare c’Ubwongereza kivuga ko Uburusiya buriko buregeranya izindi ngabo mu gihugu cose buzegereza hafi ya Ukraine mu kwitegurira ibindi bitero.	https://www.bbc.com/gahuza/articles/cp63xkdepg7o
health	"Coronavirus: OMS iti ‘Afrika ntizoba urubuga rwo kugerageza urucanco urwo ari rwo rwose""."	"Umukuru w'ishami rya ONU rijejwe amagara y'abantu kw'isi,OMS/WHO ariyamiriza amajambo ""y'ivanguramoko"" yashikirijwe n'abaganga babiri b'Abafaransa aho bavuze ko urucanco rwa covid-19 rwogeragerezwa muri Afrika. Dr Tedros Adhanom Ghebreyesus arongoye OMS ati: ""Afrika ntishobora kuba kandi ntizigera iba urubuga rwo kugeragerezako urucanco urwo ari rwo rwose"". Ayo majambo yashikirijwe mu kiganiro caciye kuri televiziyo yarateye icuka kibi, abo baganga bakaba baragirijwe ko bafata Abanyafrika ""nk'imbeba z'inzungu"". Vyabaye ngomwa ko umwe muri bo asaba imbabazi. Abajijwe ku bijanye n'ivyashikirijwe n'abo baganga mu kiganiro OMS yariko igirana n'abanyamakuru, Dr. Terdros yabonetse ko arakaye, aho yavuze ko ivyo vyerekana  ""ivyiyumviro vy'ubukoloni"". Ati: ""Ni ibintu biteye isoni kandi bibabaje kwumva mu kinjana ca 21 hakiri abahinga bashobora gushikiriza amajambo nk'ayo. Turavyiyamirije twivuye inyuma, kandi turabijeje ko ivyo bitazigera bisubira"". Mu kiganiro caciye kuri televiziyo y'abafaransa LCI, ku wa 01 z'uku kwa kane, Dr Camille Locht  ajejwe ubushakashatsi mu kigo kijejwe amagara y'abantu n'ubushakashatsi (Inserm), yariko avuga ibijanye n'igerageza ry'urucanco i Bulaya na Australia. Niho rero Dr Jean-Paul Mira, ajejwe kuvura indembe ku bitaro vya Coshin i Paris yinamura akavuga ati: ""Ngerageje kuvuga mu majambo yo nyayo, kubera iki tutogeragereza urwo rucanco muri Afrika, ahantu ata dutambara two kwikingira bafise, ata miti bafise, ata n'uburyo bafise bwo gutabara indembe?"" ""Erega ni nk'uko bisanzwe bigenda ahandi mu bushakashatsi bumwe bumwe kuri SIDA. Nko mu ba maraya, turahakorera igerageza kuko tuzi ko ari bo babangamiwe kandi kubera tuzi ko batikingira"". Niho muganga Locht, yaca ashigikira mugenziwe, muganga Mira, avuga ati: ""Uvuze ukuri, turategekanya ubushakashatsi nk'ubwo bwokorwa no muri Afrika"". Imbere y'aho, muganga Mira yari yerekanye amakenga kuri iryo gerageza ririko riraba, avuga ko atizeye ko bashobora gushika ku vyo bipfuza muri Australia n'i Bulaya kubera bobo bafise ibikoresho vyo kwikingira iyo bari ku kazi. Ayo majambo yatumye Abanyafrika mu bice vyose vy'uwo mugabane bashangashirwa, harimwo n'uwahoze ari umukinyi w'umupira w'amaguru, Didier Drogba, yavuze ko ayo majambo ari ayo ivanguramoko rishingiye ku rukoba. Yavuze kandi ati: ""Kirazira ko abanya Afrika bafatwa nk'imbeba! Ako ni akagaye"". Mugenziwe Samuel Eto'o nawe nyene yahoze ari umukinyi rurangiranwa umupira w'amaguru, wewe yavuze ko abo baganga ari ""abicanyi"". Amajambo y'abo baganga kandi yongereje ubwoba bwari busanzwe buhari muri Afrika ko Abanyafrika bashobora gufatwa nk'imbeba z'inzungu bakageragerezwako urucanco rushasha rwa coronavirus."	https://www.bbc.com/gahuza/amakuru-52196577
politics	Intambara hagati ya Ethiopia na Tigray: Kubera iki isi yose ifise impungenge	"Umunyamabanga wa Reta zunze Ubumwe za Amerika ajejwe imigenderanire Antony Blinken ari mu rugendo muri Kenya, aho yiteze kuganira n'abategetsi bayo ibijanye n'intambara yo mu gihugu kibanyi ca Ethiopia. Amerika n'Ubwongereza vyaramaze gusaba abanyagihugu bavyo kuva muri Ethiopia kandi ko indege zo kubibafashamwo ziteguye, nk'uko bivugwa n'umushikiranganji wa mbere w'Ubwongereza. Aka kamo, akamo kibutsa Kabul mu kw'umunani guheze, gatewe mu gihe inyeshamba zo mu ntara ya Tigray yo mu buraruko ziboneka ko zishobora kwinjira ku mugwa mukuru, Addis Ababa. Inyuma y'umwaka wose iyi ntambara imaze, ikaba inateye ikibazo c'ibikorwa vy'ubutabazi, impungenge z'amakungu zigenda ziyongera cane. Afrika na Amerika zibandanya zita ku rutare mu gihe ibiriko bibera muri Ethiopia bifise ingaruka zikomeye mu karere kose no mu bindi bice vy'isi. Ibiharuro vyonyene birateye ubwoba. Abantu n'imiburiburi 400.000 mu buraruko bw'igihugu bahanzwe na kigoyi, mu gihe ibice 80% vy'imiti nkenerwa atayiriho, abantu barenga imiriyoni zibiri nabo bakaba barataye izabo. Reta y'igihugu iragirizwa kubuza n'ibigirankana ko imfashanyo zishika mu ntara ya Tigray, ivyo yoyo ihakana. Hejuru y'ibi, hari ivyemezo vy'ubwicanyi ndengerabutungane, iyicarubozo n'ivyo gufata abagore ku nguvu vyagirizwa impande zompi. Ariko kandi hari n'izindi nyungu zikomeye. Ethiopia, igihugu giharurwamwo abantu imiriyoni 110 kikaba kiza ku mwanya ugira kabiri muri Afrika, gisanzwe ari incuti ikomeye y'ibihugu vyo mu burengero bw'isi muri ako karere karangwamwo umutekano ukunze guhungabana. Hari amakenga ko iyi ntambara ishobora guteza umudugararo muri iki gihugu kirangwamwo amoko menshi ugashobora mbere no gutuma gisambuka. Bibaye ngombwa ko imiriyoni z'abantu zihunga mu gihe intambara zoba ndanse, ibihugu bibanyi bishobora kuhagirira ingorane. Ethiopia ni igihugu kidafise umuhora ugishikana kw'ibahari, ikaba ihana urubibe n'ibihugu bitandatu, bibiri muri vyo birangwamwo umutekano muke - Sudani y'Epfo na Somalia - ikindi naco, Sudan, kikaba kivugwamwo coup d'Etat, aho igisirikare giherutse gutembagaza ubutegetsi. Ifise abasirikare mu ngabo za Afrika zagiye kurwanya intagondwa ziyitirira idini rya Islam muri Somalia, aha rero hakaba hari ubwoba ko ishobora kubatahukana mu gihe vyoba nkenerwa. Imbere y'uko ava muri uru rugendo, Blinken agabisha ko uyu mudugararo ushobora ""guteza akaga gakomeye ku banyagihugu ba Ethiopia hamwe no mu karere kose"". Ingabo za Eritrea zisanzwe ziriko zirarwana muri Ethiopia, mu gihe rero iyi ntambara yobandanya n'ibindi bihugu bibanyi bishobora kwinjiramwo. Ariko n'ibihugu vya kure navyo nyene biravugwa ko vyoba vyaramaze kwinjira muri yo. Mu kwezi guheze, itororokanirizo ry'amakuru Reuters ryavuze ko Turukiya yemeye guha Ethiopia za ndege za gisirikare zitagira abadereva, zizwi nka drones. Ibi biteje impungenge ku migenderanire hagati ya Turukiya na Misiri isanzwe iri mu mpari na Ethiopia ku bijanye na rwa rugomero rwa rutura ruriko rurubakwa ku ruzi Nil, nk'uko Reuters ibivuga. Ethiopia kandi imaze kugura ibirwanisho mu Bushinwa no muri Irani, aho indege ziva muri Reta Zunze Ubumwe z'Abarabu (Emirats Arabes Unis/United Arab Emirates) ari zo ziriko zirakoreshwa mu kubishikana mu gihugu, nk'uko bivugwa n'urubuga ngurukanabumenyi Oryx rusanzwe rutangaza amakuru ajanye n'ivyo kwivuna abansi. Kuri Amerika, Ethiopia ni incuti ya kera yizigiwe cane, cane cane mu citwa Urugamba rwo kurwanya Iterabwoba. Ethiopia iri mu ntambara n'intagondwa ziyitirira idini rya Islam muri Somalia, ikaba yaranemereye Amerika gukoresha ikirere cayo muri ya ntambara ya Irak. Iri mu bihugu bike vya Afrika vyifatanije na Amerika mu runani mpuzamakungu rwari rurongowe na Amerika muri iyi ntambara ya Irak. Ubutegetsi butajegajega muri Ethiopia bwagize uruhara runini muri ubu bucuti. Amerika irabushigikiza imfashanyo y'amafaranga, aho hagati y'imyaka ya 2016 na 2020 yabuhaye imiriyaridi 4.2 z'amadorari y'abanyamerika. Ariko intumwa ya Amerika mu karere, Jeffrey Feltman, ntarya umunwa mu kunegura reta y'igihugu, akavuga ko poritike yayo yatumye igihugu giterwa n'inzara, akayigereranya n'ubutegetsi bwa Bashar al-Assad muri Syria. Inyuma y'aho abarwanyi b'umuhari Tigray People's Liberation Front (TPLF) bateye basugereza umugwa mukuru kw'ibarabara rikuru riva mu buraruko rija i Addis Abeba, icuka caraduze bikomeye. Amerika yarateye akamo abanyagihugu bayo kuva muri Ethiopia, umushikiranganji wa mbere nawe, Abiy Ahmed, atangaza ibihe bidasanzwe, aca atera akamo ko abanyagihugu binjira mu gisirikare. Abategetsi ba Addis Ababa basavye abanyagihugu kwandikisha ibirwanisho vyabo bakitegurira kurwanya inyeshamba. Hari kandi uwundi muhari w'inyeshamba wishize hamwe na TPLF uriko usugereza umugwa mukuru. Icuka kibi muri iki gisagara carunyuwe n'uko gituwemwo n'amoko menshi, mbere bamwe bakagiriza ubutegetsi ko butoteza abanya Tigray bahagarikwa agasakisaki. Ariko abarwanyi ba Tigray baracari kure, ku birometero birenga 300 uvuye mu gisagara - mu micungararo y'igisagara ca Kombolcha. Tibor Nagy yahoze ari icegera c'umunyamabanga wa reta ya Amerika muri Afrika, yabwiye BBC ati: ""Ntabwo ari ba Batalibani bagenda bifatira ibisagara uko bashatse muri Afghanistani ata n'urusoro na rumwe rurashwe"". ""Aho TPLF ikorera hari intambara zikomeye...Addis Ababa ishobora gusesekamwo amaraso ateye ubwoba"". Yemeza ko ivyo gufata umugwa mukuru biriko bikoreshwa mu gutera ubwoba co kimwe n'uko igihugu gifise ibirwanisho ruhonyanganda vy'ubumara cogira mu gutera ubwoba ko kigomba kibirekure. TPLF ivuga ko ico yipfuza ari ukwugurura inzira kugira ngo imfashanyo zishobore kwinjira muri Tigray. Umuvugizi wayo, Getachew Reda, yabwiye ikiganiro Focus on Africa ca BBC ati: ""Tuzobandanya urugamba [dusugereza Addis Ababa]… ariko ikituraje ishinga si Addis Abeba kuko dushaka kugondoza Abiy ngo yugurure inzira"". Reta ya Ethiopia yaramaze gutangaza TPLF nk'umuhari w'iterabwoba, umushikiranganji wa mbere nawe akaba yariyemeje kuyirwanya. Mu ntango z'uku kwa mbere, Abiy yavuze ati: ""Tuzohamba uyu mwansi n'amaraso n'amagufa yacu kugira ngo tugarukane icubahiro ca  Ethiopia"". Amakenga ni uko iyi ntambara iriko irafata iyindi ntera kandi bikazogenda bigorana ko hagira uruhande rwemera gusubira inyuma. Hari kandi n'ubwoba ko iyi ntambara ishobora gukwira mu gihugu cose. TPLF yarishize hamwe n'iyindi mirwi itari mike irwanya reta mu runani rushasha rurondera kurandurana n'imizi ubutegetsi bwa Abiy. Intumwa y'Ubumwe bwa Afrika muri ako karere, Olusegun Obasanjo yahoze arongoye Nigeria, avuga ko hakiri ""akadirisha gato k'amahirwe"". Amaze kuganira n'impande zompi mu rugendo aherukamwo muri Ethiopia, yabwiye inama nkuru ya ONU ijejwe umutekano ati: ""Igihe ni gito ku mfashanyo iyo ari yo yose"". Atera akamo ko hoba ibiganiro vy'amahoro kugira ngo batorere umuti iyi ntambara bagatora inyishu biciye mu nzira y'amahoro, n'aho ataravuga ingene vyogenda. Inyishu itangwa n'uwuserukira Ethiopia mw'ishirahamwe ONU irerekana ibibazo abahuza bashobora kugira. Avuga ko yubaha aka kamo ariko akabandanya avuga ko TPLF ari ""umurwi w'inkozi z'ikibi"". Aho nyene, umuvugizi wa TPLF, Getachew, wewe yanditse ku rubuga rwa Twitter ko ""utwigoro hafi twose tw'amahoro"" turondera kurokora  [Umushikiranganji wa mbere] Abiy, aho kurondera gutorera umuti ibibazo nyamukuru vya poritike bihanze igihugu"". Ibi birumvikana ko ibiganiro vyo guhagarika intambara biri hagati y'impande zankana urunuka. Nagy avuga ko imwe mu nzira yotuma impande zompi zicara zikaganira ari uko Amerika n'Ubushinwa vyompi, biri kumwe n'ibindi nka za Turukiya, vyokorera hamwe. Ati: ""Abiy ntashobobora guhangana na Amerika n'Ubushinwa mu gihe vyoba bivuga rumwe"". Avuga ko ikintu ca mbere ari ugukora kugira ngo intambara zihagarare hanyuma imfashanyo zigashikira abo zigenewe, hanyuma buke buke hagatorwa inzira za poritike. Umuzi w'iyi ntambara ni ukutumvikana hagati y'umushikiranganji wa mbere Abiy na TPLF, umugambwe wamaze hafi imyaka 27 ari wo urongoye igihugu cose, atari Tigray gusa. Umushikiranganji Abiy yashitse ku butegetsi mu 2018 inyuma y'imyiyerekano y'urutavanako yakozwe n'abo mu bwoko bw'aba Oromo. Aba Oromo - ubwoko bunini gusumba ubundi bwose muri Ethiopia - bwumva ko bwari bumaze igihe kirekire bwarakumiriwe. Abiy we nyene ubwiwe umu-Oromo kandi akaba ari mu runani rurongoye igihugu, yaboneka nk'umuntu ashobora gutorera umuti iki kibazo. Mu rukurikirane rw'impinduka, aho yatanze uburenganzira bwa poritike mbere akagiriranira amasezerano y'amahoro na Eritrea inyuma y'imyaka itari mike ibi bihugu vyari bimaze birabana urunuka, TPLF yashizwe ku ruhande. Icuka kibi cari hagati ya TPLF na Abiy cagiye kwadukamwo intambara mu mezi 12 aheze, igihe ingabo za Tigray zagirijwe ko zateye ibirindiro vy'igisirikare c'igihugu kugira ngo zinyage ibirwanisho, ariho reta y'igihugu nayo yaca yihora."	https://www.bbc.com/gahuza/amakuru-59287254
health	DR Congo: WHO mw'itohoza ku bakozi bayo baregwa amabi ku bagore mu gihe barwanya Ebola	"Ishirahamwe rijejwe amagara y'abantu kw'isi, OMS/WHO ryemeye ko rigiye gukora amatohoza ku bakozi bari bajejwe kurwanya ikiza ca Ebola muri Repubulika y'Intwaro Rusangi ya Congo bavugwa ko boba barakoreye vya mfurambi abagore. Abakozi ba OMS/WHO hamwe n'abandi b'amashirahamwe y'abagiraneza baragirijwe n'abagore 50 mu matohoza yakorewe hamwe n'amatororokanirizo abiri y'amakuru. Abagore bo mu burere bariko bakoreramwo bavuga ko bahawe ibinyobwa, baterwa mu mavuriro, maze bategekwa gukora imibonano mpuzabitsina, mbere babiri muri bo bakaba baratewe inda. Ibi bivugwa ko vyoba vyakozwe hagati ya 2018 n'ukwa gatatu uno mwaka wa 2020. Amatororokanirizo abiri y'amakuru, New Humanitarian, hamwe na Thomson Reuters Foundation amaze hafi umwaka wose akora amatohoza. OMS ivuga ko itegerezwa gukora ""amatohoza yimbitse"" kuri ibi birego bitegerezwa. Mw'itangazo yasohoye, OMS ivuga iti: ""Umuntu uwo ari we wese azoboneka ko yagize uruhara azobibazwa, kandi abone n'ingaruka mbi yavyo, harimwo no kwirukanwa ubwo nyene"". ""Guhemukira abanyagihugu turiko turafasha birahanwa"". Ishirahamwe ONU hamwe n'amahirahamwe y'abagiraneza yaratangaje ko atazigera yihanganira ihohoterwa rishingiye ku gitsina inyuma y'ibirego bisa n'ibi ku bakozi babo bo mu bindi bihugu. Umuvugizi w'ubushikiranganji bw'imigenderanire y'Ubwongereza avuga ko bazokwihweza neza ibizova mu matohoza ya OMS. Ati: ""Ugusambanya n'ihohotera rishingiye ku gitsina ni ikibi kibishe. Igihe cose twama dusuzuma abafatanyabikorwa bacu bose ku bijanye n'inyifato itegerezwa kubaranga"". Abaregwa n'aya matohoza gusumba abandi? Abavugwa hafi bose muri ibi bikorwa vy'ubusambanyi n'uguhohotera abagore ni abagabo, harimwo n'abaganga, bavugwa ko bakorera ishirahamwe OMS. N'imiburiburi abagore 30 nibo babagirije nk'uko aya matororokanirizo y'amakuru abivuga. Abandi benshi bagirizwa ni abagabo bavugwa ko bakomoka mu bushikiranganji bw'amagara y'abantu bwa Congo, aho bagirizwa n'abagore umunani. Hari n'ayandi mashirahamwe abiri yegukira ishirahamwe ONU, hamwe n'amashirahamwe mpuzamakungu y'abagiraneza ane, nayo nyene aravugwa muri iki cegeranyo. Bamwe mu bagabo bagirizwa ibi bavuye mu Bubirigi, Burkina Faso, Canada, Ubufaransa, Guinea-Conakry hamwe na Cote d'Ivoire. Benshi muri bo baranse no kwambara udukingirizo, abagore n'imiburiburi babiri bakavuga ko batewe inda basambanijwe, nk'uko aya matororokanirizo y'amakuru abivuga. Umugore w'imyaka 25 yari afise akazi ko gukora isuku yasubiwemwo amajambo avuga ko yatumiwe muhira ku muganga wa OMS kugira ngo bavugane ingene ashobora kumuronderera akandi kazi kisumbuye. Uyu mugore ati: ""Yaciye yugara umuryango aca ambwira ati: 'Ubanza kwemera ikintu kimwe. Tubanza kuryamana ubu nyene',"". ""Yaciye atangura kunyambura impuzu. Naciye nigira inyuma ariko arabandanya ankura impuzu. Naciye ntangura kurira antegeka kunuma...ntiyahagaritse. Niho nugurura umuryango nca ndiruka"". Uwundi mugore w'imyaka 32 yarokotse Ebola yabwiye aya matororokanirizo y'amakuru ko yatumiwe mw'ihoteli kugira ngo agirwe inama y'ingene akwiye kwifata. Mu kumuhenda, bamuhaye ikinyobwa. Avuga ko yagiye kwikangura haciye amasaha, asanga ari gusa kandi wenyene mu cuma c'iyo hoteli, avuga ko yasambanijwe ku nguvu. Kubera iki aba bagore bakorewe vya mfura mbi? Benshi muri abo bagore bavuga ko bategetswe gusambanywa kugira bahabwe akazi. Abagore bavuga babasanga mu maduka manini mu gisagara ca Beni kiri mu buseruko bwa Congo, mu bigo bishinzwe kurondera akazi, hamwe no ku mavuriro, amahanikwa intonde z'abashoboye guhabwa akazi. Umugore umwe yasubiwemwo amajambo aho avuga ati: ""Ingeso y'abagabo yo gusaba igitsina  imaze kumenyerwa cane ku buryo aribwo buryo bwonyene bwo guhabwa akazi"". Abarenga 2,000 nibo bahitanywe na Ebola muri Congo. OMS yafashe iya mbere mu twigoro tw'amakungu two kurwanya iki kiza, mu kwa gatandatu kw'uyu mwaka ikaba yatangaje ko caheze."	https://www.bbc.com/gahuza/amakuru-54355643
health	Coronavirus: Prezida Jair Bolsonaro wa Brazil yayanduye - amakuru avugwa n'ahandi	"Inyishu z'ibipimo vyafashwe ejo ku wa mbere ku mukuru w'igihugu ca Brazil Jair Bolsonaro zerekana ko yamaze kwandura umugera  wa coronavirus. Ku mugoroba wo kuri uyu wa kabiri niho hari hitezwe inyishu z'ivyo bipimo inyuma y'aho yumvise ibimenyetso vy'iyo ndwara. Bwana Bolsonaro azwi ko yafashe minenerwe uwo mugera mu gihe Brazil ari co gihugu kiza ubwa kabiri kw'isi mu bihugu bifise abawurwaye benshi. Wewe yivugira ko kubona yarashoboye gusimba urupfu igihe aterwa ari mu myiyamamazo mu 2018, ""adashobora guterwa ubwoba n'ako gacurane gato"". Ejo ku wa mbere yahagaritse ingingo yategeka Abanyabrazil kwambara udupfukamunwa mu mabohero arimwo abapfungwa benshi. Mu Bwongereza, ibice bitatu vya bine vy'abantu - 78% - nta bimenyetso vya coronavirus berekana kandi bapimwe bagasanga baranduye, nk'uko vyerekanwa n'ibiharuro bitangwa n'ikigo kijejwe rusansuma. Ivyo biharuro, vyabonetse inyuma y'aho bapimiye abantu mu kivunga babasanze mu mihana yabo muri ico gihugu. Mu ndwi zibiri ziheze ibiharuro vy'abandura vyasubiye kwiyongera mu gisagara ca Melbourne, ivyatumye batekerwa n'ubwoba. Mu kwikingira, abanyagihugu baciye batangura guhagarika ingendo mu zindi ntara, bavuga bati ""ni vyiza ko twobanza tukarindira kugira ngo turabe"". Imbere y'aho, abayagihugu ba Australia bari biteze ko bashobora kurandurana n'imizi ico kiza, inyuma y'aho bamariye ikiringo c'ukwezi kwose atawusohoka. Ariko, ku ncuro ya mbere muri ico gihugu, biboneka ko iriko ikwirakwira mu kibano. Mu mpera z'indwi iheze, abanduye bararenze 100, uno munsi naho hafi abagera ku 200 ni bo banduye. Ku muhingamo w'uno munsi niho ingingo ya guma mu rugo yasubira gutangazwa, inyuma y'indwi nkeya basubiye mu mwidegemvyo. Ubu ikiriho, ni uko abaja gusuma bariko bacanacanako. Babona ko iyi ngingo izobakorako cane, haba mu mubereho canke mu butunzi. Ikibabaje gusumba ni uko ico gisagara ari co conyene gikozweko n'iyo ngingo kuko ibindi bice vy'igihugu bisa n'ivyanesheje coronavirus canke umurindi ukagabanuka bimwe biboneka. Amategeko mashasha asaba ko abantu bari mu mazu y'ubunywero n'ayo uburiro batandukana n'imiburiburi imetero yatanguye gushirwa mu ngiro muri Suède. Imbere y'aho, abarongoye igisata c'amagara y'abantu ntiberekana neza ingene abantu bakwiye gutandukana, n'aho abari bafise ibibanza baranguriramwo imirimo bahimirizwa kwigisha abantu gutandukana no kwirinda kuja mu kirwi. Abategetsi ba Suède baraneguwe kubera batari bashoboye gutanga neza impanuro z'ingene abantu bakwiye gutandukana. Kuva kuri uyu wa kabiri rero, abategetsi b'uburere bahawe itegeko ryo kwugara ayo mazu atazoba yakurijie ingingo yo gutandukana n'imiburiburi imetero imwe. Mu minsi iheze, abagenduzi b'igisata kijejwe ibidukikije barazungurutse mu bisagara bikuru bikuru baraba ko abantu bakurikiza ingingo yo gutandukana. Barugaje vy'agateganyo amazu arangurirwamwo imirimo ashika 40 kubera ukurundana kw'abantu vyatera impungenge ko vyari gutuma banduzanya. Abanduye umugera wa coronavirus muri Afrika y'Epfo uno munsi barenze 200,000. Umushikiranganji w'amagara y'abantu w'ico gihugu, Zweli Mkhize, avuga ko intara zine zishobora kubona ibitigiri birenze - akongerako y'uko zishobora gufatirwa ingingo za guma mu rugo. Intara zibangamiwe cane ni Gauteng, Western Cape, Eastern Cape hamwe na KwaZulu-Natal. Ku munsi ku munsi abantu baharurwa mu bihumbi ni bo bandura mu gihugu. Umushikiranganji w'amagara y'abantu avuga ko ibintu vyari kwunyuka iyo ico gihugu kidafata ingingo za guma mu rugo. Afrika y'Epfo iriko igenda itezura ingingo yafashe mu ntumbero yo kuzibira ikwirakwira rya coronavirus, zimwe muri zo zikaba zijanye no gusubira kwugurura amashure. Ico gihugu kiri mu bindi biriko birageragereza ku bantu urucanco rwa Covid-19 rwakorewe kuri Kaminuza ya Oxford mu Bwongereza. Hafi imiliyoni 11 z'abanyeshure b'Abashinwa batanguye mu bwoba bwinshi ibibazo vy'iminsi ibiri muri ico gihugu bitanga uburenganzira bwo kuja kuri kaminuza, inyuma y'uko vyungurujwe mu kiringo c'ukwezi kubera coronavirus. Ivyo bibazo bifise kugora cane kubera amashure mu gihugu cose yari yugawe igihe uwo mugera wizizira ico gihugu mu ntango z'uno mwaka. Ibinyamakuru vya leta bivuga ko zimwe mu ngingo zafashwe muri ico kiringo c'ibibazo ari ukwongereza ivyumba vyo gukoreramwo kugira ngo abanyeshure bashobore gutandukana bikwiye, gupima abigisha n'abahagarikizi, hamwe rero no gupima abanyeshure. Abanyepolitike n'abigisha baranegura ingingo yo kwaka uburenganzia bwo kuba muri ico gihugu ku banyeshure b'abanyamahanga inyuma y'ingingo yo kwigishirizwa ku mbuga ngurukanabumenyi. Igisata kijejwe uruja n'uruza muri Amerika (ICE) kivuga ko hari abantu bashobora gusubizwa iwabo kiretse  bimukiye ku mashure yigishiriza mu masomero. Hari amashure atari make muri ico gihugu ariko yihweza ingene mu mwaka w'ishure uza bokwigishiriza ku buhinga ngurukanabumenyi kubera coronavirus. Ntibiboneka neza igitigiri c'abanyeshure bazokorwako n'iyo ngingo. Ayo makuru atangajwe ku munsi nyene ishure kaminuza rya Havard ritangarijeko ko ivyigwa vyose bizokwigishirizwa ku buhinga ngurukanabumenyi mu mwaka uza, harimwo mbere no ku banyeshure bakeya basanzwe bemerewe kuba mu ndaro. Umukenguzamateka Elizabeth Warren wo mu mugambwe w'aba Democrates ati: ""Kwirukana abanyeshure b'abanyamahanga muri kino gihe c'ikiza gihanze isi yose ni uguhohotera abanyeshure"". ""Nta shingiro bifise, ni ubukozi bw'ikibi kandi bwerekana urwanko ku banyamahanga"". Eka na Samantha Power yahoze aserukira ico gihugu mw'ishirahamwe ONU ni uko nyene, aho avuga ko iyo ngingo ata shingiro ifise kandi ko kwigishiriza ku buryo ngurukanabumenyi bitazokunda ku mashure hafi yose. Umunyamakuru Elizabeth Spiers, asanzwe yigisha kw'ishure kaminuza rya New York, avuga ko iyo ngingo itazokwohoreza benshi bari basanzwe barihirwa n'amaleta yabo, kubera ubutandukanye bw'amasaha hagati ya Amerika n'ibihugu bakomokamwo."	https://www.bbc.com/gahuza/amakuru-53327568
entertainment	Umugabo acuraranga urumbete akoresheje amano	Felix Klieser ni umunyamuziki yavutse atagira amaboko. Uwo mudagi w’imyaka 30 akoresha ukuguru kumwe mu kuvuza urumbete. Ubu ari kumwe na korale Bournemouth Symphony, imwe mu zikomeye cane mu Bwongereza. Felix azoguma akorana ibiteramo na bo muri iyi myaka ibiri iri imbere.	https://www.bbc.com/gahuza/59431870
sports	Mboma na Masilingi bo muri Namibia bompi ntawuzokwiruka 400m muri olympic kubera testosterone nyinshi	"Umukobwa w'umuyabaga wo muri Namibia  Christine Mboma - yaciye umuhingo wa metero 400 wari umaze imyaka 30 - mu batarenza imyaka 20 ku wa gatatu - yavuye mu bazohiganwa kuri uwo mwanya mu nkino za olympic za Tokyo kuko basanze umubiri wiwe ufise inkabuzo/umusemburo kamere wa testosterone uri ku rugero rurenze urwemerwa n'urwego ruraba izo nkino kw'isi,  World Athletics. Umwanya wari wagizwe n'uwo mukobwa w'imyaka 18 Mboma ku wa gatatu mu gisagara co muri Pologne ca  Bydgoszcz waza ubigira ndwi mu myanya mito ku 400m wirutswe n'umugore gushika ubu - ukaba wamuha amahirwe yo kuronka umudari w'inzahabu kuri izo metero i Tokyo. Ariko komite ya olympic ya Namibia (NNOC - CGA) yemeje ko abo bakobwa bompi batazoshobora guhiganwa kuri izo metero kubera amategeko ya  World Athletics ku bagore bari mu mugwi w'abafise  ""Differences of Sexual Development"", canke DSD, inyuma yo gupimwa n'urwo rwego. NNOC -CGA yavuze mw'itangazo ko  ""bikenewe cane ko abantu bumva ko abo banonotsi bompi atawari azi ko afise ico kibazo. Nta n'uwo mu muryango yari abizi, naho n'umumenyereza wabo canke NNOC -CGA."" Mboma yari amaze umwaka atera imbere bigaragara, agumya asumvya aho yari amaze kugera, anaca imihigo mu gihugu,  ku mugabane mbere no kw'isi ku metero 400. Umwanya wiwe w'amasekunda 48.54 -hafi ica cenda kuri cumi (9/10) wihuse kurusha umwanya wa mbere  mwiza wari uhari gushika ubu wagizwe n'umudagikazi wo mu buseruko  Gritt Breur mu 1991 - wari muto cane ku buryo ubwo nyene yaciye aba umwe mu bohiganiwe umudari w'inzahabu na cane ko muri iyo ndwi uwundi mukeba kuri izo metero, Salwa Eid Naser wo muri Bahrain, yari yafatiwe ibihano vy'imyaka ibiri kubera kurenga ku mategeko yo gufata imiti yongereza inguvu zo kwiruka. Ariko uko gutera imbere cane kwatumye World Athletics imukurikiranira hafi, ica isaba ko hasuzumwa  ibipimo vya mbere vyari vyakorewe muri Namibia. Ibindi bipimo vyaciye bikorwa mur iyi ndwi aho bompi Mboma na Masilingi bagirira imyimenyerero ku mugwa mukuru w'Ubutariano Roma, ''inyishu ikaba yaje ivuga ko abo banonotsi bompi umubiri wabo usanzwe ufise inkabuzo kamere za testosterone zirenze urugero"". Itangazo ry'urwego rwa Namibia rujejwe inkino za olympic rivuga ko ""NNOC -CGA n'umuganga wacu aguma avugana n'umuganga wa World Athletics ku vyerekeye ibigiye gukurikira kuri abo banonostsi babiri."" ""Tuzokwihweza inkuru zose. Turizeye kazoza kabo nk'abanonostsi bo mu rwego rwo hejuru. Christine na Beatrice bompi bazoshobora guhiganwa ku metero 100 na 200. ""Umumenyereza ariteguye kubandanya akorana n'abo bakobwa kuri izo metero mu gihe tukiraba ikigiye gukurikira."" Mboma na Masilingi bompi bazohiganwa ubwa mbere mu nkino za olympic i Tokyo mu Buyapani, aho izo nkino zitegekanijwe hagati y'itariki 23 ukwezi kw'indwi n'itari 8 ukwezi kw'umunani. World Athletics irabuza abagore bari mu mugwi wa DSD guhiganwa ku metero ziri hagati ya metero 400 na mile imwe (1,6km) mu mugwi w'abagore kiretse babanje gufata imiti igabanya urugero rw'inkabuzo ya testosterone. Ni co cakuye  umurundikazi Francine Niyonsaba, umunya-Afrika y'Epfo Caster Semenya n'umunya-Kenya Margaret  Wambui mw'ihiganwa ku metero 800 mu  nkino za Tokyo. Uko ari batatu nibo bari baronse imidari kuri izo metero mu nkino za Rio mu 2016. Francine Niyonsaba ubu azogeragaza amahirwe yiwe ku metero 5,000 mu gihe  Caster Semenya we vyamunaniye kuronka umwanya usabwa kugira aronke uburenganzira bwo guhiganwa kuri izo metero mu nkino za Tokyo. World Athletics ivuga ko urugero runini rw'iyo nkabuzo rwongereza  kutaruha no gukomera kw'imitsi bigaha amahirwe abafise ururi hejuru cane kurusha abandi. Caster Semenya amaze igihe  yarajanye urubanza muri sentare kugira iyo ngingo ivanweho, ubu akaba arugejeje muri sentare ya Buraya yubahiriza agateka ka zina muntu. Avuga ati: ''Iyo ngingo nta nsiguro igira. Nzoguma ngwanira uburenganzira bwanje."""	https://www.bbc.com/gahuza/amakuru-57699867
politics	Abantu bashika 30 bahitanywe n'ibisasu hirya no hino muri Afuganisitani	Abantu bashika 30 bahitanywe n'urukurikirane rw'ibisasu vyaturikiye mu mpande zitandukanye z'igihugu ca Afuganisitani. Abashika ku munani baguye ku murwa mukuru Kabul, igihe ibisasu bitatu vyaturika bikurikirana mu mwanya muto. Ubushikiranganji bw'intwaro yo hagati bwavuze ko mu gitero kimwe, umwiyahuzi yagereye ibisi yari itwaye abakozi ba leta. Mu ntara ya Takhar, mu buraruko bwa Kabul, igitero c'aba Taliban kuri bariyeri zibiri cahitanye abapolisi batandatu, nayo i Nangarhar, abandi bantu indwi bahitwanywe n'igisasu caturikiye mu mpande z'ibarabara. Abahinga mu vy'umutekano bavuga ko ibitero vy'aba Taliban bigenda biraba vyinshi kugira biyongere igihagararo mu gihe bari mu biganiro na Leta Zunze Ubumwe za Amerika.	https://www.bbc.com/gahuza/amakuru-49112957
entertainment	Kidum nawe yasohoye indirimbo ihimiriza kwirinda coronavirus	"Umuririmvyi Jean Pierre Nimbona, Kidum, nawe yasohoye indirimbo ihimiriza kwirinda coronavirus. Abajijwe igituma yasohoye  iyi ndirimbo Kidum yagize: ""Ni kubera ari ikiza kuri ubu kibangamiye isi yose kandi caduteye umutima uhagaze twese"". Umviriza iyo ndirimbo aho hejuru."	https://www.bbc.com/gahuza/amakuru-52203593
politics	US: Uko abategetsi bamwe barimo n'uw'u Burundi bakiriye intsinzi ya Joe Biden	Kuva Joe Biden yatangazwa ko yatsindiye kuba Perezida w'Amerika - na Kamala Harris akaba Visi Perezida we, ubutumwa bw'abategetsi batandukanye ku isi bwakomeje kwisukiranya - bwinshi muri bwo bw'abishimiye intsinzi ye.	https://www.bbc.com/gahuza/amakuru-54861758
sports	Ayavugwa mu mupira w'amaguru: Bellingham, Fofana, Dembele, Alaba, Mbappe, Neymar	Chelsea iripfuza kugura umukinyi wo hagati umwongereza Jude Bellingham w'imyaka 17 akina muri Borussia Dortmund iyi nayo ikaba imushakako imiriyoni zirenga 138 z'amadorari ya Amerika. (Eurosport) Manchester United iriko irakurikiranira hagufi umukinyi w'inyuma wa  Leicester City, umufaransa Wesley Fofana w'imyaka 20. (Foot Mercato - in French) Liverpool iripfuza kugura umukinyi w'imbere wa Barcelona  umufaransa Ousmane Dembele w'imyaka 23 kugira asubirire umunya Senegal Sadio Mane w'imyaka 29. (Fichajes - in Spanish) Arsenal iripfuza umukinyi w'imbere wa  Inter Milan  umunya Uruguay Martin Satriano w'imyaka 20, akaba kandi ariko aronderwa na  Chelsea hamwe na Manchester City. (Mail) Umukinyi w'inyuma wa Bayern Munich umunya Autriche David Alaba w'imyaka 28 ashobora kuja gukinira Real Madrid mu ci riza ataco irinze gutanga, ariko uyu murwi wo muri Espagne ntaco wipfuza gutangaza imbere y'uko ihiganwa ry'uyu mwaka rirangira. (Marca) Manchester City iriteguye kugiriranira ayandi masezerano n'umukinyi Phil Foden, umwongereza w'imyaka 20 akina hagati, amasezerano azotuma ahembwa ibihumbi birenga 138 vy'amadorari ya Amerika ku ndwi. (Mirror) Tottenham iripfuza umukinyi w'inyuma wa  Barcelona umunya Bresil Emerson w'imyaka 22 ubu asanzwe akina muri Real Betis, aho yatijijwe. (Mundo Deportivo - in Spanish) Umumenyereza wa Paris St-Germain Mauricio Pochettino arizeye ko abakinyi Neymar, umunya Bresil w'imyaka 29, hamwe na  Kylian Mbappe, umufaransa w'imyaka 22, bazoguma muri uyo murwi.  (Cadena SER - in Spanish) Real Madrid irashaka kugurisha mu ci riza umukinyi w'imbere Gareth Bale w'imyaka 31 akomoka muri Pays de Galles (Wales), ubu akaba akina muri Tottenham, iyo yatijijwe, hamwe n'umufaransa akina inyuma Raphael Varane, w'imyaka 27, kugira ngo ishobore kuronka amafaranga yo kugura Mbappe hamwe n'umusatirizi Erling Braut Haaland, umunya Norvege w'imyaka 20 akina muri  Borussia Dortmund. (Marca) Umunya  Uruguay Lucas Torreira w'imyaka  25 akina muri Arsenal, ariko ubu akaba akina muri Atletico Madrid iyo yatijijwe, avuga ko yipfuza kuja gukina muri Boca Juniors ku ntizo. (Perfil Bulos) Umukuru wa Barcelona Joan Laporta avuga ko yizeye neza ko umukinyi rurangiranwa wa Argentina Lionel Messi ubu afise 33 yipfuza kuguma muri uyo murwi.  (Deportes Cuatro - in Spanish) West Ham ifise amahirwe menshi yo kugura umusatirizi wa Celtic umufaransa Odsonne Edouard w'imyaka 23 mu gihe hari ibihuha ko Leicester nayo nyene yoba iriko iramwiyumvirako. (Football Insider) Umukinyi w'imbere wa Eintracht Frankfurt Andre Silva w'imyaka 25 asanzwe ariko aronderwa na Manchester United hamwe na Atletico Madrid, nta gice kiri mu masezerano yiwe kimuha uburenganzira bwo kugenda.  (Goal) Barcelona nayo nyene yariko irondera Silva ariko yafashe ingingo yo kuvyihoza.  (Mundo Deportivo - in Spanish) Liverpool yumva ko idashaka guhindura aho ihagaze mu biganiro irimwo n'umukinyi wo hagati Georginio Wijnaldum, umunya  Hollande w'imyaka 30, vyumvikana ko ashobora kugenda mu mpera z'iri higanwa atarinze kugurwa.  (Liverpool Echo) Umukinyi w'inyuma wa RB Leipzig, umufaransa  Ibrahima Konate w'imyaka 21, avuga ko ata kintu  Liverpool iravuga n'aho hari amakuru avugwa ko yoba ari mu kuja gukina mw'uyo murwi ufise igikombe c'ihiganwa ry'Ubwongereza Premier League. (Bild - in German) Umukinyi wo hagati wa Real Madrid umunya Croatia Luka Modric w'imyaka 35 yemeye gukatwa umushahara mu masezerano mashasha y' umwaka umwe muri uyu murwi.  (AS)	https://www.bbc.com/gahuza/imikino-56783239
health	Wuhan: Abahaba bose bagiye gupimwa kubera icaduka gishasha c'umugera	"Abategetsi mu gisagara ca Wuhan mu Bushinwa bagiye gutangura gupima abakibamwo bose inyuna y'aho baboneye ko hari abantu bake batowe umugera wa corona. Aho muri Wuhan hatowe abantu indwi banduriye aho  nyene - bakaba aribo bantu banduriye imbere mu gisagara mu kiringo kirenga umwaka. Ico gisagara c'abantu miriyoni 11 camenyekanye  cane kw'isi inyuma y'aho coronavírus ihatorewe ubwa mbere mu 2019. Ubushinwa muri iyi minsi buhanganye n'icaduka ca mbere kinini mu mezi atari make , aho hamaze gutorwa abantu 300 banduye mu minsi 10. Intara 15 mu gihugu ziramaze kubonekamwo abarwaye, ivyo bikaba vyatumye igihugu gifata ingingo zo gupima ikivunga no kugabanya uruja n'uruza. Abategetsi bavuga ko iryo kwirakwira ry'umugera ryavuye ku bwoko bwawo bwandukira cane bwa Delta hamwe n'igihe c'ubukerarugendo mu gihugu. Gutangaza ko muri Wuhan abantu bose bagiye gupimwa bije mu gihe mu gihugu  hatowe abandi bantu 90 banduye umugera kuri uyu wa kabiri. Umugwi w'igihugu ujejwe amagara wavuze ko 61 muri abo bantu banduriye aho basanzwe baba - ugereranije na 55 banduye nk'uko ku munsi w'imbere yaho. Ubushinwa bwari bwarashoboye ahanini kurwanya umugera imbere mu gihugu. Ariko iri kwirakwira rishasha, ryabonywe ubwa mbere ku kibuga c'indege gikora cane ca  Nanjing kwasubiye gutera amakenga. Abategetsiu bapimye incuro zitatu abantu bose baba muri Nanjing uko ari miriyoni 9,2  baca bategekega abantu ibihumbi n'ibihumbi kudasubira kuva i muhira. Ariko mu mpera z'indwi, amaso yahindukiriye ahantu hagenderwa cane hitwa Zhangjiajie mu ntara ya Hunan ahatowe  benshi mu banduye bashasha .  Abantu baturuka muri Nanjing vyibazwa ko bagendeye ico gisagara muri iyi minsi. Abajejwe amagara babanje kuronderera ku nyubakwa y'ibiteramo (theatre) muri Zhangjiajie ubu naho bakaba bariko baragerageza gukurikirana abantu bashika ibihumbi 5000 bitavye ibiteramo  hanyuma bagasubira mu bisagara iwabo. Zhong Nanshan, umuhinga w'Ubushinwa ku ndwara zo guhema yabwiye abamenyeshamakuru ati: ""Zhangjiajie ubu niyo yabaye intango nshasha y'ikwiragira ry'ikiza mu Bushinwa"". Ico caduka gishasha canashitse ku murwa mukuru Beijing , aho abategetsi bemeza ko hari abantu benshi banduriye imbere mu gisagara nyene."	https://www.bbc.com/gahuza/amakuru-58072947
politics	North Korea: umukuru w'iki gihugu Kim Jong-un aragabisha ko 'ibintu bitoroshe'	"Umukuru wa Koreya y'Uburaruko Kim Jong-un asaba abanyagihugu ko bokwitegurira ibihe ""bitoroshe"", inyuma y'aho abaharanira agateka ka zina muntu bagabishirije ko igihugu gihanzwe n'ubukene bw'imfungurwa mu gihe ubutunzi butifashe neza. Mw'ijambo yashikirije mw'ikoraniro ry'umugambwe, Kim yagereranije ingene ibintu vyifashe ubu n'amapfa yo mu myaka ya 1990 yihaye inkumbi. Koreya y'Uburaruko yarugaye imbibe zayo kubera ikiza karanda ca coronavirus. Vyatumye urudandaza hagati y'iki gihugu n'Ubushinwa ruhagarara mu gihe rwari bwo buraro n'uburamuko bw'ubutunzi bwaco. Ibi vyaje vyiyongera ku bihano vy'ubutunzi iki gihugu cafatiwe n'amakungu kubera umugambi waco wo guhingura ubutare bw'ubumara. Mu majambo atamenyerewe kuri we yo kwemera ko hari ibihe bigoye biri imbere, uyu mutegetsi yateye akamo ejo ku wa kane abategetsi b'umugambwe ""kwitegurira urundi 'Rugendo Rutoroshe' (Arduous March/Marche Ardue)  kugira ngo abanyagihugu bacu baronke agahengwe n'akanya na gato"". Ijambo  Arduous March (Urugendo Rutoroshe) ni ijambo risanzwe rikoreshwa n'abategetsi ba Koreya y'Uburaruko bagomba kuvuga urugamba rw'iki gihugu mu gihe c'amapfa yo mu myaka ya 1990 yihaye inkumbi, igihe icahoze ari Reta Zunze Ubumwe z'Abasoviyeti casambuka, Koreya y'Uburaruko igasigara yifumbereje. Bivugwa ko hafi abantu imiriyoni zitaru ari bo bapfuye muri ico gihe. Mu ntango z'iyi ndwi, Kim yaragabishije ko igihugu ciwe gihanzwe ""n'ibihe bidasanzwe bitari bwigere bibaho"" hamwe ""n'ingorane nyinshi mu buryo butari bwigere bubaho"". Haciye amezi atari make haba ukugabisha ko abanyagihugu ba Koreya y'Uburaruko bari mu ngorane. Amakuru avuga ivy'ubuzima bugoye asa n'ayava cane cane mu bisagara biri hafi y'urubibe iki gihugu gihana n'Ubushinwa, aho abatari bake bari babeshejweho n'urudandaza rwa magendo. Igiciro c'ibigori, imfungurwa nyamukuru ku banyagihugu batari bake ba Koreya y'Uburaruko baba mu misozi, kivugwa ko caduze cane gushika n'aho ikiro kimwe c'ibigori cagurwa igiciro kirenga umushahara w'ukwezi. Lina Yoon, umushakashatsi mw'ishirahamwe Human Rights Watch, mu cegeranyo giheruka asubiramwo ibivugwa n'abantu atavuze umwidondoro, yavuze ko ""haheze hafi amezi abiri bisa n'uko ata mfungurwa zinjira mu gihugu zivuye mu Bushinwa"". ""Hari benshi basigaye babeshejweho no gusegerereza, abantu bamwe barapfuye bishwe n'inzara mu karere k'umupaka, kandi nta sabune, nta muti w'amenyo, canke amabeteri"". Mu kwezi guheze, itumwa idasanzwe ya ONU mu murwi wa Koreya y'Uburaruko ujejwe agateka ka zina muntu, Tomás Ojea Quintana, yasohoye icegeranyo agabisha ko ""hari ikibazo gikomeye c'ubukene bw'imfungurwa"" cariko gitera indwara z'ugufungura nabi n'inzara. ""Hari amakuru avuga ko hari abapfuye bahitanywe na kigoyi, kandi ko ibitigiri vy'abana n'abatama basigaye babeshejweho n'ugusegerereza vyiyongereye, kubera imiryango yabo itagishoboye kubatunga"". Kubera iki Koreya y'Uburaruko iri mu bibazo? Ubutunzi bwa Koreya y'Uburaruko buri mu butunzi bwugaranywe cane kw'isi kandi buvugwa ko budahagaze neza, ni mu gihe busanzwe bugenzurwa bikomeye na reta. Ibikorwa vy'ugukomeza inzego za gisirikare n'iz'umutekano  bituma abanyagihugu basanzwe ba Koreya y'Uburaruko basigara bifumbereje. Ibihano vy'ubutunzi Koreya y'Uburaruko yafatiwe n'amakungu mu ntumbero yo kuyitera igitsure ngo ihebe umugambi wayo wo guhingura ubutare bw'ubumara vyarunyuye ibintu, co kimwe n'ingingo ya reta yo kwugara imbibe z'iki gihugu mu ntumbero yo kuzibira coronavirus. Kuva mu ntango za 2020, urudandaza hagati y'iki gihugu n'Ubushinwa, ari rwo buraro n'uburamuko bw'abanyagihugu, rwarahagaze. Koreya y'Uburaruko ivuga ko iyi ngingo yo kwugara imbibe yatumye Covid-19 idashika mu gihugu, n'aho abihweza ibintu n'ibindi bafise amakenga kuri aya makuru."	https://www.bbc.com/gahuza/amakuru-56687317
sports	Cynthia Ishimwe: Umurundikazi  wa mbere  w'umuhagarikizi wa Beach Soccer  muri Afrika	Cynthia Ishimwe ni we mugore wa mbere muri Afrika w'umuhagarikizi muri Beach Soccer, umupira w'amaguru ukinirwa ku musenyi. Ari mu bahagarikizi bitavye ihiganwa rya Afrika CAF ririko rirabera muri Mozambique. U﻿wo murundikazi ni na we abaye umugore wa mbere ahagarikiye inkino nk'izo muri Afrika. U﻿mviriza ikiganiro Cynthia Ishimwe yagiranye na BBC Gahuzamiryango. Avugana na Florentine Kwizera	https://www.bbc.com/gahuza/articles/cw40vydm07lo
sports	Emile Smith Rowe na Pierre-Emerick Aubameyang binjije ibitsindo vya Arsenal vyakuyemwo Newcastle	"Ibitsindo bibiri vyinjijwe mu gice c'inyongera (Prolongation) na Emile Smith Rowe na Pierre-Emerick Aubameyang nivyo vyatumye Arsenal iserezera Newcastle yari yababijije akuya  mu nkino z'igice gice ca gatatu mw'ihiganwa ry'igikombe ca FA. Imbere y';uko yinjiza igitsindo ca mbere, umukinyi aboneka ko ariko araduga Smith Rowe yari yinjiye mu gice ca kabiri yarahatswe kugira umusi mubi igihe yahabwa ikarata itukura, ariko rero igafutwa hifashishijwe ubuhinga bwa videwo (VAR). Hasigaye iminota irenga gato itatu ngo ico gice c'inyongera kirangire, Aubameyang yaciye yinjiza igitsindo kigira kabiri ku mupira mwiza yahawe na Kieran Tierney, Newcastle iba irasezeye. Andy Carroll yahushije amahirwe meza cane abiri yose yo kwinjiza mu monita 90 y'urukino, ariko ananirwa no gusezerera Arsenal. Arsenal, umurwi umaze gutwara iki gikombe incuro 14 zose, urindiriye kumenya umurwi uzohura nayo mu gice ca kane. Ariko amakuru aba avuga ukundi iyo umusatirizi Andy Carroll w'imyaka 32 agashobora gufata mu minwe amahirwe yiwe, cane cane akaryo kagira kabiri yaronse ku munota wa nyuma w'iminota 90 ya mbere. Arsenal yagarukiye ku munwa w'urupfu, mbere ikaba yahabonye umunyegori Bernd Leno yakoze nk'ingwe agakurayo umupira ukomeye wari wa Caroll. Uyu Caroll yahoze ari umusatirizi w'Ubwongereza yari yahushije igitsindo ku munota wa 55 ateye umupira ugaca imbere y'igori gato. Arsenal isanzwe ifise ingorane z'ubusatirizi, ariko Smith Rowe, n'ishaka ryinshi ryo kurondera ikibanza muri uyu murwi, yongereje inguvu z'ubusatirizi muri zino ndwi za nyuma. Inyuma y'igice ca mbere kitabonetsemwo ibintu vyinshi, uyu mukinyi mpuzamakungu w'Ubwongereza mu rwego rw'imiyabaga yahavuye yinjizwa mu kibuga n'umumenyereza Mikel Arteta ku munota wa 56, kandi yashitse ahindura urukino. Ariko, mu minota ya nyuma yahawe ikarata itukura n'umuhagarikizi w'urukino Chris Kavanagh kw'ikosa yari akoreye umukinyi wo hagati wa Newcastle, Sean Longstaff, ariko biba ngombwa ko ahindura iyi ngingo abanje kuja kuraba neza ivyabaye kuri VAR. Kubona yashoboye kugirirwa ayo mahirwe ingingo igahindurwa maze akaguma mu kibuga, mbere agashobora no kwinjiza igitsindo, Smith Rowe yavuze ati: ""Ni ukuri nanezerewe cane. Inyuma ya rirya kosa nari nakoze ntabishaka, numvise intege zicitse, ariko mu nyuma umutima usubira mu nda"". ""Ndaryohewe kubona nashoboye kwinjiza igitsindo mbere tugashobora kurengana"". Arsenal niyo isanzwe ifise igikombe ca FA, ikaba yatahukanye ikigira 14 mu mwaka uheze aho yatsinda Chelsea mu rukino rwa nyuma rwabaye ku wa 01 z'ukwa munani 2020, rukarangira Arsenal iteye Chelsea 2-1. Ibitsindo vyompi vya Arsenal vyinjijwe n'umunya Gabon, Pierre-Emerick Aubameyang. Vyari bimenyerewe ko imisi nk'iyi irangiza indwi mu Bwongereza haba inkino za Premier League, ariko habandanya iz'iki gikombe ca FA. Inkino za Premier League zizosubira gutangura ku wa kabiri, aho Newcastle izokwakirwa n'umurwi Sheffiled United kuri uwo musi, Arsenal nayo ikazokwakira Crystal Palace isaha zitanu z'ijoro ku wa kane."	https://www.bbc.com/gahuza/imikino-55608593
health	OMS ivuga ko Tanzania itagomba kumenyesha ibijanye na Ebola	"Ishirahamwe rijejwe amagara y'abantu kw'isi OMS, ryagiriza Tanzania ko itariko iratanga amakuru ku vyerekeye indwara ya Ebola ivugwa ko ishobora kuba imaze kwibonekeza muri ico gihugu. OMS ivuga ko yaronse amakuru yavuga ko hari umwe yoba yarahitanywe n'iyo ndwara i Dar es Salaam, mu nyuma bararonka n'ayandi yavuga ko hari babiri boba barafashwe nayo, ariko ikaba itaronse amakuru atomoye n'aho yagumye ibisaba. Tanzania yoyo ivuga ko ata muntu yigeze yikekwa canke ngo yemezwe ko yanduye Ebola. Ikiza ca Ebola kiragisibije mu buseruko bwa Congo aho kimaze guhitana abarenga 2000, mu gihe Uganda nayo iriko irarwana kugira ngo ntigikwiragire muri ico gihugu. Ishirahamwe OMS rivuga ko ryaronse amakuru yavuga ko hari umuntu wa mbere ashobora kuba yaranduye iyo ndwara mu gisagara ca Dar es Salaam, gisanzwe gituwemwo n'abantu benshi gusumba ibindi bisagara muri ico gihugu. Iryo shirahamwe rivuga ko uyo muntu yari yarabaye muri Uganda, akaba yarerekanye ibimenyetso vya Ebola mu kwezi kw'umunani, basanga koko yari ayirwaye, kandi akaba yaje gusandaba kw'igenekerezo rya 08 z'uku kwezi kw'icenda. Rivuga kandi ko ababonanye n'uyo mukenyezi baciye bashirwa ahantu ha bo nyene kugira bakurikiranwe. OMS ivuga ko ifise amakuru ataremezwa neza ko hoba hari n'abandi bantu babiri boba baranduye iyo ndwara. Iti: ""N'aho twabisavye kenshi, abategetsi ba Tanzania nta nsiguro zihagije barashikiriza OMS  ku biraba ko hoba hari abandi bantu bamaze kuboneka ko bafise ibimenyetso vy'iyo ndwara"". Yongerako iti: ""Biraduteye ingorane kuko tudashobora kumenya ibishobora kuba kubera abategetsi ba Tanzania badashaka kuduha amakuru"". Ku wa 14 z'uku kwezi kw'icenda, Tanzania yamenyesheje ko ata muntu yikekwa ko yoba yaranduye canke ngo yemezwe ko afise iyo ndwara ya Ebola mu gihugu. Hagati aho, nta nsiguro canke ayandi makuru yatanze kuri uyo mugore avugwa na OMS ko yoba yahitanywe na Ebola. Mu ndwi iheze, umunyamabanga wa Leta Zunze Ubumwe za Amerika, Alex Azar, yaraneguye Tanzania kubona idashaka gutanga amakuru ku biraba ko hoba hari abanduye iyo ndwara. Biboneka ko idashaka kwemeza ko hoba hari abamaze gufatwa n'iyo ndwara kubera vyogira ingaruka mbi ku gisata c'ingenzi gisanzwe kiri mu bisata vyinjiriza Tanzania amafaranga menshi. Mu gihugu kibanyi ca Congo, ikiza ca Ebola kihadutse ku ncuro ya 10 mu mateka, kikaba ari co ca kabiri gikomeye kw'isi, aho ubu abamaze kwandura Ebola barenga 3000. Ikiza gikomeye ca mbere ca Ebola kurusha ibindi ni iciganziye ibice bimwe vyo mu burengero bwa Afrika kuva mu mwaka wa 2014 kugera mu wa 2016, kikaba cahitanye abantu barenga 11,000."	https://www.bbc.com/gahuza/amakuru-49786870
health	Abagore bashika 50 bo muri Afrika y’Epfo 'bagizwe ingumba kubera barwaye umugera wa SIDA'	"Amatohoza yakozwe muri Afrika y'Epfo yerekana ko abagore bashika 50 basanzwe baranduye umugera wa SIDA bagizwe ingumba ku nguvu imbere y'uko bibaruka mu bitaro bitandukanye muri ico gihugu. Umurwi ujejwe uburinganire hagati y'abagabo n'abagore muri ico gihugu (CGE) uvuga ko ibitaro vya leta vyahonyanze agateka k'abakenyezi mu gihe ""ubugumba batewe ku nguvu butuma bafatwa nabi bakabaho mu gatotezo"". Ayo matohoza yashizwe ahabona ejo ku wa mbere yatanguye gukorwa mu 2015 igihe amashirahamwe abiri aharanira agateka k'abagore yitura uyo murwi afise amazina y'abantu 48 bavugwa ko bagizwe ingumba ku nguvu, nk'uko bivugwa n'itororokanirizo ry'amakuru Reuters. Uwo murwi waciye utangura kwegeranya ivyemezo kuri abo bagore bavugwa ko batewe ubugumba. Uwo murwi wasanze abaganga bo mu bitaro bimwe bimwe vya leta batera ubugumba abagore bategerezwa gukorwa mu kuvyara, bababwira ko abanduye umugera badategerezwa kuvyara abana, ngo kandi ko bashobora gupfa mu gihe bosubira kuvyara. Ico cegeranyo kivuga kiti: ""Rimwe rimwe, mu gihe bari mu bubabare burenze urugero bari ku bise, abo bagore bategekwa gutera igikumu ku nguvu ku rwandiko bagiye kumenya mu nyuma ko rwari urwo kwiyemeza ko batanze uburenganzira bwo gukoresha uburyo bwose kugira babatere ubugumba"". Abakoze ayo matohoza basanze hari abaganga muri ivyo bitaro batera ubwoba abo bagore ko mu gihe batotera igikumu kuri urwo rwandiko badashobora kubafasha kuvyara. Ubwo bubisha buvugwa muri ico cegeranyo bwakozwe hagati ya 2002 na 2015. Uwo murwi kandi wagiriza abo baganga ko barenze ku ""masezerano biyemeje yo kuvura abantu"". Ico cegeranyo cashikirijwe ubushikiranganji bw'amagara y'abantu bwa Afrika y'Epfo. Uwo murwi umenyesha ko vyabaye ibintu bigoye kurangiza ayo matohoza kubera amafishe y'abo bagore ""yari yatakaye"" mu bitaro. Umukuru w'uwo murwi, Tamara Mathebula, avuga ko ""bitaboneka neza ingene ico kibazo cifashe muri Afrika y'Epfo, ariko turizeye ko ivyo twasavye bizotuma imiryango yuguruka maze ibinyegejwe bikamenyekana"". Umushikiranganji w'amagara y'abantu, Zwelini Mkhize, yasavye umubonano wihuta n'umupfasoni Mathebula  kugira ngo bavugane kuri ico cegeranyo, nk'uko bivugwa na Reuters isubiramwo ivyavuzwe n'ubwo bushikiranganji."	https://www.bbc.com/gahuza/51628763
sports	Paris St-Germain: Mauricio Pochettino yasubiriye Thomas Tuchel nk'umumenyereza	"Mauricio Pochettino  yahoze amenyereza Tottenham na Southampton yagenywe kuba umumenyereza w'umurwi wo mu Bufaransa, Paris St-Germain. Uyu munya Argentine w'imyaka  48 asubiriye Thomas Tuchel, akaba yateye igikumu ku masezerano yo gushika ku wa 30 z'ukwa gatandatu 2022, ariko akaba amuha akaryo ko kwongereza ikiringo c'umwaka. Pochettino yigeze gukinira PSG hagati ya 2001 na 2003, nta kazi yari afise kuva yirukanywe na Tottenham mu kwezi kw'icumi na rimwe 2019. PSG iza mu kibanza ca gatatu mw'ihiganwa ry'umupira  w'amaguru mu Bufaransa, Ligue 1, ikaba izohura na Barcelona mu gice c'umunani gishira ica nyuma mw'ihiganwa rihuza imirwi yabaye iya mbere i Buraya, hazoba ari mu kwa kabiri n'ukwa gatatu. Uyu mudagi Tuchel yirukanywe muri uyo murwi ku wa 29 z'ukwa cumi na kabiri guheze, inyuma y'imyaka ibiri n'igice yari amaze awumenyereza. Kuri uyu wa Mungu Pochettino niho atangura imyimenyerezo n'uyu murwi muri kino gihe abakinyi bari mu karuhuko k'urushana. Avuga ko anezerewe kandi ko ari iteka kuri we kubona ahawe aya mabanga, kandi ko uyu murwi yamye awufise ku mutima. Ati: ""Ngarutse muri uno murwi mfise imigambi myinshi, kandi ndipfuza gukorana na bamwe mu bakinyi b'ibihangange kw'isi"". ""Uyu murwi urimwo abantu bafise ubushobozi buteye igomwe, rero jewe n'abo turi kumwe tuzokora ibishoboka vyose kugira twubake Paris St-Germain ikomeye mu mahiganwa yose. Tuzokora kandi ivyo dushoboye vyose kugira ngo abakunzi bayo banezerererwe umurwi ukomeye kandi utsinda"". Umukuru wa PSG Nasser Al-Khelaifi avuga ko Pochettino ""ari we azoshika ku ntego"" zabo, akongerako ati: ""Ni ikindi kiringo kiryoshe ku murwi kandi ni umuntu nizeye ko azokundwa n'abafana"". Pochettino yatanguriye ibikorwa vy'umumenyereza mu murwi wa Espanyol, akaba yamaze amezi 18 amenyereza Southampton imbere y'uko aja muri Tottenham mu kwa gatanu 2014. Mu mwaka wa mbere yashoboye gushikana uyu murwi mu rukino rwa nyuma  rw'igikombe c'ihiganwa (Coupe de la ligue/League cup)  anawushikana mu kibanza ca kabiri mw'ihiganwa ry'Ubwongereza Premier league mu mwaka wa 2016-2017. Uyu yahoze aci cugazo c'umurwi nserukiragihugu wa Argentina yarashoboye kandi gushikana Tottenham mu rukino rwa nyuma rw'ihiganwa ry'imirwi yabaye iya mbere i Buraya, Champions League, mu 2019, urukino rwagiye gutsindwa na Liverpool. Haciye amezi atanu, yaciye yirukanwa vyanse muri Tottenham, aho uyu murwi wagiye kwisanga uri mu kibanza ca 14 muri Premier League, aca asubirirwa na Jose Mourinho. Urukino rwa nyuma rwa Tuchel nk'umumenyereza wa PSG ni urwayihuje n'umurwi Strasbourg, rwarangiye ku ntsinzi ya PSG, 4-0, hari ku wa 23 z'ukwa cumi na kabiri guheze, ivyatumye ija mu kibanza ca gatatu, inyuma ya Lyon ifise ikibanza ca mbere na Lille iza ubwa kabiri, ariko zompi zikaba ziyisumvya inota rimwe gusa. PSG iriko irondera ko Tottenham yoyitiza umukinyi Dele Alli muri uku kwa mbere, umukinyi asanzwe adakinishwa cane."	https://www.bbc.com/gahuza/imikino-55520802
health	Kenya yasubije muri Tanzania abanyamahanga 182 banduye coronavirus	"Abajejwe amagara muri Kenya yasubije inyuma abanyamahanga bagerageje kwinjira ku mbibe zitandukanye ico gihugu gihana na Tanzaniya bamaze kubasangamwo coronavirus. Muri abo basanze baranduye, 126 ni abaciye ku rubibe rukuru rwa Namanga. Abandi bapimiwe ku mbibe zindi zine. Ubwenegihugu bw'abo banyamahanga ntibwatangajwe. Kuwa gatandatu umukuru w'igihugu ca Kenya, Uhuru Kenyatta, yarugaye imbibe igihugu gihana na Tanzania hamwe na Somalia kubera ukwiyongera kw'abanduye baca ku mbibe. Umushikiranganji ajejwe amagara y'abantu muri Kenya, Mutahi Kagwe, kuwa kabiri yabwiye ibinyamakuru ati: ""Ntidushobora kwemerera abantu bavuye hanze kwinjira muri Kenya badafise icemezo c'uko batarwaye Covid-19. ""Ni co kimwe n'uko tutariko turemerera abashoferi b'abanye Kenya kuva mu gihugu badafise ico cemezo. ""Icari gushika iyo tudafata icemeze co gupima abantu ku rubibe ni uko ibitigiri vy'abaharurwa ko banduye mu gihugu vyari guca biduga cane"". Abandi bantu 18 banduye coronavirus babasanze ku rubibe rwa Kenya na Somalia mu karere k'uburaruko bwa Kenya. Cumi na bane muri bo bagerageje kwinjira baciye i Wajir mu gihe abandi babiri bashaka guca Garissa."	https://www.bbc.com/gahuza/amakuru-52741321
entertainment	12 bahagaritswe bagirizwa kubomora imva ya DJ Arafat muri Côte d'Ivoire	Igipolisi ca Côte d'Ivoire cahagaritse abantu 12 bagirizwa kubomora imva y'umuririmvyi azwi cane muri ico gihugu bapfundurura isandugu yari yahambwemwo. Abanya Côte d'Ivoire benshi bababajwe n'ireresi yazungurutse ku mbuga hwaniro yerekana abakunzi ba DJ Arafat,  yasandavye mu kwezi guheze mw'isanganya,  bakura isandugu yiwe mu ruhafu barayugurura kugira ngo barabe koko y'uko irimwo ikiziga ciwe. Ivyo bibaye inyuma y'urukurukuru n'ibihuha vyakwiragijwe bivuga y'uko yoba atapfuye. Ku munsi wa gatanu w'indwi iheze, abantu ibihumbi n'ibihumbi baritavye igiteramo cabereye ku kibuga c'umupira mu ntumbero y'ukwibuka ubuzima bwiwe. DJ Arafat, izina ryiwe ry'ukuri akaba yari Ange Didier Houon, yari yavutse ku wa 26 z'ukwa mbere 1986 asandaba ku wa 12 z'ukwezi kw'umunani guheze azize isanganya ry'ipikipiki. Yari azwi cane nk'umuririmvyi w'umucuraranzi rurangiranwa muri Côte d'Ivoire no muri Afrika yo munsi y'ubugaragwa bwa Afrika. Yafatwa nk'icirore c'umuziki wo mu mudiho witwa Coupé-décalé wabiciye bigacika mu myaka ya 2000 na 2010, umudiho wahavuye wizizirwa n'urwaruka rwa Côte d'Ivoire muri kino gihe.	https://www.bbc.com/gahuza/49550935
health	Umushikiranji w'amagara muri Kongo yasezeye kubera ukutumvikana mu kurwanya Ebola	Umushikiranganji ajejwe amagara muri Republika ya Demokrasi ya Kongo yatanze imihoho mu kwiyamiriza ingingo ya leta yo mu ndwi iheze yo kwifatira mu minwe kurwanya ebola mu buseruko. Olly Ilunga yanditse ikete ryo gutanga imihoho aho yavuze yuko hari ukwivanga gukabije mu gutunganya ibikorwa vyo guhangana n'iki kiza, ca kabiri muri kahise kimaze guhitana benshi. Yiyamirije kandi igitsure co hanze catumye hakoreshwa urikingo rwa kabiri rwa Ebola rukigeragezwa, kandi yari yasavye ko rutokoreshwa. Kuva mu kwezi kw'umunani abantu barenga igihumbi n'amajana indwi baramaze kuhasiga ubuzima. Mu ndwi iheze ishirahamwe rijejwe amagara kw'isi, OMS, ryavuze ko ico kiza ubu kimaze gufatwa nk'ikibazo mpuzamakungu.	https://www.bbc.com/gahuza/amakuru-49072839
health	Serum Institute: Umuriro wishe batanu mw'ihinguriro rya mbere rinini ry'inkingo	Abantu batanu bapfuye bahitanywe n'umuriro wadutse mw'ihinguriro rya mbere rinini ry'incanco mu burengero bw'Ubuhindi. Uwo muriro wahereye mu nyubakwa yari ikiriko iruduzwa mu kigo ca Serum Institute co mu Buhindi ahitwa Pune  ku muhingamo w'uyu wa kane. Amasanamu yerekanye umwotsi mwinshi uduga uva muri imwe mu  nyubakwa z'ico kigo gikwiye irya n'ino. Ico kigo ariko cavuze ko  ata ngaruka ivvaye bizogira ku bikorwa vyo gukora incanco. Icatumye uwo muriro waduka ntikiramenyekana. Uwo muriro bahavuye bashobora kuwuzimya ariko umukuru w'igisagara yemeje ko abantu batanu bapfuye. Umukuru w'ico kigo Adar Poonawalla yavuze ko ata ngaruka uwo muriro uzogira ku bikorwa vyo gukora urucanco rwa Oxford-AstraZeneca ruzwi aho mu Buhindi nka Covishield ''kubera inyubakwa nyinshi zo gukoreramwo urwo rucanco nategekanije habaye nk'ibi vyashitse.'' Covishield ni rumwe mu nkingo zemewe na leta y'Ubuhindi batara abantu mu kubakingira kwandura umugera utera indwara ya Covid-19, umugambi wo gucanca mu Buhindi watanguye ku ndwi iheze kandi niwo wa mbere muni kw'isi. Ico gihugu gitegekanya guha incanco abantu miliyoni 300 bitarenzae mu ntango z'ukwezi kw'umunani. Hari n'ibindi bihugu vy'uburyo buke canke ububayabaye navyo birindiriye urucanco  rwa Oxford-Zeneca rukorwa n'ico kigo ca Serum Institute co mu Buhindi. Ubuhindi buza ubugira kabiri kw'isi mu bihugu birimwo abantu benshi banduye corona inyuma ya Reta zunze ubumwe za Amerika. Kuva uwo mugera utanguye kuvugwa muri ico gijhugu, kimaze kwemeza abanduye barenga miliyoni 10.6 n'abamaze gupfa hafi 153.000, ku biharuro bitangwa na Kaminuza ya Hopkins.	https://www.bbc.com/gahuza/amakuru-55750545
politics	Ukraine: Video ya Schwarzenegger igwanya intambara yakwirakwiye henshi mu Burusiya	"Ivyo umukinyi wa filime Arnold Schwarzenegger yashikirije abarusiya abicishije kuri Twitter biri mu vya mbere biriko birakwiragira cane mu Burusiya kuri uyu wa gatanu, binavugisha benshi ahantu hatandukanye. Muri iyo video, aragabisha abarusiya ko bariko barahabwa amakuru atari yo ku bitero igihugu cabo kiriko kiragira kuri Ukraine. Yavuze ko ibiro vy'umukuru w'igihugu c'Uburusiya vyababeshe n'impaka bivuga ko ivyo bitero bifise intumbero yo ""kwirukana"" aba nazi"" muri Ukraine. Ukraine si yo yasomborokeje intambara, ariko""Abari ku butegetsi mu Burusiya"" ni bo babikoze. Abwira prezida w'Uburusiya Vladimir Putin, yagize ati:""Ni we watanguje iyi ntambara kandi ushobora no kuyihagarika."" Muri iyo video imara iminota icenda, yerekana ubwicanyi n'isamburwa ry'inyubakwa muri Ukraine, uwo mu kinyi wa filime ubu ari umunye politike ahamagarira abantu kumenya inkuru zitari zo na propagande. Agira ati:""Ndiko ndabwira mwebwe uyu musi kuko hari ibintu biriko biraba mw'isi babanyegeje, ibintu biteye ubwoba mwategerezwa kumenya."" Uwo yahoze arongoye intara ya California yanibukije ko prezida wa Ukraine ari umuyahudi, ko""Ukraine ntiyasomborokeje iyi ntambara, canke itanguzwe n'aba 'nationalistes' canke aba Nazi."" Ati:""Iyi si intambara y'abanyagihugu b'abarusiya."" Uwo yahoze ari umunonotsi wo gukomeza umubiri yambuka muri Autriche - filime yakinyemwo ya Red Heat yabaye iya mbere yo muri Amerika ikiniwe mu 'kibanza gitukura' i Moscou - yavuze no ku gishika afitiye abarusiya. Yagize ati:""Inguvu n'umutima vy'abanyagihugu b'abarusiya vyagumye ari icitegererezo cane. Ari na co gituma nizeye ko mundeka nkababwira ukuri kuri iyi ntambara ya Ukraine."" Yabandanije avuga ati:""Iyi n'intambara y'ububeshi. Ubuzima bwanyu, ibihimba vyanyu, kazoza kanyu vyatanzweko inkuka mu ntambara itagira mvura yiyamirizwa n'amakungu yose."" Iyo video imaze kurabwa n'abantu bababa imiliyoni 24 abandi barenga 310.000 baramaze kuyikwiragiza, ikaba iri mu nkuru ziri kuri Twitter ziriko zimaze gukwiragizwa cane ku wa gatanu mu gitondo. Abakurikirana cane uwo mukinyi wa filime kuri Twitter  harimwo abarusiya bakoresha ikirusiya n'abakoresha icongereza. Amajambo yiwe yashimagijwe n'abarusiya badashigikiye intambara. Ku rubuga rwa Telegram, uwutavuga rumwe na reta y'Uburusiya Lev Shlosberg yagize ati:""Arnold Schwarzenegger afise ubushobozi yisangije bwo kugondoza uwo ari we wese, mu cubahiro no mu majambo atarengera. Umutima nama, ubushobozi n'ubutungane. Vyiyumvire. Utahure."" Uwundi, umumenyeshamakuru Anton Orekh yagize ati:""Ndazi ko wabonye amajambo ya Arnold Schwarzenegger. Murazi igituma ari meza? Yavuzwe aduha icubahiro, twebwe abarusiya. Dusigaye turi ibicibwa kw'isi kandi urwanko rw'abanka abavuga ikirusiya rwahira rukoreshwa muri propagande, kubwo imana mbi ruriko ruraja mu bikorwa.  Arnold n'umwe mu bantu bake avugisha abarusiya nk'abantu atari inyamaswa zataye inzira."" Ariko urubugwa rw'uwiyita Barack Obmana ashigikiye ubutegetsi bw'Uburusiya kuri Twitter we yakoresheje imvugo itandukanye:""Ubushikiranganji bw'imigenderanire ya Amerika bwibaza ko ivyiyumviro vy'abantu baguzwe na Amerika bifise ico bivuze kuri twebwe. Uburusiya bwagumye busemerera ko intambara yo muri Ukraine ari ""ibikorwa bidasanzwe"" vyo gukingira abanye Ukraine bavuga ururimi rw'ikirusiya."	https://www.bbc.com/gahuza/amakuru-60795843
sports	Bayern Vs Bremen: Hari ubwoba ko Mane atazokina muri Qatar 2022 kubera imvune yaraye yanduye	Imvune ya Sadio Mane yateje igipfungu intsinzi ikomeye ya Bayern Munich yaraye yirahiye Werder Bremen 6-1 mw’ihiganwa ry’Ubudagi, Bundesliga. Vyabaye ngombwa ko Mane ava mu kibuga akaja kuvurwa inyuma y’iminota 20 kubera imvune yo mw’ivi, aca asubirirwa na Leroy Sane. Ibi bibaye mu gihe hasigaye imisi 13 gusa imbere y’uko Senegal ya Mane ikina urukino rwayo rwa mbere mw’ihiganwa ry’igikombe c’isi yose ca 2022 cimirije gutangura muri Qatar, ikazohura n’Ubuholande. Hagati aho, Bayern yatahukanye intsinzi ikomeye cane, aho Serge Gnabry yateye bitatu wenyene. Uyu musatirizi Mane yahoze akinira Liverpool yaciye agenda ubutarariye mu cumba c’ukwihinduriramwo amaze gusubirizwa kugira ngo abadanye avurwa. Nk’umukinyi mwiza w’umwaka wa Afrika incuro zibiri, Mane ni kirumara mu murwi nserukira gihugu wa Senegal iherutse gutahukana igikombe ca Afrika mu mupira w’amaguru, aho uzohura n’Ubuholande mu rukino rwa mbere rw’itsinda A ku wa 21 Munyonyo (11), imbere y’uko uhura na Qatar yateguye iri higanwa, hanyuma na Equateur/ Ecuador. Igitsindo ca nyuma ca Mane kuri penalty mu rukino rwa nyuma rwabahuje na Misiri catumye Senegal itsindira igikombe ca Afrika ku ncuro ya mbere, hari mu ntango z’uno mwaka. Imvune ya Mane ntiyabujije Bayern gusayangana maze ishobora kurangiza inkino zo hagati muri ino ndwi ari iya mbere muri Bundesliga. Jamal Musial ni we yinjije ica mbere ku munota wa gatanu w’urukino, ariko rero haciye akanya gato Bremen iragikurayo ku mupira mwiza bagiye bahanahana imbere y’uko Anthony Jung atsinda umunyegori Manuel Neuer. Bayern yaciye ihindura umukino maze yinjiza ibitsindo bitatu mu minota umunani, aho Leon Goretzka  yijije kimwe, Gnabry nawe atera bibiri, maze mu minota 30 Bayern imaze kunyagira Bremen 4-1. Ibintu vyari kuba vyamaze kuba nabi gusumba muri uwo mwanya iyo umunyegori Jiri Pavlenka adakurayo penalty y’umunya-Cameroun Eric-Maxim Choupo-Moting ku munota wa 17. Bayern yabandanije yiyoroheje gushika mu mpera z’urukino, aho ku munota wa 82 Gnabry yinjije igitsindo ciwe kigira gatatu, ata n’akanya gaheze umusore w’umufaransa  Mathys Tel aca asongera isibe.	https://www.bbc.com/gahuza/articles/c89pz3vjzxzo
health	Covid-19: abahinga bavuga ko imigera yayo yoba yari imaze imyaka itari mike izunguruka mu buhungarema	"Imigera ya coronavirus yandukira abantu ifise kuba yari imaze imyaka iharurwa muri mirongo izunguruka mu buhungarema (uducurama mu kinyarwanda) ariko itarashobora kumenyekana. Ubushakashatsi bwerekana ko hari ubwoko bwa hafi cane bw'uwu mugera utera Covid-19 woba watanguye kuboneka mu buhungarema mu myaka irenga 40 iheze. Abahinga bavuga ko yamaze igihe igenda ihinduka mu buryo bwo gushobora kwandukira abantu. Bavuga kandi ko ibi bitera amadidane ku bivugwa na bamwe n'abandi ko uwu mugera utera covid-19 woba wacorotse amazu y'ubushakashatsi (laboratoires). Prof. David Robertson yigisha kuri kaminuza ya Glasgow mu Bwongereza ni umwe mu bakoze ivyo vyigwa vyagiye gutangazwa mu kinyamakuru c'ubushakashatsi Nature Microbiology. Yavuze ko iyi migera itera coronavirus yari mu buhungarema kandi ko yagiye ihinduka mu kiringo c'imyaka mirongo n'iyindi. Yabwiye BBC ati: ""Ivyo bivuga ko  iyi migera yashobora kwandukira kiremwamuntu haciye igihe"". ""Igikenewe ubu cane cane ni ukumenya ukungene yashoboye gutandukira umuntu. Nimba koko twemera ko iyi migera yari imaze igihe izunguruka mu buhungarema, dukeneye kurushirizaho mu kwihweza iki kintu"". Kubw'iwe, ni nkenerwa ko hakurikiranwa neza izindi ndwara zishobora gutandukira abantu, hakabandanya hakorwa ubushakashatsi ku buhungarema mu ntumbero yo gukinga ibizakaranda nk'ibi muri kazoza. Prof Robertson avuga ati: ""Nimba uwu mugera umaze imyaka iharurwa muri mirongo, ni ukuvuga ko waronse akaryo ko kwandukira n'ibindi biremwa, harimo n'abantu"". Abashakashatsi bagereranije ibice nyubakamubiri vya Sars-CoV-2 n'ivyo mu mugera  ugendanwa n'ubuhungarema, umugera uzwi kw'izina rya RaTG13, hamwe n'iyindi migera ifitaniye isano n'iyo mu buhungarema. Yose ifise amamuko amwe, umwe umwe wose ukaba wagiye uhindagurika ukwawo mu kiringo c'imyaka itari mike. Prof Mark Pagel yigisha kuri kaminuza ya Reading ariko atari mu bakoze ubwo bushakashatsi avuga ko imigera ya coronavirus yandukira abantu imaze imyaka hagati ya 40 na 70  izunguruka mu buhungarema ariko ikaba itashoboye kuboneka. ""Iki ni ikintu gikomeye cane cerekana ingene ibikoko bishobora kwanduza abantu - rero hashobora kuba hari imigera myinshi yinyegeje mu bikoko kandi itaramenyekana ishobora kwandukira abantu"". Iyo migera ishobora kuba yagiye yinjira no mu bindi bikoko vyo mw'ishamba, ariko gushika ubu ibimenyetso vyerekana ko ubuhungarema ari wo muhora nyawo wo gukwiragira."	https://www.bbc.com/gahuza/amakuru-53626997
health	Coronavirus: OMS itangaza ko habonetse igitigiri c’abanduye kitari bwigere kibaho mu munsi umwe	Ishami rya ONU ryitaho amagara y'abantu kw'isi OMS nijoro ryatangaje ko igitigiri c'abanduye umugera wa coronavirus kw'isi cageze ku bantu 260.000 mu masaha 24, igitigiri kitari bwigere kibaho. Nk'uko bivugwa na OMS, nibwo bwa mbere igitigiri c'abanduye ku munsi kirenga ica kane c'umuliyoni kuva ico kiza karanda caduka. Ibitigiri binini vy'abanduye vyibonekeje mu bihugu vya Leta Zunze Ubumwe za Amerika, Brezili hamwe na Afrika y'Epfo. Igitigiri c'abahitanywe n'uyu mugera naco nyene caraduze gushika ku 7.360 - kikaba ari co kinini kuva ku wa 10 z'ukwa gatanu. Gushika ubu abamaze kwandura coronavirus kw'isi bararenga imiliyoni 14, nayo abarenga 600.000 baramaze guhitanwa nayo, nk'uko vyerekanwa n'ibiharuro vyegeranijwe n'ishure kaminuza yo muri Amerika John Hopkins. Muri Amerika, ibitigiri bibandanya biduga mu ntara zitari nke, cane cane mu ntara zo mu bumanuko mu ntango zabanje kunana mu gufata ingingo za Guma mu rugo canke gutegeka abanyagihugu kwambara udupfukamunwa. Intara za Texas, Florida na Arizona nizo ntara zabonye ibitigiri birenze vy'abandura. Mu gufata ingingo zo guhagarika ikwirakwira ry'uwu mugera haragiyemwo cane politike muri ico gihugu. Umuhinga mukuru mu vyo indwara zandukira muri ico gihugu, Muganga Anthony Fauci, asaba abategetsi b'intara n'uburere gushiramwo inguvu  bagategeka abanyagihugu bambare udupfukamunwa. Hagati aho Perezida Donald Trump avuga ko ata tegeko ashobora gutanga ku rwego rw'igihugu ngo abanyagihugu batwambare. Ibindi bihugu bibangamiwe harimwo Berezili, igihugu kigira kabiri kw'isi mu bitigiri vy'abanduye coronavirus. Ikindi gihugu ni Ubuhindi, aho ku wa gatandatu abanduye bashitse ku 34.884 mu masaha 24, nayo 671 bakaba barahitanywe nayo. Ikindi gihugu kiri ku mugabane wa Afrika, ico naco ni Afrika y'Epfo, iki naco kikaba ari co gihugu ca mbere kuri uyu mugabane gifise ibitigiri binini vy'abanduye. Mu masaha 24, handuye abarenga 13.00, mu gihe aba,aze kwandura bose hamwe bashika 350.879. Ku mugabane wa Bulaya, ibihugu bitari bike vyo mu burengero vyovyo biriko biratezura ingingo za Guma mu rugo kubera vyashoboye kurwanya biboneka uyu mugera. Hagati aho, hari uburere bumwe bumwe bw'igihugu ca Espanye buriko bubona ibitigiri vy'abandura bigenda vyiyongera, akarere kabangamiwe kakaba ari Catalonye kari mu buraruko bushira ubuseruko. Hari ingingo ziriko zirafatwa mu ntumbero yo guhagarika uwo mugera. Igihugu c'u Bufaransa gihana urubibe n'ico gihugu naco nyene kiriko kiraraba ingene cokwugara uruja n'uruza kuri urwo rubibe kugira ngo gishobore guhangana n'iryo yongerekana rya coronavirus muri Espanye.	https://www.bbc.com/gahuza/amakuru-53457069
sports	Guhiganirwa kuja mu gikombe c'isi n'ica Afrika vyahinduwe amatariki	"Ishirahamwe ry'umupira w'amaguru muri Afrika (Caf) ryahinduye amatariki y'inkino zo muri Afrika zo guhiganirwa kuja mu gikombe c'isi mu 2022 hamwe n'igikombe ca Afrika co mu 2021. Ibi bikurikiye ingingo y'ejo kuwa gatatu yo kwimurira mu kwezi kwa mbere n'ukwa kabiri ihiganwa ry'igikombe ca Afrika co mu 2021 muri Kameruni, ryobaye mu kwa gatandatu n'ukw'indwi. Inkino zo guhiganirwa igikombe ca Afrika zotanguye mu kwezi kw'umunani, ariko zimuriwe mu kwezi kwa gatatu. Guhiganirwa kuja mu gikombe c'isi 2022 vyimuriwe mu kwezi kwa cumi kugira bijane n'ivyo bindi vyahinduwe. Ingunga zibiri z'inkino zo guhiganirwa kuja mu gikombe ca Afrika zizoba mu kwezi kwa gatatu, ingunga imwe ishirwe mu kwa gatandatu imbere y'uko haba inkino za nyuma zo kuva itariki 31 z'ukwa munani gushika itariki 8 z'ukwa cenda. Amakipe 24 azoja mu gikombe ca Afrika niyamara kumenyekana, guhiganirwa kuja mu gikombe c'isi bizoca bitangura mu kwezi kwa cumi - iyindi ngunga ibe mu kwezi gukurikira. Umwe mu bamenyereza batashimishijwe n'ayo mahinduka ni umumenyereza wa Gambiya, Tom Saintfiet. Yabwiye BBC Sport ati: ""Ntivyari bikenewe guhindagura kuko biduteje ibibazo vyinshi mu gihe twari tumaze gutunganya inkino za kivukanyi kandi twaragiranye amasezerano n'abazitunganya. ""Twari twateguye kugerageza abakinyi bamwe mu kwezi kwa gatatu n'ukwa gatandatu kuko nshaka kwubaka ikipe, ariko ubu ivyo ntibigishoboka imbere y'urukino na Gabon (rwo guhiganirwa igikombe ca Afrika 2021)."" Gutomboza imigwi igize amakipe yo guhiganirwa kuja mu gikombe c'isi 2022 vyashizwe kw'itariki 21 z'ukwa mbere. Ku wa gatatu hafashwe ingingo y'uko igikombe ca Afrika kizotangura itariki 9 z'ukwa mbere kubera ikibazo c'ikirere muri Kameruni mu kwezi kwa gatandatu n'ukw'indwi, igihe hashobora kuba hari imvura nyinshi. Gusubiza iryo higanwa ry'igikombe ca Afrika mu kwezi kwa mbere bizoca bituma ridahurirana n'ihiganwa ry'igikombe c'isi c'amakipe, rizobera mu Bushinwa mu kwa gatandatu 2021."	https://www.bbc.com/gahuza/amakuru-51139834
sports	Qatar 2022: Ni nde Goncalo Ramos - umukinyi yasubiriye Cristiano Ronaldo?	"Na  Harry Poole Umunyamakuru w'inkino wa BBC Imbere y’uko urukino rutangura, havugwa gusa ivyo kudakinisha Cristiano Ronaldo. Ariko ifirimbi ya nyuma iheze, ivyavugwa vyose vyari kuri Goncalo Ramos. Igihe afata ikibanza ku ntebe y’abasubirizi mu rukino rwa nijoro n’Ubuswisi mu gice c’umunani gishira ica nyuma mw’ihiganwa ry’igikombe c’isi yose muri Qatar, amakamera yose (cameras) yari yarabishijwe kuri uno mukinyi amaze kwinjiriza Portugal ibitsindo vyinshi gusumba abandi bakinyi bose muri kahise k’umupira muri ico gihugu. Inyifato yagize igihe asubirizwa mu rukino rwaheruka yararakaje umumenyereza Fernando Santos. Intebe yari ikikujwe n’abafotozi barwana barondera gufata isanamu ya Ronaldo yari ababaye kubera atari ku rutonde rw’abakinyi 11 bategerezwa gutangura mu rukino rukomeye nk’uru. Bwari bwo bwa mbere bimugendeye uko kuva mu 2008. Ariko rero haciye akanya gato, amaso yose yaciye ahindukirira ku vyariko bibera mu kibuga, aho umukinyi w’imyaka 21 yamusubiriye yandikishije izina mu gutsinda ibitsindo bitatu vyose muri uru rukino rwarangiye Portugal inyagiye Ubuswisi 6-1. Igihe umumenyereza wa Portugal Santos afata ingingo yo kudatanguza Ronaldo muri uru rukino, ntiyari yiteze ibintu vyiza nk’ivyo yaraye abonye. Uretse ko umurwi wiwe watsinze ibitsindo bitandatu mu gice co gukuranamwo mw’ihiganwa ry’igikombe c’isi yose, umusore yakinishije mu kibanza ca Ronaldo yateye ibitsindo bitatu wenyene muri iri joro rya mbere rikomeye kuva atanguye umwuga wiwe. Ku myaka 21 n’imisi 169, Ramos ni we mukinyi wa mbere akiri muto yinjije ibitsindo bitatu mu rukino rumwe mw’ihiganwa ry’igikombe c’isi yose kuva ku munya-Hongrie Florian Albert mu 1962. Uyu musatirizi wa Benfica vyamusavye iminota 17 gusa kugira atangaze izina ryiwe muri Qatar, igihe atera umupira ugaca iruhande y’umunyegori w’Ubuswisi Yann Sommer hejuru mu mfuruka z’igori, aba ashize Portugal imbere. Inyuma y’iminota mikeya igice ca kabiri gitanguye, yateye igitsindo ciwe ca kabiri ku mupira wo hasi yari ahawe na Diogo Dalot, maze biba bibaye 3-0. Igitsindo ca Raphael Guerreiro cinjiye imbere y’uko Ramos atera iciwe ca gatatu muri urwo rukino – ubwa mbere muri rino higanwa ry’igikombe c’isi yose – igitsindo yinjije arovye umunyegori Sommer. Yagiye gusubirizwa ku munota wa 74 amaze gutera ibitsindo vyiwe bitatu, tutavuze imipira yahereje n’iyo yateye mw’igori ishika itanu. Igihe Ramos yari asubirijwe, Rob Green yahoze ari umunyegori w’Ubwongereza yavugiye kuri BBC Radio 5 Live ati: "" Goncalo Ramos yakoze ibintu bitangaje. Ivya mbere muri kino gikombe c’isi yose gushika ubu, n’ibindi vyose vyoba bimaze kuba”. Mu gihe Ronaldo atarashobora kwinjiza igitsindo na kimwe mu nkino zitandatu zose zo gukuranamwo Portugal imaze gukina muri rino higanwa, n’aho amaze kwinjiza ibitsindo umunani mu mahiganwa y’igikobe c’isi yose, Ramos wewe amaze kwinjiza bitatu. Ramos, umukinyi yakuriye mu murwi w’urwaruka rwa Benfica, yari amaze gukinira Portugal iminota 33 yonyene mu nkino zitatu yari amaze gukina, imbere y’uko igihugu ciwe gihura n’Ubuswisi nijoro ku wa kabiri. Aha harimwo iminota 23 yakinye mu rukino rwa kivandimwe Portugal yahuye na Nigeria mu kwa cumi na rimwe rwarangiye Portugal itsinze Nigeria igitsindo kimwe ku busa, iminota ibiri mu rukino rwa Ghana hamwe n’iyindi umunani yakinye mu rwa Uruguay mu nkino zo mu matsinda. Kuva ico gihe yashizwe ku rutonde rw’abasubirizi akaba atakinishijwe igihe Portugal itsindwa na Korea ya Ruguru, ariko ikaba yari yamaze kuronka itike yo kubandanya. Hagati aho, inyuma yo gushirwa ku rutonde rw’abatangura mu kibuga ku ncuro ya mbere ku rwego mpuzamakungu  mu nkino zo gukuranamwo muri rino higanwa ry’igikombe c’isi yose, yakoze ibintu bikomeye aboneka nk’uko umengo ni ibintu yari amaze imyaka myinshi akora. Ku bitsindo 14 n’imipira itandatu yatanze ikavamwo ibitsindo mu nkino 21 za Benfica muri uno mwaka w’inkino – hiyongereyeko ibitsindo indwi yinjije mu nkino zitandatu mw’ihiganwa riheruka – Ramos nta nkeka ubu ni umukinyi yiyemera. Ariko indoto yonyene yari afise ni ukungene yari kuvyifatamwo ku rukino rwiwe rwa mbere ashizwe ku rutonde rw’abatangura mu kibuga mw’ihiganwa ry’igikombe c’isi yose. Ni we mukinyi wa mbere yinjije ibitsindo bitatu, ikizwi nka hat-trick, ku rukino rwiwe rwa mbere atangujwe mu kibuga mw’ihiganwa ry’igikombe c’isi kuva ku mudagi Miroslav Klose mu 2002- umukinyi wa mbere amaze kwinjiza ibitsindo vyinshi mw’ihiganwa ry’igikombe c’isi ku ruhande rw’abagabo – akaba kandi n’umukinyi akiri muto agira kabiri amaze kwinjiriza Portugal ibitsindo muri kahise k’ik igihugu mu gikombe c’isi yose, inyuma ya Ronaldo mu 2006. Inyuma y’urukino rudasanzwe rwa nijoro, arumva neza ko yakoze ivyo yashobora gukora vyose kugira ngo igihugu ciwe kibandanye mu gice ca kane gishira ica nyuma aho kizohura na Maroc. Abajijwe ivya Ronaldo ifirimbi ya nyuma ivuze, Ramos yavuze ati: ""Cristiano Ronaldo aramvugisha kandi avugisha uwo ari we wese mu murwi. Ni we kizigenza wacu kandi yama agerageza kudufasha”. Irangira ry’urukurikirane rw’inkino 31 atanguzwa mu kibuga  kuri uyu yahoze ari umusatirizi wa Real Madrid, Juventus na Manchester United ryategerezwa kuba inkuru ikomeye cane. Ariko na we nyene ashobora kuba yaratangajwe n’ingene yavuzwe cane imbere y’uko urukino rwa nijoro rutangura, mu gihe ikintu kinini yashoboye gukorera abakunzi baguma basaba ko yinjizwa mu gice ca kabiri ari igitsindo canswe kubera yari yaraririye. Uravye ivyo Ramos yaraye akoze, nta cizere kinini asigaranye c’uko ku myaka 37 Ronaldo azohava asaba gutanguzwa mu kibuga mu rukino rwo ku wa gatandatu aho Portugal izoba ihura na Maroc. Umumenyereza wa Portugal Santos avuga  ati ""koko sinashimishijwe"" n’inyifato ya Ronaldo igihe asubirizwa ku munota wa 65 igihe itsindwa na Korea y’Epfo mu rukino rwa nyuma rwo mw’itsinda ryabo, bikaba bisa n’ingene yaje kurangiza giturumbuka muri Manchester United mu kwezi guheze. Uyu mukinyi yatsindiye Ballon d’Or (Umupira w’Inzahabu) incuro zitanu arahakana ko atarakariye umumenyereza wiwe, ariko ibi nticabujije ko yisanga ku rutonde rw’abasubirizi mu rukino n’Ubuswisi. Inyuma yo kuba umukinyi wa mbere yinjije ibitsindo mu mahiganwa atanu y’igikombe c’isi yose imbere y’aha, ibitangaza umurwi wiwe waraye ukoze bishobora gutuma Ronaldo ata kundi vyogenda atari kwemera ikibanza giciriritse mu gihugu ciwe. Mu kiganiro n’imboneshakure ITV, uwahoze ari umusatirizi w’Ubwongereza, Ian Wright avuga ati: ""Uyu ni umurwi ushobora neza na neza kubandanya gushika kw’iherezo kandi Ronaldo aracashoboye gufasha. ""Mu gihe yokwipanga neza, birashobora kurangira abinjirije igitsindo c’intsinzi mu rukino rwa nyuma”."	https://www.bbc.com/gahuza/articles/c3gx42elymeo
sports	Margaret Wambui: Umunya-Kenya afise umudari wa olympic asaba ko haba umugwi wa gatatu w'abanonotsi	"Urwego ruraba inkino z'abanonotsi (World Athletics) rukwiye gushiraho umugwi ugira gatatu mu mahiganwa kugirango ruhe amahirwe abafise urugero runini rwa testosterone yo guhiganwa ku nkino bifuza, ivyo vyasabwe n'umugore w'umunya-Kenya, Margaret Wambui yiruka imetero 800. Co kimwe n'abandi banonotsi  bashirwa mu mugwi w'abafise icitwa 'Differences of Sexual Development' canke DSD -Wambui ntashobora guhiganwa ku kirere kiri hagati y'imetero 400 na mile imwe (1.6km) hamwe n'abandi bagore kiretse abanje gufata imiti igabanya iyo nkabuzo canke uwo musemburo ya/wa testosterone. Uwo munya-Kenya yatsindiye umudari wa bronze ku metero 800 mu nkino za Olympic zo mu 2016. Wambui yabwiye BBC Sport Africa ati: ""Vyoba vyiza bashizeho umugwi ugira gatatu w'abanonotsi bafise testosterone nyinshi - kuko sivyo kubuza abantu gukoresha impano zabo."" Urwego rujejwe izo nkino kw'isi , World Athletics, ruvuga ko ata mugambi wo gushiraho uwo mugwi rufise kandi ko ruzobandanya gushira abanonotsi mu migwu ibiri ihasanzwe y'abagabo n'abagore. Iciyumviro c'umugwi ugira  gatatu mu nkino zo kunonora imitsi cari kimaze kuvugwa, ariko Wambui abaye uwa mbere agishigikiye ku mugaragaro. Yavuze  ati: ""Twoba aba mbere duhiganywe muri uwo mugwi - twoca duha intege abandi banyegeza ingene baremwe. ""Twobereka ko atari amakosa yabo, ko uko ariko baremwe, kandi ko ata kibi bakoze."" Uwo munonotsi w'imyaka 25, atarahiganwa kuva mu kwezi kw'indwi mu 2019, ntazokwitaba inkino za olympic za Tokyo, mu gihe vyamugoye guhitamwo kwiruka ku metero nke (100-200) canke ku kirere kirekire. Kuva World Athletics ishizeho ingingo zigenga abanonotsi bafise DSD mu 2018, nta n'umwe mu bari batahanye imidari ku metero 800 mu nkino za Rio arasubira kwiruka izo metero mu mahinganwa mpuzamakungu. Mu nkino za 2016, Wambui yabaye uwa gatatu inyuma ya Caster Semenya wo muri Afrika y'Epfo yaronse umudari w'inzahabu n'umurundikazi Francine Niyonsaba yaronse umudari w'ifeza. Wambui ati: ""Birababaje kubona muri abo batatu bose ata n'umwe azoba ahari. ''Baratubujije kubandanya amahiganwa, kuko siko twari twabiteguye. Ndababaye kubona ntazokwitaba Olympic  kubera amategeko ya World Athletics."" Ku wa gatatu  Francine Niyonsaba yaronse umwanya usabwa kugira azohiganwe ku metero 5000. Abo batatu bashirwa mu mugwi y'abafise ""differences of sexual development"" kubera urugero ruruni kurusha urusanzwe ku bagore rw'umusemburo(inkabuzo) wa testosterone. Ku mategeko ya World Athletics yasohotse mu 2018, abanonotsi b'abagore bafise DSD ntibashobora guhiganwa ku birere biri hagati ya metero 400 na mile imwe (1.6km) - kiretse babanje kugabanura urwo rugero rwa testosterone, World Athletics ivuga ko ruha abanonotsi akarusho kadakwiriye ku bandi baba bariko barahiganwa nabo. Urwo rwego ruvuga ko testosterone bimwe mu vyo ituma ariko ishobora kwongereza ubushobozi bwo kutaruha n'inguvu z'imitsi, kandi ko amategeko ajanye n'aba DSD akenewe kugira ''habe ihiganwa ritarenganya kandi riri n'ico rivuze mu murwi w'anbagore"". Abanonotsi barashobora  kugabanya urugero rwa testosterone mu gufata iminti canke mu kwibagisha - n'ubwo kwibagisha bidahanurwa cane. Semenya yatwaye umudari w'inzahabu wa Olympic kabiri, ari imbere ku rugamba rwo kurwanya amategeko ajanye n'abafise DSD. N'ubwo amaze gutsindwa kenshi muri sentare za Buraya, aracabandanya urugamba. Mu kwezi kwa kabiri, yajanye urubanza rwiwe muri sentare ya Buraya y'agateka ka zina muntu, avuga ko ingingo yo gusaba abanonotsi ko bahindura imibiri yabo ari ugohonyanga uburenganzira bwa zina muntu. Umugwi w'abuganganira Semenya (w'imyaka 30) , baranakema icitwa urwego rujejwe inkino - gushika ubu rufatwa nk'amashirahamwe yikorera ivyayo - mu nzira yo kurwanya amategeko ya DSD ya World Athletics. Patrick Bracher  , umwe mu bunganizi mu mategeko avuga ati: ""Hamwe tworonka ingingo ya sentare ya Buraya ijejwe agateka kja zina muntu ivuga ko inzego mpuzamamakungu z'inkino atari inzego zikorera ivyazo kandi zirengeye amasezerano mpuzamakungu yereyeke agateka ka zina muntu, ico coba ari ikintu gihambaye cane ku nkino muri rusangi."" ""Inzego mpuamakungu z'inkino zizoca ziba nk'inzego zikora imirimo ijanye n'ama reta - kuko zitunganya ibintu ku rugero mpuzamakungu - ico coba ari ikintu gihambaye ku nkino. ""World Athletics izotegerezwa guca ibifatirako kuko bazoca bamenye ko iyo bagiye muri sentare ica imanza z'inkino (urwego rw'amategeko rwa mbere rwisumbuye mu nkino) muri kazoza, amaherezo bazotegerzwa kwisunga ibintu mu buryo bwagutse gusumba: mu yandi majambo, ibibazo vy'agateka ka zina muntu."" Hamwe botsindwa,  Bracher avuga ko urugamba rw'amategeko rwa  Semenya ruzoba rurangiye. Bibonwa mu buryo butandukanye Ariko , bitandukanye na Wambui, Semenya  ntashaka ko hazanwa umugwi wa gatatu mu nkino z'ubunonotsi. Bracher avuga ati : "" Caster Semenya yavutse, akura, yiga kwiruka, abaho yongera ahiganwa nk'umugore, urubanza rwose rero rukaba ar'urwo uburenganzira bwiwe bwo kubikora."" ""Bibi gusumba ngaho ni uko ushizeho umugwi nk'uwo, bivuga ko ata muntu n'umwe yoheza ngo yiruke muri uwo mugwi atabanje kwerekana icese ibijanye n'amagara yiwe. Vyoba bisubiye kuba ibindi bipimo bifatiye ku gitsina biciye ku ngingo y'uko umuntu abivuga ubwiwe."" Hagati aho World Athletics yarahakanye ko ata mugwi wa gatatu uzoshirwaho. Mw'itangazo yahaye BBC, World  Athletics yavuze iti: "" Abanu bamenye ko  abanonotsi bafise DSD bagize 0.7% y'abanonotsi bose b'abagore, gutyo umugwi ugira gatatu ntiwkora ku nkino zitari nke."" Gufata ibintu gutyo bisigura ko Wambui - avuga ngo ""gufata imiti [igabanura testosterone] ntivyigeze binca mu mutwe"" - ntazokwigera ashobora gusubira  guhiganwa ku kirere yifuza. Amaze kuvyiyumvira cane , uwo munonotsi w'imyaka 26, yaciye ahitamwo kugerageza imetero 5000, bivuze ko azomara igihe atasubira guhiganwa kuko azofata umwanya wo kumenyera ico kirere. Avuga ati: ""Bizombabaza kuraba inkino za Olympic kuri television kandi nari kuba nashoboye kuzitaba. ""Ariko nzoziraba kuko inkino [Sport] zindi mu maraso."""	https://www.bbc.com/gahuza/amakuru-57344114
sports	Ayavugwa mw’igura n’igurishwa ry’abakinyi: Ronaldo, Raphinha, De Jong, Tielemans, Neves, Gnabry, Dembele	Umuyobozi nshingwabikorwa wa Manchester United  Richard Arnold ariko arakora uko ashoboye kugira ngo yumvishe umusatirizi wa Portugal Cristiano Ronaldo w’imyaka 37, guhagarika ivyo kurondera kuva muri uno murwi. (Times) United kandi yagiranye ibiganiro na Stuttgart kugira irabe ko yoronka umusatirizi wa Autriche Sasa Kalajdzic w’imyaka 25. (Sky Germany – mu kidagi) Barcelona yemeye igiciro c’imiriyoni 65 z’amapawundi zisabwa na Leeds United ku mukinyi wo ku ruhande wa Brezili Raphinha w’imyaka 25, ubu uyu murwi wo muri Espagne ukaba urajwe ishinga no kugurisha umukinyi wayo wo hagati, umunya-Hollande Frenkie de Jong w’imyaka 25 muri  Manchester United.(Mirror) Chelsea isa n’iyiri inyuma ya Barcelona mu rugamba rwo kugura Raphinha, aba-Blues bakaba bashobora guca bavuvudikira umusatirizi wa Bayern Munich umudagi Serge Gnabry w’imyaka 26. (Mail) Umukinyi wo hagati wa Leicester City umudagi Youri Tielemans w’imyaka 25, hamwe n’umunya Portugal akina hagati muri Wolves Ruben Neves w’imyaka 25, bari ku rutonde rw’abo Manchester United ishobora kwikorako mu gihe itoronka De Jong. (Talksport) Brentford iri hafi yo kuronka umwongereza akina ku ruhande mu murwi nserukiragihugu w’abatarenza imyaka 21 Keane Lewis-Potter w’imyaka 21 ku miriyoni 16 z’amapawundi avuye muri Hull City. (Athletic) Brentford kandi irizeye ko izotsinda Manchester United mu rugamba rwo kurondera umunyegori wa Albania, Thomas Strakosha w’imyaka 27 asanzwe yirebanga. (Mail) Amasezerano y’umusatirizi w’umufaransa Ousmane Dembele w’imyaka 25 mu murwi Barcelona arangira muri rino ci, ariko akaba yiteze gutera igikumu ku masezerano mashasha azotuma abandanya akina muri Nou Camp gushika mu 2024. (Marca) Wolves yanse igiciro c’imiriyoni 25 z’amapawundi zitangwa na Everton ku mwongereza akina hagati Morgan Gibbs-White w’imyaka 22. (Mail) Everton kandi iripfuza umwongereza akina hagati Conor Gallagher w’imyaka 22, ariko Chelsea izovyihoza gushika mu mpera z’iri ci imbere y’uko ifata ingingo kuri kazoza kiwe. (The i) Fulham imaze kuvugana na Tottenham mu kurondera kugura umukinyi w’inyuma wa Pays de Galles/Wales Joe Rodon w’imyaka 24. (Football Insider) Fulham iri mu biganiro bigeze kure mu rugamba rwo kugura umukinyi w’inyuma, umuswisi Kevin Mbabu w’imyaka 27, asanzwe akina mu murwi w’Ubudagi wa Wolfsburg mu masezerano y’imiriyoni zitanu. (Evening Standard) Sevilla iripfuza umukinyi w’inyuma ku ruhande rw’ibubamfu wa Tottenham umunya-Espagne Sergio Reguilon.(Mail) Arsenal yemeye gutanga imiriyoni 5.9 z’amapawundi ku mukinyi w’inyuma ku ruhande rw’ibubamfu wa Benfica umunya-Espagne Alex Grimaldo w’imyaka 26, inyuma y’aho umunya-Ecosse Kieran Tierney amariye iminota 30 yonyene mu kibuga asubiriye gukina inyuma y’imisi yari amaze yaravunitse. (Star) Juventus na Roma yerekana ko yipfuza umukinyi wo hagati wa Arsenal Lucas Torreira inyuma y’aho  Fiorentina ifatiye ingingo yo kutagura uyu munya-Uruguay w’imyaka 26 yari amaze umwaka w’inkino akina muri uno murwi wo mu Butaliyano yari yaratijijwemwo. (Evening Standard)	https://www.bbc.com/gahuza/articles/c518egp0441o
business	Kenya: Evariste Ndayishimiye asaba abagwizatunga ba Kenya kujana imitahe mu Burundi	"Prezida Evariste Ndayishimiye atera akamo abagwizatunga ba Kenya kujana imitahe yabo mu Burundi  kuko ngo mu myaka ibiri canke itatu iri imbere bashobora kuzoba bacerewe. Agishika muri Kenya, yaciye aca mu burengero bw'ico gihugu mu gisagara ca Kisumu, aho prezida n'abagize reta ya Kenya bari, bitegurira guhimbaza umusi mukuru wa Madaraka Day kuri uyu wa kabiri. Mu kiganiro bahaye abamenyeshamakuru, abakuru b'ibihugu Uhuru Kenyatta na Evariste Ndayishimiye bashimagije umubano mwiza, gufashanya muri politike, ubutunzi, gutsimbataza amahoro n'ishaka bafise ryo kubitsimbataza. Prezida Ndayishimiye yavuze ko amaze kuza muri Kenya kenshi, ariko ko ari ubwa mbere ashitse mu gisagara ca Kisumu. Yagize ati:""...Ntangajwe n'ubwiza hamwe n'iterambere nsanze muri kino gisagara."" Yavuze ko Uburundi bumaze gutera intambwe mu mahoro n'umutekano, ko butakiri ku rutonde rw'ibihugu bitarangwamwo amahoro muri Onu, ashimira prezida Kenyatta ko ""we ubwiwe yabigizemwo uruhara."" Prezida Ndayishimiye yavuze ko ubu, Uburundi buriko burashira inguvu cane mu guteza imbere ubutunzi, aranashima ko uguhanahana ibidandazwa hagati ya Kenya n'Uburundi bigenda vyiyongera. Yvuze ati:""Ndateye akamo abagwizatunga bo muri Kenya kuza mu Burundi kukoni co gihe ciza, kurindira imyaka ibiri canke itatu, mushobora gusanga mwacerewe."" Umukuru w'igihugu c'Uburundi kandi yatumiye mugenzi we wa Kneya Uhuru Kenyatta kugendera Uburundi."	https://www.bbc.com/gahuza/amakuru-57306790
entertainment	Hannah Alateju ni rurangiranwa kuri Instagram naho yacitse ibihimba	Hannah Alateju ni rurangiranwa kuri Instagram naho yacitse ibihimba	https://www.bbc.com/gahuza/amakuru-51316520
politics	U﻿kraine: Isi itegerezwa guhagarika umugambi wa nicleyere w'Uburusiya - Zelensky	"P﻿rezida wa Ukraine Volodymyr Zelensky yavuze ko abategetsi b'Uburusiya batanguye ""gutegura abanyagihugu babo"" kw'ishobora gukoreshwa ry'ibigwanisho vya nicleyere. A﻿riko yongeyeko ko atemeza ko Uburusiya bwiteguye kubikoresha. M﻿u kiganiro yatanze kuri BBC, prezida Zelensky yahakanye kuba yarahamagariye kugira ibitero ku Burusiya, yemeza ko ivyo aheruka kuvuga babitahuye ukutariko. A﻿vuga ku bihano, yagize ati:""Mutegerezwa gutera imigere yo kwikingira, si ugutera."" M﻿u ndwi ziheze, igisirikare ca Ukraine carisubije uturere twinshi tw'igihugu mu bitero vyatumye abasirikare b'Uburusiya bata ibirindiro vyabo bari bamazemwo igihe. M﻿uco Ukraine yise inyishu y'Uburusiya ku gutsindwa, prezida Vladimir Putin yarigaruriye uturere tune twa Ukraine. I﻿co gikorwa ciyamirijwe n'abantu benshi kuko kidakurikije amategeko, catumye haba ubwoba ko iyo ngwano imaze amezi indwi ishobora kwongerekana. Prezida Putin n'abandi bategetsi b'Uburusiyabavuze ko ibigwanisho vya nicleyere - bishobora kuba ari bito bito - bishobora gukoreshwa mu ntumbero yo gukingira utwo turere, n'aho abategetsi ba Buraya bemeza ko ata kimenyetso kihari cerekana ko Uburusiya bwiteguye kubikora. A﻿vugira mu biro vyiwe i Kyiv mu congereza, prezida Zelensky yagize ati:""Batanguye gutegura abanyagihugu babo. Birateye ubwoba. ""﻿Ntibiteguye kubikora, kubikoresha. Ariko batanguye kubivugako. Ntibazi nimba bazobikoresha canke batazobikoresha. Nibaza ko biteye n'ubwoba kubivuga gusa."" H﻿anyuma mu ki Ukrainiya, yavuze, ariko arasubirwamwo n'umusemuzi:""Ivyo tubona n'uko abari ku butegetsi mu Burusiya bakunda iraha, rero nibaza ko ikoreshwa ry'ibigwanisho vya nicleyere atawoshoka avyemeza nk'uko abahinga bamwe babivuga, kuko barazi ko ata gusubira inyuma umaze kubikoresha, atari ku gihugu cabo gusa, ariko no kuri bo bo nyene nk'abantu."" A﻿riko yahakanye ko yahamagariye kugira ibitero ku Burusiya ku mbuga hwaniro ku musi wa kane, yemeza ko ijambo yakoresheje ryo mu ki Ukrainiya ryatahuwe nabi. I﻿vyo yari yavuze vyatanguye kwiyamirizwa n'umuvugizi w'ibiro vya prezida mu Burusiya, Dmitri Peskov avuga ko ""ari nk'akamo ko gutanguza intambara nshasha y'isi"", mu gihe umushikiranganji w'imigenderanire y'Uburusiya n'amakungu, Sergueï Lavrov, yavuze ko bije kwerekana impamvu yumvikana yatumye Uburusiya butera Ukraine. Inyuma y'uko gusubiramwo ivyo yavuze, P﻿rezida Zelensky yagize ati:""bafashe [abarusiya] inzira bashaka, uko babona vyobagirira inyungu, baca batangura kubisigura babitumbereza mu zindi nzira."""	https://www.bbc.com/gahuza/articles/cv2nxlz2nxqo
health	Kurandura malaria burundu – intumbero ya hafi ya OMS	"Icegeranyo c'ishirahamwe OMS kivuga ko hari icizere ko isi ishobora kwiganzura malaria - imwe mu ndwara zimaze igihe kirekire kandi ziha inkumbi -  mu kiringo kitari kure. Buri mwaka, abarenga imiliyoni 200 barandura malaria, indwara yica cane cane abana bakiri bato. Ihitana abantu barenga 435.000 ku mwaka, abenshi bakaba ari abana. Mu Burundi igisata ca ONU kijejwe ubutabazi, OCHA, kivuga ko abantu imiliyoni zitanu n'ibihumbi amajana indwi banduye malariya muri uno mwaka, igitigiri kingana hafi igice c'abanyagihugu bose muri ico gihugu. Muri abo bantu bose, abangana 1801 barahitanywe n'iyo ndwara iterwa n'umubu kuva mu kwezi kwa mbere gushika ku wa 21 z'ukw'indwi. Ico cegeranyo kivuga ko kurandurana n'imizi malaria itakiri indoto ya kure, n'aho gukuraho umugera uyitera bishobora gusaba imiliyaridi zishika zibiri ziyongera ku mafaranga akoreshwa ku mwaka. Abahinga bavuga ko kurandurana n'imizi malaria ari yo ""ntumbero nyamukuru"". Isi iramaze gutera intambwe itari nto mu kurwanya iyo ndwara. Kuva mu 2000: Ibi vyatumwe n'uko uburyo bw'ukwikingira imibu bwakwiragiye, nk'akarorero gukoresha imisegetera irimwo umuti, hamwe n'imiti ikomeye y'ukuvura abafashwe n'iyo ndwara. Hagati aho, Dr Winnie Mpanju-Shumbusho, umwe mu bakoze ico cegeranyo akomoka muri Tanzania, avuga ati: ""N'aho hari intambwe ishimishije, malaria ibandanya kuba intambamyi kw'iterambere"". ""Ivyo biribonekeza cane muri Afurika, aho ibihugu bitanu gusa vyikoreye hafi igice c'abarwaye malaria kw'isi"". Ari nka hamwe malaria yoshobora kurwanywa burundu kw'isi, yoba ari intambwe y'akataraboneka. Ico cegeranyo casabwe n'ishirahamwe rijejwe amagara y'abantu kw'isi, OMS, mu myaka itatu iheze kugira ngo bihweze ingene vyogenda n'uburyo bukenewe. Abahinga karuhariwe mu biraba malaria n'abo mu butunzi, bashitse ku cegeranyo ko ivyo bishoboka gushika mu mwaka wa 2050. Ico cegeranyo casohotse mu kinyamakuru c'ubushakashatsi mu vy'amagara y'abantu ca Lancet, kivugwa ko ari co ca mbere kibayeho muri urwo rwego. Sir Richard Feachem, umwe muri abo bashakashatsi, avuga ati: ""Kuva kera, kurwanya malaria burundu yamye ari indoto ya kure, ariko ubu turafise ivyemezo ko ishobora kandi itegerezwa kuba yaranduranywe n'imizi gushika mu 2050"". Hagati aho, aragabisha ko ivyo bizosaba ""ingingo zikomeye"" kugira ngo iyo ntumbero ishikweko. Muri ico cegeranyo, niho abahinga bavuga ko baravye ingene ibintu bimeze ubu, ""igice kinini ku isi kizoba cariganzuye malaria"" imbere ya 2050. Hagari aho, hazokwibonekeza akarere malaria izobandanya yigira ndanse muri Afrika, kava muri Senegali mu buraruko bushira uburengerazuba, gushika muri Mozambike mu bumanuko bushira ubuseruko bwa Afrika. Ico cegeranyo kivuga ko kugira ngo malaria izobe yaranduranywe n'imizi gushika mu 2050, bizosaba ko ubuhinga busanzwe buriho ubu bukoreshwa neza gusumba, kandi hagatorwa n'ubundi buryo bushasha. Ubwo buhinga buriko bwiyumvirwako ni ubuzotuma imibu idashobora kurondoka bigatuma igabanuka mu bwinshi, canke bugatuma  itagira ubushobozi bwo gukwiragiza iyo migera. Ico cegeranyo kivuga ko gushika ubu, amafaranga akoreshwa kuri malaria arenga gato imiliyaridi 4.3 z'amadolari buri mwaka. Hazokenerwa izindi miliyaridi zibiri z'amadolari buri mwaka kugira ngo isi ishobore kwiganzura malaria gushika mu 2050. Ico cegeranyo kivuga ko kuronka ayo mahera yiyongerako ari ""ikintu kitoroshe"".  Hagati aho kivuga ko kwiganzura malaria bizogira ingaruka nziza ku mibereho n'ubutunzi bw'ibihugu ""gusumba kure n'iyo ayo mahera akenewe"". Umukuru wa OMS, Dr Tedros Ghebreyesus, ati: ""Kurwanya malaria ni imwe mu ntumbero y'inzego zijejwe amagara y'abantu kw'isi mu kiringo c'ikinjana cose, ariko biboneka ko kikiri mu bibazo ngorabahizi gushika ubu"". Aremera ko malaria idashobora kurwanywa ngo ihere hagikoreshwa uburyo busanzwe buhari, na rirya avuga ko nka bwose ari ubwatanguye gukoreshwa mu kinjana giheze canke imbere y'aho."	https://www.bbc.com/gahuza/49645794
sports	Qatar 2022: Luis Suarez yanse gusaba imbabazi ku vyo yakoreye Ghana mu 2010	"Umusatirizi wa Uruguay Luis Suarez yanse gusaba imbabazi ku mupira yateye n’amaboko igihe igihugu ciwe gikina na Ghana mw’ihiganwa ry’igikombe c’isi yose mu 2010. Suarez yahawe ikarata itukura ku munota wa nyuma wa ya minota 30 y’inyongera mu rukino rw’igice ca kane gishira ica nyuma, ivyatumye umurwi nserukiragihugu wa Ghana, Black Stars, babura igitsindo ku mupira wari ugeze ku murongo w’igori ugiye kwinjira, ariko agaca awutera n’amaboko n’ibigirankana. Iyo ico gitsindo cinjira, caca gituma Ghana iba igihugu ca mbere ca Afrika cari kuba gishitse mu gice ca kabiri gishira ica nyuma mw’ihiganwa ry’igikombe c’isi mu mateka y’umupira w’amaguru ku mugabane wa Afrika. Ghana yaciye ihabwa penaliti, ni ukuvuga wa mupira baterera ku metero 11 uvuye kw’igori, ariko Asamoah Gyan, kizigenza wa Black Stars ico gihe, arayihusha, maze Uruguay ica iba ari yo ibandanya. ""Umukinyi wa Ghana niwe yahushije penalty, si jewe"", niko Suarez yavuze imbere y’uko ino mirwi isubira guhura mu rukino rwa nyuma rwo mw’itsinda G kuri uyu wa gatanu, mu gikombe c’isi yose. Ghana iza guhura na Uruguay izi neza ko mu gihe yoramuka itsinze ica ibandanya mu gice c’umunani gishira ica nyuma - igice ca mbere co gukuranamwo  – ariko mu gihe yotsindwa, uyo murwi wo muri Amerika y’Epfo ni woca ubandanya bishitse Korea y’Epfo ikananirwa no gutsinda Portugal. Ari nka hamwe Uruguay na Korea y’Epfo vyompi vyotsinda, boca baraba uwusumvya uwundi ibitsindo -  bibaye ngombwa bagaharura ibitsindo vyinjijwe – kugira ngo hamenyekane uwubandanya hagati y'ibi bihugu bibiri, bikaba bizwi ko uyu murwi nserukira gihugu wo muri Aziya ufise ideni ry’igitsindo kimwe. Ni bwo bwa mbere Ghana na Uruguay bizoba bihuye inyuma y’urwo rukino haraciye imyaka 12, Suarez yahoze ari umusatirizi wa Liverpool akaba yumva ko adakeneye kwigaya, inyuma y’aho umunyamakuru wa Ghana amubwiriye ko bamwe mu banyagihugu b’iki gihugu ca Afrika bamubona “nk’ishetani nyayo”. Ati: ""Nta Mbabazi nshobora kubisabira. Nosaba imbabazi mu gihe hari uwo navunye canke nakomerekeje, ariko kuri urya mupira nateje ukuboko, narawuherewe igihano c’ikarata itukura. ""Si ikosa ryanje kuko si jewe nahushije penaliti"". Inyifato yiwe yateje uburakari muri Ghana, bitewe cane cane n’ingene yatamvye agatarika ari hanze y’ikibuga igihe Uruguay itsinda ku mapenalti. Umurwi wa Suarez wagiye gutsindirwa mu gice ca kabiri gishira ica nyuma n’Ubuholande. Hagati aho, abakinyi b’umurwi nserukiragihugu ba Ghana b’iki gihe barondera kwima amatwi abavuga ivyo kwihora Suarez na Uruguay, mu gihe kizigenza wayo André Ayew – ari na we mukinyi wenyene asigaye mu bakinye mu 2010 – avuga ko yishakira kubandanya n’ibiri imbere. Ati: ""Bose barababaye cane [mu 2010] ariko kuri jewe, nshaka ko mbandanya ku ntambwe ikurikira. “Kwihora canke kutihora, twipfuza ko twese tugenda dufise ishaka rimwe ryo gutsinda. ""Ivy’inyuma si ndaba, si nshaka kurazwa ishinga n’ivyabaye muri kahise”."	https://www.bbc.com/gahuza/articles/cpd28lv5exeo
sports	M﻿ukansanga: Kuva mu Rwanda  gushika Qatar 2022 - 'kwugururira' abandi bagore	"Umunyarwandakazi Salima Mukansanga yizeye ko kuba yatowe ngo ahagarikire inkino z'igikombe c'isi 2022 bizofasha kwugurura imiryango ku bandi bagore bo muri Afrika bavyifuza. Muri uyu mwaka, yabaye umugore wa mbere mu guhagarikira urukino rw'abagabo mu gikombe ca Afrika, mu gihe mu mwaka uheze yari yahagarikiye mu nkino za Olympic i Tokyo. Uwo mugore w'imyaka 34 yizigiye ko kuba ari mu bagore batandatu ba mbere b'imboneza -hamwe na bagenziwe batatu b'abahagarikizi Stephanie Frappart na  Yoshimi Yamashita hamwe n'abunganizi b'abahagarikizi batatu nyene - mw'ihiganwa ry'abagabo bizotanga amahirwe ku bagore benshi. Mukansanga yabwiye BBC Sport Afrika ati: ""Ni iteka n'ibakwe kuko ntivyari bwigere biba"". ""Bivuze ko ugiye kuba uwa mbere kandi ugiye kwugurura umuryango ku bandi bagore, na cane cane abagore bo muri Afrika."" ""Uba wiremetse  vyinshi ku bitugu vyawe, kandi  utegerezwa kuvyiremeka neza, kugira abandi babone ko umuryango wuguruye ubu bashobora kuwucamwo. ""Biraryoshe kandi ni amahirwe abagore baronse. Bisigura ko amahiwe ahari - ni twebwe rero dutegerezwa kuyafata hanyuma  tukayakoresha mu gutera imbere."" Mukansanga asanzwe ari umumenyereza w'urwego rw'umupira w'amaguru kuva mu 2012, yavuye kure imbere yo gushika mu rwego rwa mbere rw'umupira w'amaguru  muri Afrika igihe yaja guhagarikira muri Cameroun. Akiri umukobwa muto, yabwiwe ko atari bwakure bihagije kugira aje mu mugwi w'igihugu w'abatarakwiza imyaka 17 muri basketball gutyo aca ahitamwo gushimikira ku mupira w'amaguru. Amaze akanya gato nk'umukinyi, yabonye itangazo ryo guhamagara abashaka kwiga ivyo guhagarikira - kandi nti bwari ubwa mbere -ati ivyo ntivyoncika. Yaciye yegera urwego rw'Urwanda rw'umupira w'amaguru (Ferwafa) asaba kuja mu cigwa c'uguhagarikira buno nyene agiheza amashure yisumbuye ariko baramwankira, naho nyene bashingiye ku myaka yiwe. Gutyo Mukansanga yacviye yiyigisha wenyene  ivyo guhagarikira, amategeko y'urukino, mu nyuma arahava arahabwa amahirwe na Ferwafa  yo kwigana n'abandi bashaka kuba abahagarikizi. Iyo nzira itamworoheye ubu yamuvanye guhagarikira inkino z'abagabo mu gihugu ciwe c'Urwanda, ashika  mu gikombe ca Afrika c'abagore co mu 2016, mu gikombe c'isi c'abagore mu 2019 hanyuma no mu nkino za Olympic zabereye Tokyo. Mu Buyapani yahagarikiye inkino z'abagore z'Ubwongereza na Chili  na Australia n'urwa Hollande n'Ubushinwa. Itariku 18 ukwezi kwa mbere  yanditse amateka  ari mu yatumye ashika ku ntabwe agezeko ubu. Niwe yari ahagarikiye mu kibuga hagati urukino rw'abagabo rwahuza Zimbabwe na Guinea mu gikombe c'isi ca Afrika  cabereye muri Cameroun. Mu gihe yari yabanje kwankirwa akatari gake hanyuma akakirwa ata gishika cinshi mu gisata gisanzwe ciganziwe n'abagabo, uwo munyarwandakzi yarahanganye n'intambamyi zijane n'uwo mwuga. Asigura ati: ""Dutegerezwa gukora cane, cane cane mu gisata ciganziwe n'abagabo. Utegerezwa gukora incuro zibiri gusumba. ""Hanyuma ukaba uvyiyumvamwo cane, kuko udafise kuvyiyumvamwo, uca uruha hanyuma ukabiheba. Ariko ntidushaka guheba. ""Dutegerezwa kuba twateye intambwe imbere hanyuma tugakorera hamwe, tugakira ico dushitseko hanyuma uruganba tukarufatanya."" Umwigisha mu vyo guhagarikira wo mu rwego rw'umupira muri Afrika (Caf) Jerome Damon yemeza ko Mukansanga aho ageze ahakwiye vy'ukuri, kuba yahagarikiye inkino za mbere zikomeye ku rwego rw'umugabane wose  haba mu bagabo canke mu bagore. Damon avuga ati: ""Ni intambwe y'igitangaza- ari mu kibanza kimuha amahirwe ata wundi afise aho ari umwe muri bake bashobora kuja mu gikombe c'isi c'abakuze mu bagabo no mu bagore"". ""Ntivyari bwabe muri kahise, ivyo bivuga vyinshi kw'iterambere ry'uguhagarikira muri Afrika."" Damon, yahagarikiye  mu  mahiganwa y'ibikombe bine vya Afrika, avuga ko abo bagore batandatu batowe  ubwa mbere muri kahise k'igikombe c'isi bashitse muri ivyo bibanza babikwiye -kandi hazorabwa cane ivyo bazokora kurusha ko ari ab'igitsinagore. Ashimika avuyga ati: ""Dukeneye gutahura ko kuba abagore bashizwe mu mahiganwa bitabaye kubera ari abagore. Ni ukubera babishoboye, kuko ari abahagarikizi ku rwego rwo hejuru"". Mukansanga azoba ari kumwe muri Qatar na  Frappart wo mu Bufaransa na Yamashita wo mu Buyapani, hamwe n'abunganizi b'abahagarikizi Neuza Back wo muri Bresil, na  Karen Diaz Medina wo muri Mexique hamwe  na  Kathryn Nesbitt wo muri Reta Zunze Ubumwe za Amerika (US). Mukansanga ati: ""Turashigikirana kuko tuva mu mihingo itandukanye ariko tugiye kuzokorera hamwe kugira abagore  bashobore "". ""Umugore ashigikiye uwundi mugore, nta keka muzobona umusaruro. ""Hari inzitizi, hari imitego hari ingorabahizi. Tugiye guhangana n'ivyo. Nta na kimwe dushobora kubikorako kiretse kuja kurugamba n'umutima uri hmwe, n'umwete hanwe no kwitanga - aho rero tuzoheza tubineshe."" Mukansanga yahagarikiye urukino rw'umupira w'amaguru ahantu hambere hakirurutse ku musozi wa Kilimanjaro muri Tanzania haraheze imyaka itatu, arazi ko i Qatar azoba ahanzwe n'amaso menshi kurusha uravye ingene igikombe c'isi ari ihiganwa rya mbere rikomeye muri uwo mukino. ""Abantu ntibashobora kwama bagushima, na cane cane uwutsinzwe. Wewe ico ukora rero ni ugukora ico utegerezwa gukora - kuguma ku murongo, ntuje inyuma y'ingene amategeko y'umukino ategerezwa gutahurwa, uyakurikize hamwe n'ico urukino rusaba. ""Hanyuma , basubiye inyuma bakaraba, bazovuga bati, 'Ego, ivyo yakoze vyari vyo."""	https://www.bbc.com/gahuza/articles/c4n3qzv6z97o
politics	Trump asaba ko US yokwitaho umutekano w'amashure imbere ya Ukraine	"Uwahoze ari umukuru w'igihugu wa Reta Zunze Ubumwe za Amerika Donald Trump atera akamo abashingamateka b'iki gihugu kwitaho gushira amafaranga mu mutekano w'amashure hakurungika imfashanyo ya gisirikare muri Ukraine. Mw'ijambo yashikirije mu nama ihuza abashigikiye itegeko riha uburenganzira abanyagihugu gutunga inkoho, Trump ntabona ukungene Amerika ""ishobora kuba ifise imiriyaridi 40 z'amadorari yo kurungikira Ukraine"" ariko ikaba idashobora gukingira umutekano w'amashure. Inama y'ishirahamwe ryishinze gukingira itegeko riha uburenganzira abanyagihugu gutunga inkoho, National Rifle Association (NRA), iriko ibera i Houston. Avuze aya majambo inyuma y'imisi mike abantu 21, harimwo abana 19, biciwe mu gitero c'umusore yitwaje inkoho kw'ishure rimwe ryo muri Texas. Mw'iri jambo yashikirije nijoro ku wa gatanu agakomerwa amashi menshi cane, Trump avuga ati: ""Imbere y'uko tuza kwubaka ibindi bihugu kw'isi, twategerezwa kubanza kwubakira abana bacu amashure atekanye mu gihugu cacu"". Mu ntango z'uku kwezi, inama nshingamateka na nkenguzamateka za Amerika  (Congrès/Congress) zaremeje ku rugero runini imfashanyo ya gisirikare kuri Ukraine ingana hafi n'imiriyaridi 40 z'amadorari y'abanyamerika. Yose hamwe, abashingamateka n'abakenguzamateka bamaze kurungika imiriyaridi 54 z'amadorari y'abanyamerika muri Ukraine kuva Uburusiya buteye iki gihugu mu kwa kabiri. Trump abandanya ati: ""Congrès yategerezwa kwemeza vuba bwango kugarukana ifaranga ryose turakoreshejwe muri ya mafaranga yo gufasha abakozweko na Covid. ""Intara ni ziyasubize hanyuma akoreshwe ningoga mu gushiraho uburyo butavogerwa bwo gucungera umutekano ku mashure yose yo ku butaka bwacu"". Trump ariyamiriza abasaba ko hoba ugucungera ibijanye no gutunga inkoho, akavuga ko abanyamerika bategerezwa kugira uburenganzira bwo kwivuna ""akabi"". Ahubwo asaba ko hosubirwamwo ""kuva hasi gushika hejuru"" integuro ijanye no gucungera umutekano w'amashure, nko gushinga irembo rimwe ricungerewe cane ku bigo vy'amashure, harimwo ubuhinga bwo gucungera ko ata muntu yinjiza icuma kandi ishure ryose rikaba rifise n'imiburiburi umupolisi yohabwa ikirwanisho. Yagiriza aba Democrats kuzibira ingingo zo gucungera umutekano nk'izi. Uyu mu Repubulika yahoze arongoye Amerika yatanguye ijambo ryiwe asoma amazina y'abaguye mu gitero c'umusore yitwaje inkoho i Uvalde, rimwe rimwe ryose rigakurikirwa n'inkengeri. Ahejeje gusoma amazina y'abantu 21 bose biciwe muri ico gitero kw'ishure i Uvalde, Trump yavuze ati: ""Kubera hari ikibi, ni kimwe mu bituma vyiza cane bituma itegeko rirekurira banyagihugu gutunga ikirwanisho, ntiribaka ikirwanisho"". Iyi nama ya NRA - rifise abanywanyi imiriyoni zitanu -  yama iba uko umwaka utashe, iriko ibera ku birometero 450 uvuye i Uvalde, ahabereye iki gitero c'agahomerabunwa. Imbere y'uko iyi nama itangura, abatari bake mu bashikirije ijambo bo ku ruhande rw'aba Conservateurs/Conservative hamwe n'abanyamuziki batangaje ko biyonjoroye - harimwo buramatari wa Texas  Greg Abbott, umukenguzamateka John Cornyn hamwe n'uwahinguye irya nkoho yakoreshejwe mu gitero ca Uvalde. Trump yifatiye mu gahanga abo biyonjoroye, mu kubwira abari aho ati: ""Jewe sinabahemukiye ngo ndeke kwitaba nk'abo bandi"". Mw'iryo jambo ryiwe, Trump kandi yateye akamo Amerika ""guhindura cane integuro ijanye n'abafise ibibazo vyo mu mutwe"". Yarateye akamo nk'ako igihe yari akiri umukuru w'igihugu, n'aho muri ico gihe abamunegura bamwagirije ko yariko agerageza guhagarika amafaranga yari agenewe imigambi y'ubuvuzi harimwo no kwitaho abafise ibibazo vyo mu mutwe. imbere y'uko Turmp ashikiriza ijambo, umukenguzamateka wo muri Texas Ted Cruz yavuze ko ibitero vy'abarasa abantu mu kivunga biva kuri ba serugo batitaho imiryango, abantu batakija mu masengero, imbuga hwaniro hamwe n'amavidewo y'udukino. Umukenguzamateka Cruz ashimangira ko ashigikiye cane iri tegeko riha uburenganzira abanyagihugu gutunga inkoho, aca asaba abari bitavye iyi nama ""ko mu kwishura ikibi batoca bahonyanga ibwirizwashingiro canke uburenganzira bw'abanyagihugu bagendera ku mategeko"". Hanze y'aho iyo nama ibera, habaye imyiyerekano yahuriyemwo amajana n'amajana y'abatera ivyatsi ishiramawe NRA. Bari bafise ivyapa vyanditseko ngo ""NRA yica inzoya"",  ""kingira abana hagukingira inkoho"", bafise n'imisaraba hamwe n'amasanamu y'abaguye muri ico gitero."	https://www.bbc.com/gahuza/amakuru-61616090
sports	Vincent Kompany ariko arondera abakinyi muri TP Mazembe ya Kongo	Umumenyereza mushasha w'umurwi wa Anderlecht, Vincent Kompany, ariko arondera abakinyi muri Kongo mu twigoro two gusubira gukomeza uwo murwi wo mu Bubirigi. Anderlecht ntiyashoboye kuronka uburenganzira bw'uguhiganirwa ibikombe ku rwego rw'umugabane wa Bulaya mu mwaka uza w'inkino. Uyu murwi witeguye kugura abakinyi Meschak Elia na Arsene Zola basanzwe bakina muri TP Mazembe muri Kongo. TP Mazembe iremeza igurishwa ry'abo bakinyi, ariko nta nsiguro itanga. Eka n'umurwi Anderlecht ntaco uratangaza. Umukinyi Elia w'imyaka 22 asanzwe akina ku ruhande, yaheruka kuja kwimenyereza mu murwi Standard Liege, yaranageragejwe mu murwi Bursaspor wo muri Turukiya, ariko bikaba bitagenze neza. Asanzwe ari i Cairo mu Misiri mu murwi nserukiragihugu wa Kongo uri mw'ihiganwa ry'igikombe ca Afrika (CAN 2019), witeze gukina na Madagascar mu gice c'umunani gishira ica nyuma. Bitegekanijwe ko azova i Cairo agenda i Buruseli mu Bubirigi, ivya Kongo muri iryo higanwa birangiye. Arsene Zola wewe yitezwe i Buruseli ejo ku munsi wa gatandatu nk'uko bitangazwa n'ibinyamakuru vy'Ububirigi. Zola yavutse ku wa 23 z'ukwa kabiri 1996 nk'uko vyerekanwa ku rubuga ngurukanabumenyi rw'umurwi TP Mazembe. Haciye imyaka itatu atanguye gukina, akaba yarerekanye ubuhinga bukomeye igihe umurwi TP Mazembe watsindira igikombe c'imirwi yabaye iya mbere muri Afrika mu mwaka wa 2017. Sibwo bwa mbere umurwi TP Mazembe ugurisha abakinyi mu gihugu c'Ububirigi. Mu kwa mbere kwa 2017, waragurishije abakinyi Merveille Bokadi, Jonathan Bolingi na Christian Luyinduma mu murwi Standard Liege. Hari haciye imyaka indwi umurwi Anderlecht uguze abakinyi Patou Kabangu na Bedi Mbenza bompi ibakuye muri TP Mazembe nyene, ariko bikaba bitabagendeye neza.	https://www.bbc.com/gahuza/imikino-48879866
sports	Ayavugwa mu mupira i Buraya: Mourinho, De Gea, Aguero, Bissouma, Zidane, Benteke, Silva	"Igenwa rya Jose Mourinho ngo abe umumenyereza wa Roma mw'ihiganwa ry'umwaka uza w'inkino rishobora gutuma umukinyi wo hagati w'umutariyano Lorenzo Pellegrini w'imyaka 24 yimukira muri Liverpool, ni mu gihe Mourinho ashaka kugura abakinyi asanzwe azi cane, harimwo Nemanja Matic, umunya Serbia w'imyaka 32 asanzwe akinira Manchester United.(Mirror) Mourinho kandi arizeye ko, mu gihe azoba atanguye ibikorwa muri Roma, ashobora gukorana n'umunyegori wa Manchester United, umunya Espagne David De Gea w'imyaka 30. (Todofichajes - in Spanish) Barcelona yatanguye ibiganiro n'abaserukira wa musatirizi w'umunya Argentina Sergio Aguero w'imyaka 32 yiteze kurangiza amasezerano afitaniye na  Manchester City mu ci riza. (Sky Sports) Arsenal iri imbere mu rugamba rwo kurondera umukinyi wo hagati wa Brighton Yves Bissouma w'imyaka 24, ni mu gihe Tottenham, West Ham na Everton na yo nyene iriko iramurondera.  (Express) Manchester City nayo nyene iriko iraraba ingene yogura uyu mukinyi mpuzamakungu wa Mali Bissouma, inyuma y'aho ikuriyemwo akarenge mu rugamba rwo kurondera umukinyi wa  West Ham, Declan Rice w'imyaka 22. (Star) Manchester United yabwiwe ko nimba mu ci riza yipfuza umusatirizi wa  Eintracht Frankfurt, umunya Portugal Andre Silva w'imyaka 25 itegerezwa kwegeranya imiriyoni zirenga 48 z'amadorari y'abanyamerika. (Express) Umumenyereza wa Brighton & Hove Albion, Graham Potter ubu afise imyaka 45, ashobora kutemererwa kuva muri uyo murwi mu gihe  Tottenham, isanzwe itagira umumenyereza, yomurondera, ibi bivugwa n'umuyobozi nshingwabikorwa wa Brighton & Hove Albion Paul Barber. (Argus) Umumenyereza wa Leeds United umunya Argentina Marcelo Bielsa aripfuza kugumana umukinyi w'inyuma wo ku ruhande rw'ibubamfu Ezgjan Alioski w'imyaka 29, ariko ntabona neza kazoza k'uyu munya Macedonia asanzwe ariko araronderwa na  Galatasaray yo muri Turukiya. (Yorkshire Evening Post) Chelsea irondera kugabanya abakinyi b'inyuma kugira ngo irondere amahera yo kugura abakinyi bandi mu ci, bikaboneka ko umunya Espagne Marcos Alonso w'imyaka 30 n'umutariyano akina inyuma ku ruhande rw'ibubamfu Emerson Palmieri w'imyaka 26 bashobora gusezera Stamford Bridge. (Goal) Hagati aho, Chelsea na Inter Milan ziteguriye kurondera umukinyi wo hagati wa Bosnia,  Miralem Pjanic w'imyaka 31 adakunze gukinishwa cane muri Barcelona yashitsemwo mu ci riheze avuye muri Juventus. (Sport) Umukinyi Ashley Young w'imyaka 35 avuga ko bishobora kumugora kwirengagiza gusubira mu murwi wamureze Watford mu gihe womurondera ntanashobore kugiriranira ayandi masezerano mashasha na Inter Milan mu mpera z'ihiganwa ry'umwaka w'inkino uza. (Sky Sports) Umukinyi w'inyuma w'umufaransa Florian Thauvin w'imyaka 28, umukinyi ari mu rutonde rw'umurwi nserukiragihugu w'Ubufaransa uherutse gutsindira igikombe c'isi yose, yanse kuja gukinira Crystal Palace ahubwo akaba azova mu murwi wiwe Marseille akaja gukina mu murwi  Tigres wo muri Mexique mu ci riza. (La Provence - in French) Abakinyi ba Real Madrid bafise ubwoba ko umumenyereza wabo, umufaransa Zinedine Zidane w'imyaka 48 ""arushe kandi ashavuye"", kandi ko azohava ava muri uyu murwi mu ci riza atanarangije amasezerano afitaniye n'uyu murwi asigaje umwaka umwe.  (Goal) Inyuma y'aho Real Madrid ikuriwe na Chelsea mw'ihiganwa ry'imirwi yabaye iya mbere i Buraya (Champions League) igeze mu gice ca kabiri gishira ica nyuma, abakinyi Eden Hazard umubirigi w'imyaka 30, umunya Bresil Marcelo w'imyaka 32 akina inyuma, hamwe n'umunya Espagne   Isco w'imyaka 29 akina hagati, baboneka ko batari muri kazoza k'uyu murwi.  (Marca - in Spanish) Umukinyi w'imbere wa Crystal Palace n'umurwi nserukiragihugu w'Ububirigi Christian Benteke  ashobora kuja gukinira umurwi Fenerbahce, atagisabwe, ni mu gihe amasezerano afitaniye n'uyo murwi azorangira ku wa 30 z'ukwa gatandatu. (Sun) Everton yemereye amasezerano mashasha umukinyi w'inyuma w'Umwongereza Joe Anderson w'imyaka 20 mu gihe imirwi itari mike yo mw'ihiganwa ry'Ubwongereza iriko iramurondera cane, na rirya amasezerano afitaniye n'umurwi wiwe azorangira mu ci riza. (Liverpool Echo) Atletico Madrid irashaka kugura mu ci riza umukinyi wa Barcelona, umunya Espagne Riqui Puig w'imyaka 21. (Fichajes - in Spanish) Barcelona na Paris Saint-Germain ziriko zirarondera umukinyi w'inyuma wa Monaco, umunya Bresil Caio Henrique w'imyaka 23. (UOL - in Portuguese)"	https://www.bbc.com/gahuza/imikino-57019511
health	Umuti wa mbere wa SIDA uterwa mu rushinge ukamara igihe kirekire wemejwe	"Abantu ibihumbi n'ibihumbi barwaye umugera wa SIDA bagiye guhabwa umuti uterwa mu rushinge ukamara igihe kirekire, maze bagahagarika vya binini bama bafata buri musi. Abagiraneza bishimiye cane uyu muti mushasha wemejwe n'ikigo kijejwe ubuvuzi mu Bwongereza NHS. Uyu muti utuma umugera ugabanya inguvu, ukaba ukora co kimwe na vya binini vyo gupfupfahaza bisanzwe bifatwa buri musi. Vyitezwe ko mu Bwongereza abantu bababa 13.000 bashobora guca bahindukirira uyu muti. Imiti Cabotegravir (uzwi kandi kw'izina rya Vocabria ukaba wahinguwe n'ikigo ViiV Healthcare) hamwe na rilpivirine (uwu nawo ukaba uzwi kandi nka Rekambys wahinguwe na Janssen) ni imiti iterwa incuro zibiri rumwe rumwe ukwarwo rimwe mu mezi abiri. Hagati aho, uwu muti ugirira akamaro gusa barya bantu bageze ku rugero rw'aho umugera utakiboneka mu maraso inyuma y'igihe bariko barafata vya binini. Abahinga bavuga ko uwu muti ushobora kugirira akamaro abantu benshi. Umwigisha wa kaminuza Chloe Orkin, akaba ari umuhinga mu bijanye n'umugera wa SIDA kuri kaminuza ya Queen Mary i Londres/London, avuga ko uwu muti ushobora kugabaniriza abarwayi umuzigo wo kwama bafata vya binini buri musi, kuko wowo bazowuterwa incuro zitandatu gusa mu mwaka. Muganga Sanjay Bhagani, arongoye ishirahamwe European Aids Clinical Society, avuga ati: ""Iki ni ikintu gikomeye cane"". ""Kunenwa ni ikibazo gikomeye cane ku banduye umugera wa SIDA, kandi abatari bake ntiboroherwa no gufata ibinini imisi yose. Ibi rero bizotuma abenshi baronswa uwu muti uterwa mu rushinge"". Alex Sparrowhawk w'i Manchester, asanzwe akora mw'ishirahamwe ryishinze kurwanya SIDA rizwi nka Terrence Higgins Trust. Haciye imyaka 12 yanduye umugera wa SIDA, kuva ico gihe akaba ari ku binini vya  ART imisi yose. Avuga ko ari ikintu kiryoheye ugutwi kwumva ko hari uwundi muti ushobora kugabanya uwu muzigo. ""Iyi nkuru ni ikintu abantu benshi bari bamaze igihe kirekire barindiranye igishika. ""Iciyumviro co guterwa umuti incuro zitandatu gusa mu mwaka hagufata imiti ya misi yose ni ikintu gishimishije cane. Kwibuka ko wama ufata imiti ya SIDA  buri musi vyama bwikwibutsa ko urwaye SIDA  kandi ntibishobora kukuvamwo. ""Hari abantu bashobora kuba babana n'abandi batazi ko banduye canke batanduye umugera, canke usanga bakora mu buzi bubatuma bazunguruka irya n;ino kw'isi, ibi bigashobora kuba inzitizi ku kwama umuntu afata imiti imisi yose"". Kubw'iwe, abakwiye gushirwa imbere mu kuronswa uwu muti ni abo bose bawukeneye cane gusumba abandi, nk'akarorero abasanzwe bahura n'ikibazo co kunenwa."	https://www.bbc.com/gahuza/amakuru-59357677
politics	Uganda Election 2021: Bariko baraharura amajwi y'amatora	Hatanguye guharurwa amajwi y'amatora yabaye kuri uyu wa kane muri Uganda mu mutekano wakajijwe cane kuva hasigaye isaha imwe ngo gutora birangire. Imodoka zzirimwo abasirikare zanyuragiye ku murwa mukuru Kampala, igipolisi naco n'banyagihugu bicungerera umutekano bakaba bariko barakizura. Mu bibanza bimwe bimwe gutira kwabandanije inyuma y'isaha ico gikorwa categerezwa  gugararariko. Amategeko agenga gutora avuga ko abantu bose basanzwe  ku mirongo barekuriwe gutora inyuna y'isaha yo guhagarika ico gikorwa. Prezida Yoweri Museveni amaze imyaka 35 atwara Uganda arondera ikindi kiringo kigira gatandatu c'ubutegetsi. Museveni w'imyaka 76 ahiganwa n'abandi 10, ukomeye cane muri bo akaba ari Robert Kyagulanyi azwi cane nka Boby Wine, umuririmvyi n'umunyepolitike w'imyaka 38. Imyiyamamazo yaranzwe n'intureka irimwo n'ubwicanyi vyatose cane cane abatavuga rumwe na reta. Ku munsi w'amatora ariko  ahanini nta ngorane z'umutekano zavuzwe. Ivyavuye mu matora bizomenyeshwa ku wa gatandatu. Internet n'imbuga hwaniro   vyarahagaritswe. N'uburyo bwo guhanahana amafaranga ku buhinga bushasha ntibwakora.	https://www.bbc.com/gahuza/55666221
business	Umushikiranganji wa mbere w’ Ubuyapani aragabisha Afrika ku madeni y’umurengera	"Umushikiranganji wa mbere w'Ubuyapani aragabisha abategetsi ba Afrika ku ngaruka z'ugufata amadeni menshi, nk'uko bishikirizwa n'itororokaniriza ry'amakuru AFP. Ayo majambo ya Shinzo Abe afatwa nk'igabisha ku ruhara rw'Ubushinwa muri Afrika mu gihe buvugwa ko bushira imbere amakompanyi yabwo mu migambi ikomeye kuri uwo mugabane. Yabwiye abategetsi bari mu nama i Yokohama muri ico gihugu yerekeye iterambere rya Afrika ko Ubuyapani bwipfuza guteza imbere imitahe ""ngirakamaro"" yoshigikirwa n'amashirahamwe y'Ubuyapani. AFP ivuga ko ico gihugu gitegekanya kwigisha abahinga 30 bava mu bihugu vya Afrika  mu myaka itatu iri imbere ku buryo bwo guhangana n'ibiza n'amadeni ku gihugu. Avuga ko abakora imigambi y'iterambere boterwa intege kugira ngo bashobore guteza imbere ubutunzi ku mugabane wa Afrika. Umushikiranganji wa mbere w'Ubuyapani yasubiwemwo amajambo avuga ati: "" Mu gihe ibihugu bigenzi vyugarijwe n'amadeni y'umurengera, bica biba inzitizi kuri uyo wese yari afise imigambi y'ukuzana imitahe yabo"". Bwana Abe ari mu barongoye inama mpuzamakungu ya Tokyo kw'iterambere rya Afrika (Ticad), ikaba yateguwe mu gihe Ubushinwa buriko bushinga imizi muri Afrika. Ubuyapani buvuga ko intumbero bufise kuri Afrika ari ukuyifata mu mugongo mu buryo bw'amafaranga n'ikoreshwa ryayo, intumbero itandukanye n'iyo Ubushinwa."	https://www.bbc.com/gahuza/49512963
sports	Messi ashaka Manchester City gusumba PSG, Klopp ati: 'nta wutamushaka mu murwi wiwe'	"Jurgen Klopp, umumenyereza wa Liverpool avuga ko ata mugambi afise wo kurondera Lionel Messi, ariko akavuga ko uyu mukinyi vyomubera vyiza agiye gukina mw'igihangwa ry'Ubwongereza, Premier League. Mu gihe kazoza k'uyu mukinyi kariko kavugwako vyinshi cane kuva amenyesheje ko yipfuza kuva muri Barcelona, Klopp avuga ko ""ata mahirwe"" ko uyu mukinyi akinira Liverpool. Abajijwe nimba yoba yipfuza kugura uyu mukinyi w'imyaka 33, Klopp yishuye ati: ""Ni nde mumenyereza atipfuza kubona Messi mu murwi wiwe?"" ""Ikibazo si imyaka kuri twebwe, ariko dukeneye umukinyi mwiza, aho rero mvugishije ukuri"". Messi avugwa ko yipfuza gusubirana n'uwahoze ari umumenyereza wa Barça Pep Guardiola ubu asanzwe amenyereza Manchester City. Ku rundi ruhande, ikinyamakuru co mu Bufaransa L'Equipe kivuga ko Lionel Messi ashima Manchester City gusumba Paris St-Germain, nk'uko bivugwa na se wiwe, akaba ari nawe amuserukira. Ku wa kabiri, imbere y'uko amenyesha Barcelona ko yipfuza kuva muri uyu murwi, Messi yabanje no guterefona Pep Guardiola, umumenyereza wa Man city, yigeze no kumenyereza Barça. Yamubwiye ati: ""Ndipfuza gutsindira imipira y'inzahabu ibiri iri imbere, kandi mbona ko ibi nobishikako mu gihe noba ndi kumwe nawe"". Klopp avuga ko coba ari ikintu gikomeye mu gihe Messi yokwinjira muri Manchester City woca ukomera cane kandi bikaba ari ibintu vyogora kuwutsinda. Ni mu gihe hari amakuru yavuga ko Manchester City yashobora gutanga Bernardo Silva, Riyad Mahrez na Gabriel Jesus ikabaguza na Messi, ariko uyu murwi warabihakanye. Klopp ati: ""Kuri Premier League, coba ari ikintu gikomeye, ariko sinibaza ko vyorinda guca hiyo hose"". ""Ntarigera akina mu rindi higanwa. Umupira w'amaguru hano uratandukanye n'ahandi. Nipfuza kubona akina hano, ariko zinsi ko bizokunda"". Ni mu gihe bivugwa ko uwujejwe kwinonora imitsi muri PSG, Leonardo, yahamagaye Jorge Messi, se wa Messi amubaza ibijanye n'ivy'uyu musatirizi akomoka muri Argentine. PSG yoyo ikaba ihakana aya amakuru. Amakuru avuga ko Jorge Messi yamubwiye neza ko umuhungu wiwe yipfuza kuja gukinira Manchester City. Hagati aho, umukuru wa Barcelona, Josep Maria Bartomeu, yanse umubonano na Messi kugira ngo baganire ivyo kuva muri uyo murwi."	https://www.bbc.com/gahuza/amakuru-53956550
sports	Ayavugwa mw’igura n’igurishwa ry’abakinyi: Foden, Kante, Eriksen, Martinez, Dybala, Raphinha, de Ligt	Amakuru avugwa cane ni uko Chelsea yumyikanye na Manchester City ku giciro c’umwongereza Raheem Sterling akina ku ruhande. Ni mu masezerano y’imiriyoni 50 z’amapawundi, akaba yiteze gushika i Stamford Bridge gukinira uyu murwi mu kiringo c’imyaka itanu, akaba kandi afise amahirwe yo kwongerako umwaka umwe. Uyu mukinyi w’imyaka 27 azotegerezwa kubanza gukorerwa ibipimo vyo kwa muganga imbere y’uko aya maezerano atangazwe. Umusatirizi w’umwongereza Phil Foden w’imyaka 22 ariteguye gutera igikumu ku masezerano mashasha y’imyaka itandatu muri Manchester City ku mushahara w’amapawundi  200.000 ku ndwi. (Star) Arsenal ishobora, mu buryo butangaje, kwegera Chelsea iyisaba umukinyi wo hagati w’umufaransa N'Golo Kante w’imyaka 31. (Star) Manchester United izi neza ko umunya-Danemark akina hagati Christian Eriksen  w’imyaka 30 azokwimukira i Old Trafford n’aho hari amakuru ava muri Brentford ko ashobora kubandanya ayikinira. (ESPN) Ajax yabwiye Manchester United ko yokwongereza amahera ishaka gutanga irondera umunya-Argentina akina inyuma Lisandro Martinez w’imyaka 24, ikaba yari yemeye gutanga imiriyoni 43 z’ama-euros. (90 Min) Erik ten Hag kandi arashaka kwongereza akariro mu rugamba rwo kurondera umunya-Argentina Antony w’imyaka  22 asanzwe akinira Ajax nyene. (Times) United yasabwe kuzana Paulo Dybala nk’uwushobora gusubirira umusatirizi wa Portugal Cristiano Ronaldo w’imyaka 37 yipfuza gusezera muri rino ci. Uyu musatirizi w’umunya-Argentina w’imyaka 28 arigenga inyuma y’aho aviriye muri Juventus mu mwaka w’inkino waraye urangiye. (Star) Aba ba Red Devils (Amashetani atukura) bariko barasunikwa n’abatanga uburyo ko bogumya Ronaldo, umukinyi yatsindiye ka gashimwe ka Ballon d'Or incuro zitanu. (Mirror) Barcelona yashikanye imiriyoni 60 z’amapawundi, harimwo n’uturusho, zitangwa na Chelsea ku musatirizi wa Leeds United umunya-Brezili Raphinha w’imyaka 25. (Goal) Umukinyi wo hagati wa Hollande Frenkie de Jong w’imyaka 25 yamaze gutegura umutima wiwe ko azoguma muri Barcelona akaba yiteguye kwankira Manchester United. (Sport – mu ki Espangol) Juventus irazi ko hari ibiganiro hagati y’abaserukizi ba Matthijs de Ligt na Bayern Munich ariko uno murwi wo mw’ihiganwa ry’Ubutaliyano Serie A ntawurigera awushikira awusaba uyu mukinyi w’inyuma wa Hollande afise imyaka 22, avugwa kandi ko aronderwa na Chelsea. (Fabrizio Romano) Chelsea yabwiwe ko Bayern ishobora gushira kw’isoko umukinyi w’inyuma w’Ubufaransa Dayot Upamecano w’imyaka  23, mu gihe uyu murwi watahukanye ihiganwa ry’Ubudagi Bundesliga woronka De Ligt. (90 Min) Arsenal iriko irategura amahera yotanguza mu gusaba ko Benfica yoyiha umukinyi wayo w’inyuma, umunya-Espagne Alex Grimaldo w’imyaka 26. (Jornal de Noticias, iciye kuri Express) Everton ntabwo iriko irarondera umusatirizi wa Watford umunya-Nigeria Emmanuel Dennis n’aho hari amakuru avuga ko yoba yipfuza uyu mukinyi w’imyaka 24. (Football Insider) Manchester United iri hafi yo gushika ku masezerano n’umunyegori wa Albania Thomas Strakosha w’imyaka 27 yigenga inyuma y’aho aviriye muri Lazio. (Talksport) Brighton iri mu biganiro ku masezerano yosa n’ayisumbuye gatoya n’umukinyi wa Espagne akina inyuma  Marc Cucurella w’imyaka 23, mu gihe ariko arabwa ryiza na Manchester City. (Athletic) Everton yongereje icizere co kuronka umusatirizi wa Chelsea  Armando Broja inyuma y’aho uyu murwi wa Stamford Bridge ufatiye ingingo yo kudatwara uyu mukinyi w’imyaka 20 mu bandi bafashe urugendo baja muri Amerika mu ntumbero yo kwitegurira ihiganwa ryimirije. (Liverpool Echo) Aston Villa iri mu biganiro na Sevilla ku mukinyi w’inyuma wa Suède, Ludwig Augustinsson w’imyaka 28. (Mail) Umukuru wa Napoli  Cristiano Giuntoli avuga ko umusatirizi w’Ububirigi Dries Mertens w’imyaka 35 yanse amasezerano mashasha n’uyu murwi. (Fabrizio Romano) Borussia Dortmund nta mugambi ifise wo gutiza umusatirizi wayo, umunyamerika Gio Reyna w’imyaka 19 ariko ararabwa ryiza na Rangers. (Fabrizio Romano) Brentford yegereye Wolfsburg iyisaba umunyamisiri akina imbere Omar Marmoush w’imyaka 23, ariko uyu murwi w’Ubudagi uracijijanya imitima ku vyerekeye ivyo kugurisha uyu mukinyi. (Sky Sports – mu kidagi)	https://www.bbc.com/gahuza/articles/cje2v7zn8geo
entertainment	"Ikiganiro ca Meghan na Oprah: Impungenge ku ""bwirabure"" bw'umwana wa Meghan"	"Mu kiganiro ca Meghan na Oprah Winfrey, Meghan, umugore w'igikomangoma Harry, yavuze ko hari impungenge mu muryano w'Ubwami bw'Ubwongereza ku kuntu ""ubwirabure"" umwana wiwe Archie yari kuvukana bwari kungana"	https://www.bbc.com/gahuza/56363742
politics	Ukraine: Kurwanira Mariupol, 'umutima w'iyi ngwano'	"Hari ibimenyetso ko Uburusiya bushobora kuba buri hafi yo kwigarurira vyuzuye Mariupol, igisagara co ku kivuko mu bumanuko cugarijwe kandi kimaze amayinga atandatu gicucagirwa ibisasu ubu vyagisambuye cane. Ingabo za Ukraine zivuga ko zicigwanako kandi ko ""zivugana buri gihe""  n'iziri ku bukata. Ariko ziremera ko ingabo z'Uburusiya zirondera  kugenzura vyuzuye ico gisagara, mu gihe umwe mu ndongozi z'abiyonkoye bashigikiwe n'Uburusiya avuga ko Mariupol iri hafi yo gufatwa. Ingabo za Ukraine zaravuze ko zaheranywe n'ibigwanisho, kandi zivugwa ko zasubijwe inyuma zikaja mu duce tuburi twirebanga dufatanye n'inkengera. Kazoza k'ico gisagara gashobora kuba nkoramutima ku ntambwe ikurikira y'iyo ngwano. Kiri mu minwe y'Abarusiya, kizobaha kugenzura igice kinini c'igihugu gituma Moscou ihuza  inzasiro  (ubwinshi bw'urwasiro) zibiri mu bumanuko no mu buseruko. Vyoca bituma ingabo nyinshi zishobora kwimurirwa ahandi, bigaha  prezida Putin ""intsinzi y'umukenyuro mu gihe intambwe ya mbere y'igitero ciwe yaranzwe n'akajagari. Bwoba bubaye ubuhombe bukomeye cane, hamwe ubu bwoba bwitezwe, ku butegetsi bwa Ukraine bwavuze ko Mariupol  ari ""umutima y'iyi ngwano uyu munsi"". Ingabo z'Uburusiya zatanguye kugota Mariupol mu ntango z'ukwezi kwa gatatu. Iryo yugarizwa rimaze gugwamwo abanyagihugu basanzwe ibihumbi rituma abandi baja mu rugamba rwo kugerageza kumara kabiri ku bacugaraniwe ngaho. Abantu ibihumbi n'ibihumbi barahungiye amajaruguru, bafata urugendo rubangamye rubaciha  mu rwasiro rw'intambara. Aha muri Zaporizhzhia narabonye abanyagihugu  basanzwe bashika ku munsi ku munsi, bavuga ingene babonye igisagara kiriko kirasamburwa. Muri iyi minsi ingabo z'Uburusiya vyizabazwa ko zigiwe imbere mu gucamwo kabiri ikirindiro abagwanira Mariupol  bari basigaranye , nk'uko bivugwa n'ikigo gikora ivyigwa bijanye n'ingwano  Institute for the Study of War. Vyibazwa ko ingabo za Ukraine zasubijwe inyuma mu gace k'ikivuko na Azovstal , uruganda runini cane rukora ivyuma aho bari bahereye mu kugaba ibitero vyo kwivuna muri aya mayinga aheze. Video zabonetse zerekana abagwanyi bishoboka ko ari abo muri brigade ya 36 y'abagwanira mu mazi barahira ko batazoshira amaboko hejuru. ""Nta gace na kamwe k'igisagara tuzorekura aho bishoboka hose"", bivugwa n'umwe muri video yashizwe ku mbuga hwaniro ku wa kabiri. ""Ariko ukuri ni uko igisagara gikikujwe kandi kizibiwe kandi nta bikoresho vyo kurwana n'ivyo kurya bishobora gushika,"" nk'uko abandanya avuga. Igice kimwe c'iyo video kimwerekana we n'abandi ba-marine benshi bari mu cumba gisa n'ubwihisho bwo mu munsi. Umwe muri abo bagabo afise ibibando vyo gucumbagirirako vyegetse ku ntebe yiwe. Kuri page yayo kuri Facebook,  imwe mu nyandiko z'iyo brigade yavuga ko uko ibintu bimeze  hageze ""kurwana irya nyuma...N'ugupfa kuri bamwe muri twebwe no kugirwa imbohe ku bandi."" Yongereko ko ""bigijwe inyuma"" kandi bakikujwe   n'ingabo z'Uburusiya. Abasesenguzi b'abanya-Ukraine  ntibahuza ku kuba iyo nyandiko ari iyo ukuri, bamwe bakavuga ko iyo page  yaa Fecebook  ishobora kuba yaravogerewe. Ariko inyuma y'amasaha arenga 36, iyo nyandiko yari ikiri ku rubuga. Kuba Mariupol igoswe, bituma gutumatumanako bitagishoboka , maze bikagorana guhinyuza ibivugwa ku bigenda birahinduka ku rubuga. Nta nkeka ko ingabo za Ukraine zikeneye cane kuronka ibindi bigwnisho n'ibikoresho, ivyo kurya hamwe n'amazi. Mu minsi iheze bivugwa ko igisirikare ca  Ukraine cashobora kurungikira  ingabo ivyankenerwa ariko uko iminsi ihera niko vyagiye biragorana. ""Amaherezo, igisagara caciye gikikuzwa vuba muri ico gitero ku buryo hatigeze haboneka akaryo ko kurunda ivya nkenerwa"", bivugwa na  Justin Bronk wo muri Royal United Services, ikigo c'abahinga bihweza ibintu n'ibindi. ""Barihagazeko cane, cane birenze ivyo umuntu  uwo ari we wese  wo hanze yari kwibaza ko vyoshoboka. Ubu rero biragoye kwibaza  ingene igihe bashobora kubandanya gutyo kingana"", akabandanya avuga ati bashitse ""ku bintu vy'igitangaza n'uburyo buke"". No kugombora ingabo canke kujana abakomeretse navyo vyagumye bibangama ku banya-Ukraine mu gihe abarusiya bakajije kwugariza ico gisagara. Ubushikiranganji bw'Uburusiya bwo kwivuna abansi mu ndwi zibiri ziheze bwavuze ko bwakoroye indege ya Mi-18 ku 5km uva ku nkengera z'ikiyaga Azov. Vyibazwa ko yari ivuye muri ico gisagara. Ku wa kabiri, bwavuze ko ingabo zishika 100  za Ukraine zagerageje guca inzira yo kuva mu ruganda rw'ivyuma - ariko buvuga ko ica kabiri cabo bishwe n'ibisasu vya muzinga n'ibitero vy'indege vy'Uburusiya , hanyuma abarenga 40 nabo bakishikana. Mw'ijambo ryiwe ryo kuri video yashikirije igihugu ku wa kabiri prezida wa Ukraine Volodymyr Zelensky yavuze ati: ""Kazoza  ka Ukraine gahaze ku nguvu zacu zo kwihagararako mu buryo bwose. Kazoza kacu twese, kimwe kimwe cose mu bisagara vyacu, kimwe kimwe cose mu bigwati vyacu. ""Kandi ndashimira cane uwubitahura. Adahagarika kwihagararako no mu gihe ico bitanga kiba gisa n'ikiri kure cane. Kuko Umwanya w'umuzimiza wama uza imbere y'umutwenzi"". Hagati aho ivyavuzwe n'ingabo ziri aho ko Uburusiya bwazanye ibigwanisho vy'ubumara muri Mariupol muri iyi ndwi  ntibiremezwa. N'icibutsa ingene intabara ishobora mu kanya gato gufata intera ibangamye cane. Mariupol ifashwe yose vyoca bituma ingabo z'Uburusiya zikoreshwa mu kuzibirira ko iza Ukraine  zironswa ivyangombwa, zica zisubira kwisuganya zikajanwa ahandi, na cane cane mu bindi bice vya Donbas vyo mu buseruko, aho Moscou iriko irategura igitero gikomeye cane. Vyonatuma kandi Uburusiya buca butera intambwe bugana mu buraruko bwa Mariupol, ariyo mpamvu abanya-Ukraine baguma biboheye mu kurwanira ico gisagara, ku bwa Bronk. Izo ngabo kandi zishobora gukoreshwa mu kwongereza inguvu  mu gisagara ca Kherson cifatiwe n'Uburusiya aho ingabo za Ukraine zimaze igihe zigerageza kwigarurira uturere kandi zisa n'izibishikako. Prezida Zelenshky yabandanije gukoresha imvugo ngereranyo y'uko Mariupol ari umutima w'ingwano. Ati : ""Hamwe wohagarika gutera,  aho rero twoca...tugoyagoya""."	https://www.bbc.com/gahuza/amakuru-61094837
sports	Barcelona 0-3 Bayern Munich: Thomas Muller yaraye asubiye guhumira Barca yari yakiriye Bayern	"Ibitsindo vya Thomas Muller na Robert Lewandowski ni vyo vyabanguranije iyi mirwi ibiri y'ibihangange mw'ihiganwa rihuza imirwi yabaye iya mbere i Bulaya mu murwi E, mu rukino rwa mbere rwatsinzwe na Bayern Munich yari yakiriwe na Barcelona. Uyu murwi watahukanye ihiganwa ry'Ubudagi ry'umwaka uheze wafashe mu minwe uru rukino, Muller akaba yanashoboye kwinjiza  igitsindo kigize indwi atsinze Barcelona. Lewandowski niwe yatsindagiye, mu gutsinda ibitsindo bibiri vyose, aho yatanguye kwinjiza igitsindo ciwe ca 74 muri Champions League ku mupira watewe ugakubita kw'igori ukamugarukako agaca yinjiza igitsindo igori riri gusa, inyuma y'uko umunyegori Jamal Musiala yirashe ku ruhande akurikirana umupira igori rigasigara rigaragara. Muri uru rukino rwa mbere rwa Champions League ikinye kuva inyenyeri yayo  Lionel Messi ayisezeye, Barca vyaranse, irarushwa cane, gushika n'aho atigeze ishobora gutera mw'igori. Barcelona itakaje urukino rwa gatatu iri ku kibuga cayo incuro zitatu yikurikiranya mu mahiganwa ya Bulaya, ubwa mbere muri kahise kayo. Yararushijwe cane na Bayern, n'aho na yo nyene itakinye urukino rukomeye cane nk'uko abantu bari bayizi. Uyu murwi w'Ubudagi ni wo ufata ikibanza ca mbere mu murwi E, mu gihe urundi rukino hagati ya Benfica na Dinamo Kiev rwarangiye ari 0-0. Hari haciye amezi 13 kuva Bayern ibagiye ibisiga uyu murwi, icashize aheru ibibazo vyatera vyiyongera muri Barcelona, mu rukino rwarangiye Bayern inyagiye Barcelona ibitsindo umunani vyose kuri bibiri. Barcelona ntiyamenya ko ibintu vyari kugenda vyunyuka mu mezi yakurikiye, aho mbere ibibazo vy'amafaranga vyatumye Lionnel Messi ata akagenda, akimukira muri Paris St-Germain muri rino ci. Ubu isa n'ikibarara c'ikintu cigeze kuba gikomeye kera - igenda itabona iyo iriko iraja, yiteze kubona amarushwa mu gihe yohura n'umurwi wipanze neza, umurwi wo ku rwego mpuzamakungu nk'uko vyaraye biyigendeye kuri Bayern Munich nijoro. Igihe ikubitwa 8-2 Messi yakinanye na Luis Suarez nk'abasatirizi, hari mu 2020. Mu rukino rwa nijoro, Barca yakinishije abasatirizi bahoze bakina muri Premier League y'Ubwongereza, Memphis Depay na Luuk de Jong, kubera Martin Braithwaite yavunitse. Bayern yasa n'uko ataco yinona n'aho rimwe na rimwe yabura umupira, ariko iramutse igiye imbere, vyaba ngombwa ko Barcelona yisanga uruhande rw'inyuma iriko ikinisha batanu hakuba batatu isanzwe ikinisha. Gerard Pique, umwe muri aba bakinyi batatu b'inyuma, ati: ""Ni uko nyene bimeze. Turi uko tumeze, ni uko nyene"". Ariko uwo bakinana inyuma wewe Garcia abibona ukundi, aho avuga ati: ""Burya ibitsindo birarenganya. Ica mbere cinjiye kubera umupira wanciyeko, ica kabiri umupira wakubise kw'igori uca ugaruka mu kibuga ukorokera kuri Lewandowski. ""Si nibaza ko tuba twaratsinzwe ibitsindo nk'ibi vyose. ""Nimba tutashoboye kugumana mupira hagati, ivyo ari vyo vyose ni uko twariko dukina na Bayern - kumbure umurwi wa mbere i Bulaya. Twari tuzi neza ko rwari urukino rutoroshe na gato"". Bayern ubu ifise umumenyereza mushasha akiri muto Julian Nagelsmann w'imyaka 34 gusa, yasubiriye Hansi Flick, akaba aboneka ko afise ubushobozi bwo gushikana kure Bayern muri rino higanwa. Ubu Bayern ntirigera itsindwa mu nkino 19 zose zo ku rwego rwa Bulaya ikiniye hanze."	https://www.bbc.com/gahuza/imikino-58568171
sports	Ayavugwa mu mupira w'amaguru kuri uyu wa gatandatu: Kane, Conte, De Gea, Van de Beek	Umusatirizi wa Tottenham Harry Kane w’imyaka 29, akaba na kizigenza w’umurwi nserukiragihugu w’Ubwongereza yabaye arahagarika ibiganiro bijanye n’amasezerano mashasha gushika inyuma y’igikombe c’isi yose. Aba Spurs kandi baripfuza gushika ku masezerano mashasha n’umukinyi wo hagati wa Danemark Pierre-Emile Hojbjerg w’imyaka 27 be n’umwongereza Eric Dier w’imyaka 28 akina inyuma. (Evening Standard) Umusatirizi wa Tottenham Harry Kane araronderwa na Bayern Munich inyotewe ibitsindo vya Robert Lewandowski kuva yimukiye muri Barcelona mu ci. (Express) Juventus irashaka umumenyereza wa Tottenham Antonio Conte kuva mu ntango z’umwaka w’inkino uza inyuma y’aho uyu murwi umaze gutsindira ihiganwa ry’Ubutaliyano incuro 36 ikuriwe mw’ihiganwa rihuza imirwi yabaye iya mbere iwabo (Champions League). Amasezerano Conte afitaniye n’aba Spurs azorangira mu mpera z’uno mwaka w’inkino ariko bakaba bafise akaryo ko kuyongerereza ikiringo c’umwaka. (Gazzetta dello Sport – mu gitaliyano) Newcastle United iripfuza umukinyi wo ku ruhande wa Brezili Eguinaldo  w’imyaka 18 akina mu murwi Vasco da Gama wo mu cicaro ca kabiri. Mu masezerano afitaniye n’uyu murwi, harimwo umurongo uvuga ko umurwi womukenera utegerezwa gutanga imiriyoni 26 z’ama pawundi. (Chronicle) Umumenyereza wa Newcastle Eddie Howe arahakana ko ata biganiro bijanye n’amasezerano bariko baragiriranira n’umukinyi akina hagati Miguel Almiron w’imyaka 28. (Sky Sports) Umukinyi wo hagati wa Juventus umunya-Brezili Arthur Melo w’imyaka 26 azobandanya akinira Liverpool yatijijwemwo gushika uno mwaka w’inkino urangire n’aho yavunitse. Melo amaze gukina iminota 13 yonyene kuva agiye muri Liverpool mu kw’icenda. (Mirror) Umunyegori wa Manchester United  David de Gea w’imyaka 31, ntazoja mw’ihiganwa ry’igikombe c’isi yose muri Qatar bikavugwa ko umumenyereza wa Espagne atamushize ku rutonde mfatakibanza. (Mail) Newcastle iriko itegura guha amasezerano mashasha n’umunya-Brezili akina hagati Bruno Guimaraes w’imyaka 24, amasezerano azomutuma ahembwa amapawundi 200.000 ku ndwi, mu ntumbero yo kwigizayo Chelsea na Real Madrid imukanuriye maremare. (Evening Standard) Valencia na Inter Milan ishobora kurwanira umukinyi wo hagati wa Manchester United umunya-Hollande Donny van de Beek w’imyaka 25, mu kwa mbere. (Todofichajes.com – mu ki Espagnol) Manchester United iri mu biganiro vyerekeye amasezerano y’igihe kirekire n’umukinyi wo kuruhande babonamwo amahirwe menshi cane, umunya- Argentina  Alejandro Garnacho w’imyaka 18. (Fabrizio Romano kuri Twitter) Umukinyi wa Chelsea ntazoshoka afata ingingo yo kuva muri uyo murwi gushika yumvise ko Barcelona iriko iramurondera. Uyu mukinyi wo hagati w’Ubutaliyano afise imyaka 30 ashobora kuzokwimukira mu murwi uwo ari wo wose atakirinze gusabwa mu mpera z’iri higanwa amasezerano afitaniye n’umurwi wiwe arangiye. (Sport – muki Espagnol) Arsenal, Newcastle na West Ham irarwanira umukinyi wo ku ruhande wa Danemark Gustav Isaksen w’imyaka 21 asanzwe akinira  Midtjylland ariko imurwanira na AC Milan. (Calciomercato - mu gitaliyno) Leeds iriteguye gusubira kurondera umukinyi wo ku ruhande wa PSV Eindhoven umunya-Hollande Cody Gakpo w’imyaka 23,bakaba bamushaka mu ci riza. Gakpo yagize uruhara rukomeye igihe PSV yirahira Arsenal mw’ihiganwa Europa League ku wa kane. (Express) Umukinyi w’inyuma wa West Ham umwongereza Craig Dawson w’imyaka 32, arashaka kuva muri uyo murwi mu kwa mbere inyuma y’aho atakarije ikibanza mu bakinyi batangura mu kibuga. (Football Insider) Barcelona, Paris St-Germain na Real Madrid yose irarondera kugura umusatirizi wa Brezili  Endrick w’imyaka 16 asanzwe akina muri Palmeiras. (Sport – mu ki Espagnol) Brighton ifise icizere ko izoronka umukinyi wo hagati wa  Argentina Facundo Buonanotte w’imyaka 17, asanzwe akinira Rosario Central. (Fabrizio Romano kuri  Twitter)	https://www.bbc.com/gahuza/articles/c3gzjv7j6p5o
health	République tchèque: Abantu ibihumbi bakoze ibirori vyo gusezera coronavirus	"Mu gihe ishirahamwe rijejwe amagara y'abantu kw'isi OMS muri ino ndwi ryagabishije ko ikiza ca coronavirus kitariko kirahera ubu bwa vuba, mu gihugu ca Repubulika ya tchèque hoho bari mu minsi mikuru yo kugisezera. Abantu baharurwa mu bihumbi bakoraniye ku meza ipima uburebure bwa metero 500 ku kiraro Charles Bridge kiri ku mugwa mukuru Prague ku wa kabiri banywa bongera bafungura ivyo baje bitekereye. Abari batumiwe muri ico kirori basabwa gusangira n'abo begeranye kandi na ya ngingo yo gutandukana ntibayikurikije, ivyo ababa mu bihugu bikigendera kuri ya ngingo ya guma mu rugo babona nk'umugani. Muri ico gihugu kirimwo abantu bangana n'imiliyoni cumi, abashika hafi 12,000 ni bo banduye iyo ndwara, abashika 350 nabo irabahitana. Uwateguye ivyo birori yavuze ko vyashobotse kubera ata bakerarugendo bakiri muri ico gisagara kizwi ko kiri mu bisagara biteye igomwe. Amasanamu yava muri ivyo birori yerekana abari muri vyo bicaye hamwe, banywa bongera barorera abariko bakora ibikino. Ondrej Kobza, asanzwe afise inzu y'uburiro akaba ari nawe yateguye ivyo birori, yabwiye itororokanirizo ry'amakuru AFP ati: ""Twashatse kwigina ko coronavirus yaranduranywe n'imizi mu gutumira abantu kugira ngo basubire baramukanye kandi berekane ko badatinya kuramukanya, ko batanatinya no gusangira umukate n'abagenzi"". Ibibanza vyari vyateguwe vyose vyari vyuzuye. Repubulika ya tchèque yihutiye gufata ingingo za guma mu rugo hakiri kare ikaba yarashoboye kugabanya ubukari bw'ico kiza kitarasasika inganda. Mu ndwi iheze, leta yararekuye amakoraniro y'abantu bashika 1,000. Ibibanza vy'ubwogero, amazu ndangakaranga, ibibanza vy'iyororero ry'ibikoko n'amazu y'amakoraniro ubu arashobora kwugururwa akakira abantu bose bashoboka. Amazu y'uburiro n'ay'ubunywero arashobora kwakira abakiriya mu kiringo c'ukwezi. Ikiboneka ni uko abanyagihugu b'Aba-tchèque bashoboye guhangana n'ico kiza kubera ububangutsi mu gufata ingingo ruhasha. Hagati aho, nivyo ko gutezura ingingo za guma mu rugo kutatumye ibitigiri vyiyongera; ariko hariho mu burere bwa kure cane uvuye ku mugwa mukuru Prague hakiboneka abandura, mu gihe muri ico gisagara hibonekeza abatarenga 15 gusa bandura ku munsi."	https://www.bbc.com/gahuza/amakuru-53246346
sports	Liverpool 0-1 Real Madrid: Umwaka mwiza cane urangiye mu mubabaro inyuma y'imidugararo y'i Paris	"Umwaka wiza cane wa Liverpool yari yitezemwo umunezero w'ibikombe bine  waraye urangiye mu marira inyuma y'imidugararo yabereye i Paris imbere y'urukino. Ijoro ryakeye ryabaye akamuna kuri Liverpool n'abafana bayo ku ngero zose umuntu yokwiyumvira mu gihe Real Madrid yoyo yakoze ivyo yama ikora hanyuma iterura igikombe ca Ligue des Champions/Champions League, ku ncuro igira 14. Intsinzi ya Real y'igitsindo kimwe cinjijwe na  Vinicius Junior ku munota wa 59, yandikishije izina ry'umumenyereza  Carlo Ancelotti mu gitabo ntibagiranwa c'amateka atahukanye igikombe kigira kane nk'umumenyereza muri rino higanwa rihuza imirwi yabaye iya mbere iwabo (Champions League). Kuri Liverpool uyu musi mubi kuri bo wugaye imisi itandatu y'amarira inyuma y'aho itakarije ihiganwa ry'Ubwongereza Premier League aho ku musi wa nyuma  Manchester City ariyo yahavuye igitahukana, isumbije Liverpool inota rimwe ritarenga ntirirenguke, hanyuma ikaba yaraye itakaje imbere y'uyu murwi w'igihangange kandi ufise uburambe, Real Madrid. Ariko, uru rukino rwa nyuma rwaraye rukinywe ntiruzokwibukirwa ku gutsindwa kwa Liverpool n'intsinzi ya Real gusa. Ruzokwibukwa kandi ku midugararo yabereye hanze y'ikibuga Stade de France mu masaha makeya imbere y'uko rutangura, aho ibarabara rigana mu nzira yo mu kuzimu hapande y'ikibuga ryuzuye isinzi ry'abafana ba Liverpool  mu buryo buteye ubwoba. Wegereye aba bafana, warashobora kwumva ingene bari bashushe mbere uko iminota yagenda niko uburakari bwagenda bwiyongera mu gihe batashobora kuva aho bari kubera ubwinshi bwabo. Vyari ibintu bitaryoheye ijisho. Mu gihe icuka kibi cagenda kiduga, n'imirongo miremire yagenda yiyongera ku miryango y'ikibuga, vyagiye kurangira igipolisi c'Ubufaransa gikoresheje ivyuka vy'ipiripiri na vya vyuka vyokera kugira birukane abafana, biba ngombwa ko urukino rutangura rucerewe iminota 36 yose mu gihe uruhande rw'ikibuga rwari rwateguriye Liverpool rwagumye rufise abantu bake cane. Liverpool yasavye ko haba amatohoza ku vyabaye mu gihe UEFA ivuga ko inzitiro ""zazibiwe n'ibihumbi vy'abafana bari baguze amatike y'amanyanga ataco yabafashije"". Iki nico cuka caranze uru rukino aho Liverpool yagerageje incuro nyinshi kurondera igitsindo ariko ikiseka ku munyegori yari yahumaganye, Umubirigi Thibaut Courtois. Mu gihe abakinyi ba Liverpool bari baguye bukwi mu kibuga, Trent Alexander-Arnold wewe yamaze iminota itari mike yajumarariwe, atabona iyo aja n'iyo ava. Jurgen Klopp n'abahungu biwe ntibazokwibagira uyu mwaka w'inkino berekaniyemwo ubuhinga n'inguvu zidasanzwe mu gutsindira ibikombe bibiri ariko ukaza kurangira mu mubabaro. Alexander-Arnold yaboneka ko yari yacitse intege bidasanzwe, atari gusa umubabaro wo gutsindwa,  ahubwo ku kungene Vinicius yamuciye inyuma akamutsindana igitsindo cagiye kuvamwo intsinzi ya Real. Ariko rero hariho ibintu vyo kwihweza neza, cane cane ku murwi nk'uyu w'igihangange kandi uzwi ko usatira bikomeye. Liverpool yatahukanye ibikombe Carabao Cup na FA Cup, vyompi kuri ya mipira itererwa ku metero 11 (penalties) itsinze Chelsea.  Ibi bisigura ko mu nkino zitatu za nyuma zose (finales) Liverpool itashoboye gutsinda igitsindo na kimwe mu kiringo c'urukino, harimwo mbere no mu biringo bibiri vy'inyongera (prolongations/extra-time). Mu gihe uyu murwi ufise abasatirizi badasanzwe nka Mohamed Salah, Sadio Mane, Luis Diaz, Roberto Firmino na Diogo Jota, ntivyumvikana na gato ukungene badashobora gutera ibitsindo. Muri Carabao Cup na FA Cup nta ngaruka vyagize, ariko nijoro vyaragize ingaruka. Hanyuma uwatumye ibi vyose ni Courtois yari yambaye urwaga, mu gukurayo imipira itandatu yose ya Salah wenyene, hamwe n'uwundi ukomeye watewe na Mane  akawuzibira hanyuma useka ku cuma c'igori imbere yo kwisanga hanze. Ijoro ryakeye ryari nk'ukwihora kuri Salah inyuma y'ivyabaye mu 2018 mu rukino rwa nyuma nyene  aho asekaniye na Sergio Ramos bikaba ngombwa ko ava mu kibuga, akorora amosozi y'umubabaro inyuma y'iminota 30 gusa, urukino rukaba rwagiye kurangira Real ikubise Liverpool 3-1 i Kyiv muri Ukraine. Salah azokwama yibaza igihe cose ingene vyanse ko yinjiza igitsindo na kimwe hano. Ashobora kumara amajoro atari make mu ndoto mbi aho azokwama abona Courtois, uyu muntu umwe yamubereye ifuro ry'igiti. Muri zino ndwi za nyuma, Liverpool yaboneka ko isa n'iyishaka gucika intege kubera ingene bitanga bidasanzwe ariko bikanka ko batsinda, kandi vyaraboneka mu minota ya nyuma uravye ingene bita kugira ngo bisubize iteka, ariko bikaba ivy'ubusa imbere y'uyu murwi w'igihangange wiganje muri iri higanwa rya Champions League, uzi kandi n'ingene ukenyura uwo bahanganye. Muri uno mwaka urangiye, Klopp n'abahungu biwe ntaco batakoze, mbere kuri uyu wa Mungu bakaba biteze kwerekana ibikombe vyabo vya Carabao Cup na FA Cup mu mabarabara ya Liverpool, ariko wibaze ingene vyari kugenda iyo baramuka bateruye iki gikombe ca Champions League ku ncuro igira indwi. Nta muntu n'umwe yiyumvira ko Liverpool yari kurangiza uyu mwaka w'inkino mu mubabaro uravye ingene basugereje Manchester City, muri Premier League gushika ku musi wa nyuma. Uyu murwi wa Pep Guardiola wavuye iyo rwotera izuba ku musi wa nyuma w'ihiganwa kuko wabanje guterwa bibiri vyose ku busa na Aston Villa, imbere y'uko bivyukiranya bagatsinda bitatu mu minota itarenga itanu, gutyo babona kwigizayo Klopp n'abiwe. Ariko mu rukino rwa nijoro, iyo ataba ubuhinga budasanzwe bwa Coutrois, iki gikombe ubu kiva kivugira i  Merseyside. Nta nkeka ko Real yaciye mu nzira zitoroshe, kandi nk'umurwi washoboye gutsinda Paris St-Germain, Chelsea, Manchester City na Liverpool, koko urakwiye iki gikombe ca Champions League. Aha nta keka. Kuri Liverpool kumbure nta muntu yovuga ko uyu mwaka wabaye mubi - kuko bawumaze berekana ubuhinga bwo ku rwego rwo hejuru  - ariko akari ukuri karavugwa, urangiriye i Paris mu buryo budashimishije, mu mubabaro."	https://www.bbc.com/gahuza/imikino-61621741
religion	Tanzania: Ekleziya Katorika iragabisha ko Covid-19 iriko iriyongera ku rugero ruteye ubwoba	"Ekleziya Katorika muri Tanzania yaraye isohoye itangazo aho igabisha ko ibitigiri  vy'abandura coronavirus n'abicwa na Covid-19 bigenda vyiyongera, ihamagarira abanyagihugu gukurikiza ingingo zose zo kwikingira. Iri tangazo ryo kugabisha ryasohowe n'umukuru w'Inama y'Abepiskopi Katorika muri Tanzania  (TEC), Musenyeri Gervas Nyaisonga ku wa kabiri. Ariko , ntirivuga nimba no muri Tanzania hariho abariko barandura bwa bwoko bushasha bwa coronavirus, rigasaba abantu kuba maso bafatiye ku bivugwa mu zindi mpande z'isi. Iri tangazo rya Ekleziya Katorika rivuga riti: ""Mu mwaka uheze igihugu cacu carashoboye kurwanya uwu mugera. Abandura baragabanutse  mu nyuma turizera ko twatsinze"". ""Ubu hari iyongerekana rishasha ry'abandura. Ibihugu bitari bike biremeza ko biri mu bihe bitoroshe aho corona iriko iriyongera abantu bagapfa. Igihugu cacu si izinga, ni ngombwa ko twikingira, tukaba maso, tugatakambira cane Imana kugira ngo iturinde"". Ekleziya Katorika muri ico gihugu yagiye ifata ingingo zitandukanye kuva mu 2020 igihe iki kiza gitangazwa ko cinjiye muri Tanzania, iri tangazo rigasaba ko izo ngingo zibandanya zikurikizwa. Rishimangira riti: ""Duhimirize intambara yo kurwanya umugera wa coronavirus mu gukoresha ibirwanisho vyose vy'umutima, umubiri, ubuhinga no mu kibano. Ntiturambirwe no guhimiriza igisabisho, kwirinda gukorakorana, gukaraba n'amazi n'isabuni igihe cose, gufata ingingo igihe cose twiketse ibimenyetso vyayo, tukirinda kandi no kwegerana"". Umunyamabanga mukuru w'Inama y'Abepiskopi, Patiri Charles Kitima, yabwiye BBC igisata c'igiswahili ko vyabaye ngombwa ko Ekleziya isohora iri tangazo ryo kugabisha mu gihe bakirindiriye insiguro z'abahinga zizotangwa na reta ku bijanye n'iki kiza karanda. Ati: ""Duherutse kubona impfu ziyongera. Mu bisagara, twari tumenyereye kugira imisa imwe canke zibiri mu ndwi zo gusabira abapfuye, ariko ubu ni imisi yose. Hategerezwa kuba hari ikintu kitagenda neza"". Abategetsi ba Tanzania babandanya bemeza y'uko ata mugera wa coronavirus uri mu gihugu. Inyuma y'iri tangazo, icegera c'umushikiranganji w'amagara y'abantu, Dr Goodluck Mollel, yabwiye ikinyamakuru Mwananchi co muri ico gihugu ko abanyagihugu bobandanya batekanye mu kurindira amabwirizwa bahabwa na reta. Dr. Mollel ati: ""Ibi bintu reka tubirekere abahinga. Mu gihe hoba ingorane, reta izobisigura. Abantu bobandanya n'ibikorwa vy'ukugwiza umwimbu"". Mu mpera z'indwi iheze, ibinyamakuru vyo muri Danmark vyatangaje ko ingenzi zibiri zari zivuye muri Tanzania zatowe umugera mushasha wa coronavirus wadutse muri Afrika y'Epfo. Mu ndwi iheze nyene, reta y'Ubwongereza yarafashe ingingo yo kubuza ingenzi zivuye nuri  Tanzania na Repubulika ya Demokrasi ya  Congo kwinjira muri ico gihugu mu ntumbero yo kwirinda ikwirakwira ry'ubwoko bushasha bw'umugera wa Covid-19 bwatowe ubwa mbere muri Afrika y'Epfo. Ibihugu bindi 12 nivyo bimaze guhagarikirwa ingendo muri ico gihugu hagati y'ukwa cumi na kabiri n'intango y'ukwa mbere."	https://www.bbc.com/gahuza/amakuru-55822017
politics	Prezida Ndayishimiye avuga ko umuryango wa Buyoya ufise uburenganzira bwo kumushingura mu Burundi	"Umukuru w'igihugu c'Uburundi Evariste Ndayishimiye avuga ko uwahoze arongoye ico gihugu Petero Buyoya aherutse kwitaba Imana afise uburenganzira bwose bwo gushingurwa mu gihugu ciwe. Ibi yabivugiye mu kiganiro yagiranye n'abamenyeshamakuru hamwe n'abanyagihugu ku mugwa mukuru Gitega, inyuma y'amezi atandatu amaze ashikirijwe amabanga y'umukuru w'igihugu. Inyuma y'aho asandabiye ahitanywe n'ikiza ca Covid-19, Petero Buyoya yashinguwe kuri uyu wa kabiri muri Mali aho yahora arangurira amabanga yiwe yo guserukira umuryango w'ubumwe bwibihugu vya Afrika muri ico gihugu no mu karere ka Sahel. Muri ico kiganiro, Prezida yishuye no ku bindi bibazo bitari bike vyo mu bisata bitandukanye bijanye n'ubuzima bw'igihugu. Abajijwe igituma reta ata kigandaro yatunganije mbere ntihagire n'ico ivuga ku rupfu rwa nyakwigendera Petero Buyoya kandi yahoze arongoye igihugu, Prezida Evariste Ndayishimiye  yishuye ko ibijanye n'urupfu rwiwe vyega umuryango ubwawo, na rirya yaciriwe igihano. Prezida Evariste Ndayishimiye avuga ko amategeko atamuha uburenganzira bwo gukorerwa ivyo abahoze ari abakuru  b'ibihugu bategekanirizwa n'amategeko iyo bashengeye, kubera yamaze gucirirwa urubanza, reta igafata ko yari mu gihano. Ati: ""Amategeko y'igihugu aratomoye. None murigera mwumva uwupfunzwe aja gutora? Hari uburenganzira bwa politike aba afise? Iyaba yari abufise aba apfunzwe?'' ""Uwakubiswe intahe mu gahanga aba apfunzwe, none hari ivyo reta iba itegerezwa kumukorera nk'uwahoze ari umukuru w'igihugu? Haba hasigaye umuryango"". Abajijwe nimba ibisigarira vya Petero Buyoya bishobora gutahanwa mu gihugu, Prezida Ndayishimiye yavuze ko ico kibazo yakivuganyeko n'umuryango wiwe kandi ko yabemereye neza ko ari uburenganzira bwabo bwo kumushingura mu gihugu. Ati: ""Umurundi wese afise uburenganzira bw'ugushingurwa aho ibisekuru vyiwe biri, arabifitiye uburenganzira"". Mu bibazo bindi  bitari bike yabajijwe, harimwo  ikibazo kijanye n'ugutorera inyishu ubusumbasumbane hagati y'amoko bwibonekeza mu mashirahamwe cane cane mpuzamakungu akorera mu Burundi, hamwe n'ayandi amwe amwe yo mu gihugu. Prezida Evariste Ndayishimiye yavuze ko ari ikibazo kitoroshe, ko kidashobora gushoka gitorerwa umuti ubwo nyene uravye inkomoko yaco kuva muri kahise k'Uburundi, cane cane karanzwe n'amacakubiri y'amoko. Ati:""Igihugu cari carabaye nk'akantu umwe wese yitorera uko ashaka kubera inzego z'igihugu wamengo nabo nyene umwe yaje yiyakirira akiwe ngo yigire"". Ati: ""Rero muri ico gihe, abo bava hanze barashitse na bo baritunganiriza ivyabo kugira ngo na bo baronkeko akibare, ari co gituma baca babitunganya uko bavyumva kuko igihugu cari mu macakubiri"". Mu kwezi kw'icenda 2018, reta y'Uburundi yarahagaritse mu kiringo c'amezi atatu amashirahamwe mva makungu yakorera muri ico gihugu, asabwa kwiyandikisha bushasha, bimwe mu vyo yasabwa hakaba harimwo ukwerekana neza ingene azogenda atorera inyishu ikibazo c'ubusumbasumbane hagati y'amoko mu bakozi b'abarundi akoresha. Prezida Ndayishimiye avuga ko reta imaze gufata ingingo yo kuyasubiramwo, hariho n'ayahisemwo gukura akarenge, akavuga ko yari yaje gusahura. Ati: ""Vyarantangaje cane kubona hari amashirahamwe yaciye ahitamwo kwugara, ni ukuvuga ko yihaye karangamuntu y'uko ari yo yarimwo amacakubiri mu Burundi"". Prezida Ndayishimiye avuga ariko y'uko hari ayemeye kwikosora maze aca ahabwa ikiringo, akavuga ko ubushikiranganji buyajejwe bugiye gutunganya vuba isuzuma kugira ngo barabe aho bagejeje. Avuga ko n'amashirahamwe yo mu Burundi na yo nyene yakoze nk'ayo ya mpuzamakungu. Hagati aho, aremera ko gutorera inyishu iki kibazo atari ic'umwanya muto, na rirya abayakoramwo baba bafitaniye  amasezerano y'akazi (contrants). Cari ikiganiro  kigize kabiri agiriraniye n'abanmeneyshamakuru hamwe n'abanyagihugu ku bibazo bitari bike, nk'ivyerekeye ubutunzi, ubutungane, imigambi y'iterambere, intwaro ibereye, amagara y'abantu, umutekano, imigenderanire, n'ibindi  bitari bike ku buzima bw'igihugu mu bisata bitandukanye."	https://www.bbc.com/gahuza/amakuru-55487682
health	'Tanzania ntiyirukira urucanco rwa Corona' - Prezida Magufuli	"Prezida wa Tanzania John Pombe Magufuli yagabishije abajejwe amagara y'abantu ku kuzana incanco za Covid-19 - baterekanye ivyemeza - kuko zishobora kubangamira amagara y'abanyagihugu. Magufuli yavuze ati: ""Umushikiranganji w'amagara y'abantu ategerezwa kuhagabira, bashobora kwirukira izo ncanco hadakozwe ubushakashatsi, si incanco zose ari nziza kuri twebwe, dutegerezwa kwivyitondera. ""Incanco si nziza. Iyaba umuzungu yashobora gutora incanco, yobaye yaratoye urucanco rwa Sida, Cancer na TB."" Prezida wa Tanzania, John Pombe Magufuli yagabishije kuvyerekeye urucanco rwa Covid-19 rumaze gutangura gutangwa mu bihugu bitandukanye vy'isi. Igihe yariko arugurura icese iterwa ry'ibiti mw'ishamba mu karere ka Chato mu ntara ya Geita, yagize kandi ico avuga ku kungene ingwara ya Corona yifashe mu gihugu, aca ahamagarira abanyagihugu  kubandanya gusenga no kwiyubikira. Yagize ati: ""Tubandanya kwiyubara, no kwiyubikira hamwe no gusenga, mu gihe tubandanya n'akazi ka misi yose, murye neza muhage Corona inanirwe kwinjira mu mibiri yanyu."" Na yo kuvyerekeye ko hariho ubundi bwoko bwa Corona, Magufuli yavuze ko hariho aba Tanzania baja gucancwa hanze y'igihugu ariko bakagaruka bazanye ubundi bwoko bwa Corona. Prezida Magufuli yagize ati: ""Ndazi ko hariho aba Tanzania bamwe bamwe bavuye muri kino gihugu baja hanze gucancwa, bahejeje bagaca baza batuzaniye iyindi Corona y'ubundi bwoko."" ""Ntituze turirukira incanco incanco, si buri rucanco rutugirira akamaro, ni ngombwa ko aba Tanzania tuba maso, tugabe, tuzogeragezwa, tubandanya gusenga Imana yacu kandi tubandanye kwinengesera."" Ivyo prezida Magufuli abivuze mu gihe Ekleziya Katorika muri Tanzania yaraye isohoye itangazo aho igabisha ko ibitigiri vy'abandura coronavirus n'abicwa na Covid-19 bigenda vyiyongera, ihamagarira abanyagihugu gukurikiza ingingo zose zo kwikingira."	https://www.bbc.com/gahuza/amakuru-55826062
sports	Ivanguraruhu: BBC yavuganye n'umwe mu batyoje Bukayo Saka, ati 'ndasaba imbabazi'	"Ikiganiro ca BBC File on 4 kimaze igihe gikora amatohoza kw'ityozwa rishingiye kw'ivanguraruhu ryakorewe abakinyi b'abirabure b'Abongereza biciye ku mbuga hwaniro mu ntumbero yo kumenya ico vyavuyeko, ni inyuma y'urukino rwa nyuma rwa Euro 2020. Iki kiganiro cavuganye n'abatari bake muri aba bantu, umwe muri bo yatyoje Bukayo Saka ku mbuga hwaniro avuga ko ubu yipfuza gusaba imbabazi. Saka, Marcus Rashford na Jadon Sancho bose bahuye n'imvura y'ibitutsi vy'ivanguraruhu ku mbuga hwaniro inyuma y'aho bose bahushirije ama penalties muri urwo rukino rwa nyuma. Umwe muri aba babatyoje - umugabo ari mu myaka ya 20 akomoka muri Arabia Saoudite - yamurungikiye uducapo twinshi (emojis) tw'inkende ku rubuga rwa Instagram. Mu nyuma y'aho, konte yiwe ya Instagram yarahagaritswe mu kiringo c'amasaha 24, ariko ubu avuga ko yategerezwa guhagarikwa burundu ku mbuga hwaniro. Amaze kwerekwa ivyo yakoze, yaremeye kuvugana na File on 4. Avuga ko yari ashigikiye Ubwongereza muri urwo rukino rwa nyuma arico gituma yagize ""uburakari"" igihe uyu murwi utsindirwa ku mapenalties. Aremera kandi y'uko yari azi neza ko ivyo yariko arakora vyari ivanguraruhu: ""Ni ikosa rikomeye. Nari narakaye kandi sinari nzi ingene Saka yari kwiyumva agiye abona inkende. Nabonye abandi bariko bararungika utwo ducapo nanje nca njako"". ""Ndashaka n'ukuri gusaba imbabazi Saka, ryari ikosa kandi sinzosubira kubimugirako canke kubigira ku mukinyi w'umwirabure uwo ari we wese."" Uyu muntu yavuze ko konte yiwe yahagaritswe na Instagram ikiringo c'amasaha 24. Ariko avuga ko ubu yemera ko yategerezwa guhagarikwa ""burundu"" kubera ivyo yashize ku rubuga ari ""ivanguraruhu ryeruye"". Nedum Onuoha wahoze ari umukinyi w'inyuma wa Manchester City - avuga atarya umunwa ku vyerekeye umupira w'amaguru n'ivanguraruhu - ko yibaza y'uko ibivugwa n'uyu mugabo ata kintu kirimwo. Onuoha yabwiye BBC ati: ""Aha avuga ngo, 'Nategerezwa guhagarikwa burundu'. Bisa n'uko abivuga kubera yibaza ko ari ko yategerezwa kuvuga"". ""Yagiye kuri konte ya Bukayo Saka kuri Instagram ashirako emoji y'inkende nk'iciyumviro yari ashikirije ku vyari ku rubuga kandi azi neza ko atategerezwa kubikora, ariko yabikoze kubera abandi bose bariko barabikora"". ""Kumbure yibaza ko bose bari barakaye nka we. Ndatahura akababaro ariko igiteye ishavu ni iyo urenze umurongo, kuko bituma abantu bakora nkawe, ibi navyo nkabona ko ari amakosa"". Konte z'ivanguraruhu ziracari ku rubuga Konte y'uyu mugabo ni imwe muri 105 zamenyeshejwe na Instagram ko zacishijweko ibitabereye inyuma y'uru rukino rwa nyuma rwa Euro, ariko File on 4 yasanze 79 muri zo zikiri ku mbuga inyuma y'indwi zirenga zitandatu. Callum Hood, wo mu kigo kirwanya amajambo y'urwanko acishwa ku mbuga ngurukanabumenyi, Centre for Countering Digital Hate, akaba yaranafashije gukora aya matohoza, avuga ko ivyo babonye ari uko amakompanyi akoresha imbuga hwaniro ata shaka afise yo kurandurana n'imizi ivanguraruhu ricishwa ku mbuga ngurukanabumenyi. Ati: ""Instagram yo nyene ubwayo yaratangaje mu ntango z'uno mwaka ko izohagarika amakonte azorungika amajambo y'ivanguraruhu ku bakinyi, rero bariko bararenga ku vyo biyemeje"". ""Turiko tuvuga abantu bakoresha rya jambo ritangurwa na N (N-word) mu gutyoza abakinyi, abantu bakoresha ama emojis y'inkende, babwira abantu ngo taha iwanyu"". ""Imbuga hwaniro zifise ingingo zazo ngenderwako zivuga ko zidashobora kwemera ivanguraruhu, ko ivangiraruhu ridafise ikibanza ku mbuza zazo, ariko ibikorwa vyabo birerekana neza ko ataco bakora kugira ngo batorere umuti iki kibazo"". Instagram ivuga ko yafuse konte zitari nke n'amajambo y'ibitutsi kuri uru rubuga kubera abarenze ku mategeko inyuma y'amatohoza yakozwe na File on 4. Istangram ivuga ko abahonyanze amategeko abuza amajambo y'urwanko bashobora kudashoka batakaza konte zabo ubwo nyene, ariko ko aya majambo aca afutwa. Ivuga kandi ko yashizeho ubuhinga butari buke buzotuma amajambo y'ibitutsi ataja ku mbuga. Igipolisi kiriko kirakora amatohoza ku majambo yo gutyoza yakurikiye uru rukino rwa nyuma kivuga ko mu butumwa 396 buriko burakorwako amatohoza, inusu muri bwo ari ubwavuye hanze, hafi bwose bukaba bwavuye hanze y'imigabane na Asia n'Ubulaya. Gushika ubu, abantu 12 nibo bamaze guhagarikwa mu Bwongereza umwe muri bo akaba amaze kuburanywa. Hampande y'ibi, ishirahamwe mpuzamakungu rijejwe umupira w'amaguru FIFA, ryatanguye kwiga ibihano bibereye vyohabwa abafana ba Hongrie inyuma y'ityozwa rishingiye ku rukoba ryakorewe abakinyi b'Abongereza igihe ico gihugu cakina n'Ubwongereza kigatsindwa 4-0 i Budapest. 'Ndababazwa n'ivyama biriko biraba' Tony Burnett, umukuru w'ishirahamwe rikuru ryishinze kurwanya ivanguraruhu, Kick It Out, abona ko imbuga hwaniro zikeneye gushiramwo inguvu gusumba kugira ngo zihashe ivanguraruhu ryakorewe abakinyi b'Abongereza muri uru rukino rwa nyuma rwa Euro2020. ""Ndababazwa n'ivyama biriko biraba. Nari kuri final kandi twari tuzi neza ivyari bigiye gukurikira inyuma y'aho tunaniriwe kwinjiza arya ma penaliti"". ""Rero kubera twari tubizi, imbuga hwaniro zategerezwa kuba zamenye ivyari bigiye gukurikira hanyuma zigakora ibishoboka vyose kugira ngo zikingire aba bahungu bateye arya ma penaliti yacu""."	https://www.bbc.com/gahuza/amakuru-58484871
politics	Gabon: Igihugu ca mbere co muri Africa gihawe amafaranga yo gukingira amashamba yaco	"Gabon cabaye igihugu ca mbere muri Afrika gihawe amafaranga kubera kugabanya imyuka yonona ikirere no gukingira amashamba cimeza yaco. Umugambi Central African Forest Initiative (Cafi) ushigikiwe na ONU watanze miriyaridi 17 z'ama dorari - igice ca mbere ca miriyoni 150 z'ama dorari (miriyaridi zirenga 300 mu mafaranga y'Uburundi) mu mwumvikano wabaye mu 2019. Ku rugero hafi rwa  90% , Gabon igizwe n'ishamba, rikaba rikwega imyuka ya carbone (gaz carbonique canke CO2) kuruta iyo igihugu gisuka ku kirere. Amashamba cimeza  ni kirumara mu kugabanya imyuka ihumanya ikirere igatuma ubushuhe bwongerekana kw'isi. Gabon yashoboye kwerekana ko yagabanije guhonya amashamba gutyo igabanya imyuka yonona ikirere mu 2016 na 2017 ugereranije n'imyaka 10  yari iheze, nk'uko bivugwa na Cafi. Kuri izo mpamvu, biciye muri Cafi, Norvege yahaye Gabon miriyoni 17 z'ama dorari ifatiye ku matoni y'iyo myuka ubundi yari kuba yisutse mu kirere. Ayandi mafaranga kuri izo miriyoni 150 z'ama dolari  azoja aratangwa  ku kiringo c'imyaka cumi iri imbere. Amafaranga yatanzwe angana na 0.1 %  y'umwimbu wose wa Gabon ku mwaka ariko umushikiranganji wa mbere Lee White yabwiye BBC ko ari intambwe ya mbere ifadika. Gabon ni kimwe mu bihugu bifise  ishamba rinini cane kw'isi kandi ivyigwa vya vuba vyerekanye ko ririnda  ihindagurika ry'ibidukikije kurusha mbere ishamba rya rutura rya Amazon. N'ukubera  ritononekaramwo ibiti vyinshi. Ariko igihugu carakoze cane kugira kibe kiri kuri iyi ntambwe. Mu 2007, hashinzwe impongore kama 13 - ziri kuri 21% y'ubutaka bwose bw'igihugu ca  Gabon. Reta y'ico gihugu iherutse kandi gushira inguvu hamwe n'ikigo Environment Invvestigation Agency kugira kiyifashe gukurikirana abaca ibiti mu buryo butemewe n'amategeko hamwe n'ukutegeranya neza imbaho - ari nayo nzira ya mbere yo kurekura imyuka  yonona ikirere muri ico gihugu. Ariko ico gihugu gishaka kwinjiza amafaranga menshi avuye mu mbaho kikavuga ko kizobandanya guca ibiti no kwongereza agaciro c'ico gisata mu kurushiriza guhingurira  mu gihugu ibiva muri ayo mashamba. Ikigo co mu Bwongereza Rainforest Foundation UK, cishinze gukinigira amashamba cimeza n'amategeko ajanye n'uburenganzira bw'abanyagihugu ku butaka, cabwiye BBC ko naho guhabwa amafaranga yo gukingira amashamba ari ikintu  gikomeye, ayo yatanzwe ashobora kuba gusa ''igikorwa co kumenyekana"". Cerekana icegeranyo c'umugwi ucungera ivy'amashamba  Global Forest Watch cerekana ko mu 2017 habaye urugero rwa mbere runini kuruta izindi rwo kugabanuka kw'amashamba muri Gabon kuva mu 2001. Reta ivuga ko ubugenduzi bwayo bwerekana ko igihugu gishobora kutongereza imyuka ihumanya ikirere biciye mu migambi iramba yo kubungabunga amashamba. ."	https://www.bbc.com/gahuza/amakuru-57567484
politics	DR Congo: Tshisekedi yababariye abagabo babiri bagize uruhara mw'iyicwa rya Perezida Laurent Kabila	"Abagabo babiri bagiriwe n'icaha co kwica uwahoze ari umukuru w'igihugu ca Repubulika y'Intwaro Rusangi ya Congo, Laurent-Désiré Kabila haraciye imyaka 20, bahawe ikigongwe. N'aho Perezida Kabila yarashwe n'uwamucungerera ubuzima, babiri mu bategetsi biwe bo hejuru, Koroneri Eddy Kapend na Georges Leta, baragize uruhara mw'iryo gandagurwa. Mu kwa gatandatu kw'umwaka uheze, Perezida Félix Tshisekedi yagabanije igihano c'urupfu bari baciriwe. Iki kigongwe gitanzwe mu gihe hari ukutumvikana hagati ya Perezida Tshisekedi n'uwo yasubiriye, umuhungu wa Laurent Kabila ari we Joseph Kabila. Joseph Kabila yafashe ubutegetsi inyuma y'urupfu rwa se wiwe mu 2001, akaba yarongoye DR Congo mu kiringo c'imyaka 18 imbere y'uko Perezida Tshisekedi atsinda amatora yo mu kwa cumi na kabiri 2018. N'aho bwari bwo bwa mbere habaye uguhererekana ubutegetsi mu mahoro kuva mu myaka hafi 60 yari iheze, abatari bake mu bafise uruhara mu buzima bwa politike ya Congo bariyamirije ivyavuye muri ayo matora. Hari benshi bazi ko uyu mukuru w'igihugu mushasha yagiranye amasezerano yo mu mpisho na Joseph Kabila, gushika n'ubu agifise inguvu nyinshi mu gihugu. Giscard Kusema, umwe mu bajejwe kumenyesha amakuru mu biro vy'umukuru w'igihugu, yabwiye itororokanirizo ry'amakuru AFP ko Koroneri Kapend hamwe na bamwe mu bo bapfunganywe ""baronse ico kigongwe c'umukuru w'igihugu..ikaba ari ingingo iraba benshi ata nkunzi"". Koroneri Kapend yari umwishikira cane kwa Perezida Laurent Kabila. Sentare yasanze ari we yateguye igandagurwa ryiwe, afatanije n'abandi bari bajejwe umutekano w'uyo yahoze ari umukuru w'igihugu, harimwo mbere n'uwari ajejwe ibiro vy'igendereza ico gihe,  Georges Leta. Bompi barahakana ko ata ruhara babigizemwo. Iki kigongwe gitanzwe inyuma y'indwi nkeya Perezida Tshisekedi asambuye ihuriro ryiwe n'umugambwe wa Kabila usanzwe ari wo wiganje mu nama nshingamateka, inyuma y'umwaka wose barabana urunuka. Muri kino gihe, Perezida Tshisekedi ariko arondera urundi runani rwomutuma agira inguvu zikwiye mu nama nshingamateka. Laurent-Désiré Kabila yari yafashe ubutegetsi ku wa 17 z'ukwa gatanu 1997, atembagaje intwaro ya Mobutu Sese Seko Kuku Ngbendu Wa Za Banga mu ntambara yamaze amezi hafi indwi, afashijwe n'ingabo cane cane z'u Rwanda, Uganda na Angola, maze  yomora uyu mukuru w'igihugu citwa Zaire ico gihe yari amaze imyaka ishika 32 agitwaza umukazo. Ubutegetsi bwa Perezida Kabila ntibworohewe kuko haciye imisi mike imigenderanire hagati yiwe na bamwe mu bamufashije gufata ubutegetsi, u Rwanda na Uganda, yaratitutse bituma haduka intambara ya kabiri mu 1998, intambara ivugwa ko yagizwemwo uruhara n'ibihugu icenda, harimwo Zimbabwe, Angola na Namibia vyagiye kumufasha kurwanya abari bateye igihugu ciwe. Yagiye kugandagurwa ku wa 16 z'ukwa mbere 2001, amaze imyaka itatu n'amezi hafi umunani, maze inama nshingamateka ica yemeza ko umuhungu wiwe,  Joseph Kabila, yomusubirira. Joseph Kabila nawe yagiye kuva ku butegetsi atsinzwe muri ayo matora yo mu 2018, amatora yabayemwo impari, akiyamirizwa na bamwe mu batavuga rumwe n'ubutegetsi bwa Kabila, cane cane  Martin Fayulu avuga ko ari we yayatsinze ariko akanyarwa intsinzi."	https://www.bbc.com/gahuza/amakuru-55520297
sports	Djokovic yashitse iwabo muri Serbia inyuma yo kwirukanwa na Australia ku mpari za visa	"Novak Djokovic  yashitse muri  Serbie inyuma yo kwirukanwa muri Australia. Uwo mugabo ari kw'isonga mu rukino rwa tennis  mu bagabo, yirukanywe atsinzwe urubanza rwa visa rwari rushingiye ku kuba aticandagishije. Abamushigikiye bari baje ku bwinshi ku kibuga c'indege ca Belgrade bazungagiza amabendera y'igihugu basemerera ngo ""turakunda Novak"" . Umwe mu bafana yavuze ati: ""Birateye isoni ivyo bakoreye Novak muri Australia. ""Birateye isoni aho isi igeze. ""Jewe naricandagishije, natewe incanco zibiri, ariko nibaza ko ata n'umwe yari akwiye guhatirwa gukora ikintu…yaciriwe urubanza kubera uburenganzira bwiwe bwo guhitamwo ico ashaka"". Australian Open  y'uwu mwaka  yatanguye i Melbourne kuri uyu wa mbere. Djokovic yari ategekanijwe gukina  kuri uyu wa mbere, ariko iyirukanwa ryiwe ryatumye harangira amahirwe yiwe yo kuba uwa mbere mu gutsinda Grand  Slam ya 21. Hisunzwe amategeko ya  Australia agenga abasohoka n'abinjira, Djokovic w'imyaka 34,  ntazosubira kuronka iyindi visa mu kiringo c'imyaka itatu. Ariko umushikiranganji wa mbere Scott Morrison yavuze ko ashobora gusubira kwemererwa kwinjira muri ico gihugu vuba ""mu gihe kibereye"". Mu kiganiro na radiyo yo muri Australia 2GB ku wa mbere, yavuze ati: [Ingingo ibuza kwinjira] irarenga ikiringo c'imyaka itatu, ariko hariho amahirwe yo  kugaruka  ""mu gihe kibereye"" kandi ivyo bizokwigwa hageze"". Itegeko rya Australia rirategekanya imvo zishobora gutuma  iyo ngingo y'ikiringo c'imyaka itatu ivanwaho. Ivyo bisigura ko Djokovic ashobora kwitaba Australian Open mu mwaka uza. Ariko ubu hari n'ikibazo c'ukwitaba kwa Djokovic ihiganwa rya French Open, Grand Slam ikurikira ku rutonde rw'uyu mwaka. Inama nshingakateka y'Ubufaransa yaraye yemeje itegeko risaba abantu  barenza imyaka 16 kuba bafise icemeza ko bicandagishije kugira bemererwe kwinjira ibibanza rusangi, harimwo n'ibibanza vy'inkino. Ubushikiranganji bw'Ubufaransa bujejwe inkino bwavuze ku wa mbere ko ata muntu n'umwe buzoha uruhusha rudasanzwe rwo kutisunga iryo tegeko ry'urupapuro rwo kwicandagisha, buvuga ko rikora no ku bakinyi babibigize umwuga co kimwe n'abaja kurorera. Ariko umuvugizi yavuze ko hari naho ibintu vyoba vyahindutse imbere y'uko iryo higanwa riba mu kwezi kwa Rusama (ukwa 5). Djokovic  yahatiwe kuva muri Australia inyuma y'aho abacamanza bemereje ingingo y'umushikiranganji ajejwe abasohoka n'abinjira  Alex Hawke yo gufuta visa yiwe ku mvo z'amagara y'abanyagihugu. Iyo ngingo yarangije igihe ca wavahe wajahe aho uwo munya-Serbia yariko arakora ivyo ashobora vyose kugira agume muri ico gihugu agwanire ikibanza ciwe ca mbere muri tennis. Ubwa mbere yari yahawe uruhusha rwo kwa muganga rwo kwinjira muri Austrialia n'imigwi ibiri itandukanye y'abahinga mu vy'amagara y'abantu - umwe wari  warondewe n'urwego rwa tennis muri Australia, uwundi nawe warondewe na reta y'intara ya Victoria - inyuma yo gupimwa ko yanduye coronavirus mu kwezi kwa Kigarama(12). Ariko kuba uwo mukinyi yagerageje kwinjira muri ico gihugu aticandagishije vyateye ishavu mu banyaguhugu. Urwego rwa Australia rujejwe imbibe rwaciye rumupfunga  itariki 5 Nzero (ukwa mbere) kubera kutuzuza ibisabwa mu bijanye na coronavirus, visa yiwe ica irafutwa. Umucamanza yarasheshe iyo ngingo  ku wa mbere uheze, ariko reta mu nyuma ikoresha izindi ngingo irongera irafuta visa yiwe. Iyo ntambara y'amategeko yaheze ku wa gatandatu igihe abacamanza bemereje ingingo ya reta, bituma Djokovic ata yindi nzira asigarana atari ukuva muri ico gihugu."	https://www.bbc.com/gahuza/amakuru-60027258
entertainment	Mu mafoto: Umwami Charles ku musi wa mbere atanguye amabanga	Ku wa gatanu mu gatondo, niho Umwami mushasha w'Ubwongereza Charles III yava i Balmoral akaja i Londres /London, inyuma y'urupfu rwa nyina wiwe, Umwamikazi. Muri urwo rugendo ari kumwe n'umutambukanyi wiwe, Camilla Umwami yafashe indege yamuvanye i Aberdeen imujana ku kibuga c'indege ca RAF Northolt imbere y'uko aja gushikiriza ijambo igihugu aciye ku mboneshakure. Ashitse ku kirimba ca Buckingham, yasanganiwe n'abantu ibihumbi n'ibihumbi bamwipfuriza kuroranirwa muri  bino bihe bishasha. Ejo ku wa gatanu nyene, abahungu biwe, Abaganwa William na Harry, niho bava i Balmoral. Umwami Charles III yururutse imodoka ku kirimba ca  Buckingham nk'Umwami ku ncuro ya mbere	https://www.bbc.com/gahuza/amakuru-62860482
politics	US: Biden yiyemeje gutanga incanco imiliyoni 100 mu misi ijana ya mbere ari ku butegetsi	"Prezida wa Amerika aherutse gutorwa, Joe Biden, yiyemeje gutanga incanco imiliyoni ijana mu kiringo c'imisi ijana ashikiriye ubutegetsi. Yavuze ko bishoboka ko mu mezi yiwe ya mbere adashobora gutuza ico kiza, aca yerekana ido n'ido y'ingene azovyifatamwo, ariko avuga ko ashobora kuzohindura uko Covid-19 yifashe ubu. Igihe yariko yerekana abazoba bagize umugwi ujejwe amagara y'abantu igihe azoba ashikiriye ubutegetsi itariki 20 z'ukwezi kwa mbere, yahamagariye abanyamerika ""kwambara udupfukamunwa imisi 100"". Ku musi wa kabiri, icegeranyo caruguruye inzira ry'iyemezwa ry'urucanco Pfizer/BioNTech n'itangwa ryarwo ku banyamerika. Hagati aho, Prezida Donald Trump yari yitavye inama ku kirimba iwe kuri White House/Maison Blanche, yerekeye umugambi ku rucanco rwa Covid-19 wiswe 'Operation Warp Speed', akaba yashimagije ingene urwo rucanco rugiye kwemezwa. Igitigiri kimaze kwandukira iyo ngwara muri Amerika kirenga imiliyoni 15, abarenga 286.000 ni bo bamaze gupfa, nk'uko biri mu bushakashatsi bwa Kaminuza ya Johns Hopkins. Ukwandura iyo ngwara kuriko kuriyongera mu bice vyinshi vy'igihugu. Hakaba hari igitigiri kitari bwigere kiboneka mu bitaro, bamwe mu bahinga bakaba batunga urutoke ingendo z'imiliyoni n'imiliyoni z'abantu mu gihe c'ibiruhuko biherutse vy'umusi mukuru wa 'Thanksgiving'."	https://www.bbc.com/gahuza/amakuru-55242397
health	Urucanco rwa malaria 'ruzohindura ubuzima bw'Abanya-Africa ubudasubirwamwo'	"""Twamana malaria. Abagenzi banje bose nta wutayirwara, nanje narayirwara, abo tuvukana n'abavyeyi kwari uko."" Bello Abdul Hakeem Bolaji n'umwe muri miriyoni z'abantu muri Afrika bakuranye na malaria. Uwo munya-Nigeria w'imyaka 25 avuga ko ingingo yo gucandaga abana muri Afrika yose ari ikintu kigiye ""guhindura ubuzima"". Iyo ndwara mu bindi bice vy'isi nticica abantu cane ariko muri Afrika iracari  iya mbere mu kwica abantu, aho yahitanye abana bashika 260.000  mu 2019. Bello akora  mu vy'ubuhinga bwa none avuga ati: ""Ni inkuru ije guhindura umukino"". ""Igihe nayumva ubwa mbere, nagize ibishobisho. Ubuhinga nibwo bugenga ibihe vya none nazo inyishu nk'incanco muri kahise zarakijije isi  ubukangwe (polio), agasama, mbere na Covid -19."" Malaria n'indwara ikwiragizwa n'imibu,  yica cane cane inzoya n'abana bakiri bato. Gukora urucanco inyuma y'imyaka 100 rugeragezwa bibonwa nka kimwe mu bintu bikomeye cane bishitsweko n'ubuvuzi. Bello yaragwaje mushikiwe mutoya igihe yafatwa na malaria afise imyaka 12. Yari asanzwe afise iyindi ndarwa  y'amaraso, gutyo aca  arasinzikara cane. Avuga ati ico gihe ""abavyeyi bari mu mahanga, nari jenyene, kandi aho nari ngifise imyaka 17 canke 18"". ""Hari mw'ijoro hagati, aca atangura kurira, adahwa, ubushuhe bwiwe buraduga gushika n'aho atari agishobora kumbona. ""Naragize ubwoba bwinshi cane, ntangura gukoma induru kugira ababanyi baze kumfasha. ""Naciye  ndamwirukana kwa muganga, bamushiramwo umwuka wo guhumeka (oxygene), serumu, hanyumma bamukorera ibipimo."" Bello avuga ko yari mu bari bafise amahirwe kuko abavyeyi biwe bashoboye kuriha amafaranga yo gushira  mushikiwe ku miti - ariko benshi ntavyo bashobora. Bello avuga ko hari abagenzi biwe n'abo bigana benshi bishwe na malaria - bamwe bakaba bapfuye batararenza n'imyaka itatu. ""Novuga ko bihahamura gusubira kuvyibaza no kwibuka abantu twakuranye, benewacu n'abandi bo mu muryango wagutse, abo twigana n'abagenzi. ""Abo n'abantu tuba dukunda kandi tuba twifuza kugumana, abantu ubuzima bwabo buhagarikwa n'iyo ndwara. ""Abo ni abantu bashobora kuba bavuyemwo abaganga bakomeye, abahinga bakomeye mu bisata bitandukanye, abazana impinduka, indongozi zikomeye zari kuba zagize ivyo zihindura ku bijanye n'ibidukikije canke ubuzima mu kibano"". ""Ariko nta n'amahirwe bigeze baronka"". 'Ibishobora gushika ni bibiri: urupfu canke ubukene' Bello avuga ko imiryango  myinshi  iba munsi y'umurongo w'ubukene, idashobora  kuriha amafaranga yo kuja mu bitaro kwivuza. ""Ikigoye n'uko imiryango myinshi idashobora kwirinda kwandura malaria, ntishobore kuriha amafaranga yo kwivuza, y'ivyo kurya canke y'umwuka wa oxygene. Akenshi  abo bana amaherezo barapfa. ""Hari ibintu bibiri bishika kubera malaria - urupfu canke ubukene. Mu gihe imiryango myinshi yategerezwa kuba iriko irashira uburyo mu bikorwa vyo kwiteza imbere canke mu mashure y'abana bayo, basohora  amafaranga mu kwivuza malaria."" Nico gituma kuri Bello, urucanco rugiye kuba ikintu ""gihindura umukino"". ""Abana benshi twakuranye ntibashobora kuriha amafaranga y'ishure, canke ngo bagure umwambaro w'ishure kandi rimwe na rimwe ntibashobora no kurya kuko amafaranga yaherera mu bitaro. ""Niho rero wasanga amaherezo bamwe bahevye ishure bagaca baja mu buzima bw'amabi canke  mu buzi buhemba intica ntikize"". 'Ni ngombwa ko bose babasha kururonka' Ndifanji Namacha, umuganga  akorera  muri Malawi avuga ati: ""Sinzi ingene nogaragaza ingene niyumva"". ""Kuva tukiri abana, twari tuzi ko malaria ari indwara idashobora kwirindwa. Wakura wumva ngo abana mwigana ntibashoboye kuza kw'ishure kuko barwaye."" Ndifanji avura malaria akanahimiriza abantu kumenya ibijanye n'iyo ndwara mu gihugu. ""Afrika itakaza amafaranga menshi kubera malaria. ""Ayo mafaranga bahora basohora kugira baje kwivuza, ubu bashobora kuyakoresha mu kwiteza imbere."" Urwo rucanco rushasha rwatunganijwe na kompanyi ikora imiti yo mu Bwongereza GlaxoSmithKline, bikaba vyatanguye kugaragara ko rukora haraheze imyaka itandatu. Ndifanji avuga ati: ""Ukorera mu bitaro vyo muri Malawi, na cane cane mu gihe malaria iba ikaze, urabona abavyeyi bazana abana baravye kubera malaria yabasinzikaje."" ""Urabona abagore bafise inda baremvye, mbere n'inda zigakoroka kubera malaria, abana bakavukana ibiro bidakwiye kubera malaria. Usanga bimeze nk'ibintu ugera aho ukamenyera."" N'ubwo urwo rucanco rwemerewe gukoreshwa, Ndifanji avuga ko atazoreka kubandanya ahimiriza reta yiwe. ""Dukeneye ko urwo rucanco ruba urushobora gushikirwa n'abantu bose, aho niho tuzomenya ingene abantu barwakiriye n'ingene rukora."""	https://www.bbc.com/gahuza/amakuru-58867297
politics	Kenneth Kaunda: Habaye ibirori vyo gusezera uwabaye prezida wa mbere wa Zambia	"Ibirori vyo gusezera uwabaye prezida wa mbere wa Zambia, Kenneth Kaunda, vyabaye harimwo no kurasa ibisasu vya muzinga 21 hamwe  n'urukurikirane rw'indege za gisirikare mu kirere. Kaunda yashengeye afise imyaka 97 inyuma yo kurwara umusonga (pneumonie) mu kwezi guheze. Niwe yari uwanyuma mu  runganwe rw'abategetsi b'Abanyafrika bagwanije intwaro ya gikoroni, hanyuma aca aba umukuru wa Zambia imaze kuronka intahe yo kwikurira mu 1964. Ibirori vyabereye mu kibuga c'inkino ku murwa mukuru  Lusaka, aho abategetsi bavuye mu bindi bihugu bamwunamiye bakanavuga amajambo yo kumushimagiza. Muri ico kibuga, abanya-Zambia benshi nabo bazungagije udutambara twera mu kwibuka uwo yahoze ari indongozi yabo  atakunda kuboneka adafise bene ako gatabara mu ntoke. Amaze gupfa, reta yashinze ikigandaro c'indwi zitatu aho ibintu vyose vyo kwiryohera vyahagaritswe. Ikiziga ciwe caracishijwe kandi mu gihugu kugira abanyagihugu  bamwunamire. Prezida wa Zambia Edgar Lungu yatanze kandi  ikiruhuko ku gihugu cose ku minsi yo kwunamira ubwa nyuma no gushingura umuhisi Kaunda - kumushingura bikazoba ivy'umuryango gusa ku ndwi iza. Mu bitavye ibirori vyo kuri uyu wa gatanu harimwo abategetsi ba Kenya na Ghana, hamwe n'uwa Afrika y'Epfo Cyril Ramapfosa, yashize amafoto yiwe muri urwo rubanza ku mbuga hwaniro. Kaunda - yari azwi cane nka KK - yashigikiye cane ibikorwa vyo kuvanaho intwayo y'amacakubiri y'abazungu muri Afrika y'Epfo, apartheid. Yari kandi mu bari imbere mu gushigikira imihari yo kurondera ubwigenge muri Mozambique no mu kiri ubu Zimbabwe. Afashe ijambo muri ivyo birori, umukuru w'urwego rutwara ishirahamwe ry'ibihugu vya Afrika, Moussa Faki Mahamat, yavuze ko Kaunda  ari ''igihangange mu bagabo'' akaba ''n'uwanyuma mu bashinze ishirahamwe bakanaha ubwigenge ibihugu atari iciwe gusa''. Yongeyeko ati: ""Iyo hataba ukwitanga k'urunganwe rwiwe ico gihe, simba ndiko ndavugira imbere yanyu kuko Ishirahamwe ry'ibihugu vya Afrika ritaba ririho."" ""Tuzokwama dufitiye umwenda Kenneth Kaunda n'abanya-Zambia ."" Kaunda yamenyekanye nk'umuntu akomeye mu myaka ya 1950 mu muhari wo kurondera ubwigenge bw'icitwa ico gihe Northern Rhodesia yatwarwa gikoroni n'Ubwongereza. Hari bamwe bamutaziriye ""Ghandhi wo muri Afrika"" kubera intumbero itarangwa n'intureka mu  bikorwa vyiwe vyo guharanira ubwigenge. Nk'umukuru w'umugambwe w'umurongo w'aba socialiste United National Independence Party (UNIP) , Kaunda yaciye atwara igihugu mu butegetsi bw'umugabwe umwe. Ariko ugukundwa mu gihugu kwahavuye gutituka kuko uko iminsi ihera yagiye arongereza gutwaza igitugu, hanyuma ava ku butegetsi atsinzwe amatora y'imigambwe myinshi mu 1991. Mu buzima bwakurikiye, Kaunda yaciye  yijukira kurwanya umugera wa SIDA inyuma y'aho umwe mu bahungu biwe, Masuzyo, yiciwe n'indwara ifatiye kuri uwo mugera. Yabwiye itororokanirzo ry'amakuru Reuters mu 2002 ati: ""Twaragwanije ubukoroni. Dutegerezwa gukoresha umwete nk'uwo nyene mu kurwanya SIDA igeramiye kuzimanganya Afrika""."	https://www.bbc.com/gahuza/amakuru-57695544
politics	Trump yarahawe amakuru y'uko Uburusiya bwafashije kwica Abanyamerika muri Afghanistan	"Ibiro vy'umukuru w'igihugu vya Amerika, Maison Blanche, biriko bitegekwa gusigura ingene ubutegetsi bwafashe amakuru yerekna ko Uburusiya bwahaye amafaranga aba Talibani kugira ngo bice abasirikare ba Amerika. Abategetsi babandanya bashimangira ko Perezida Donald Trump ""we ubwiwe"" ata makuru yahawe ku nteguro mbi muri Afghanistan mu 2019. Hagati aho, amakuru avuga ko Perezida Trump yahawe urwandiko rwerekana izo nteguro mu ntango z'uno mwaka. Hari amakenga ko Trump yoba yarahawe amakuru y'integuro mbi ku basirikare ba Amerika ariko akaba yayafashe minenerwe. Aya makuru yoba yagiye ahabona mu gihe Amerika yariko igerageza kurondera ibiganiro vyo kurangiza intambara imaze imyaka 19 muri Afghanistani, kandi Trump nawe akaba ariko arondera kunagura imigenderanire n'umukuru w'igihugu w'u Burusiya Vladimir Putin. Amakuru atangazwa n'ibinyamakuru New York Times, Washington Post na Wall Street Journal, asubiramwo abategetsi ba Amerika batavuzwe amazina, bavuga ko igisata kijejwe igendereza mu gisirikare c'Uburusiya coba carahaye amahera abarwanyi begamiye aba Talibani kugira ngo bice abasirikare ba Amerika muri Afghanistan. Uburusiya burahakana aya makuru mu gihe Abatalibani bavuga ko ata masezerano bigeze bagiriranira n'igendereza ry'Uburusiya. Aya makuru kandi aje mu gihe Bwana Trump ariko arondera kwitoreza ikiringo kigira kabiri mu matora ategekanijwe mu kwa cumi na rimwe uno mwaka. None igishasha muri ivyo ni igiki? Ejo ku wa mbere, ikinyamakuru New York Times casubiyemwo amakuru y'abategetsi babiri ba Amerika kitavuze izina, aho bavuga ko muri raporo y'umunsi ihabwa umukuru w'igihugu yatanzwe mu kwa kabiri uno mwaka harimwo ayo makuru. Ibinyamakuru CNN na Associated Press navyo vyandika ko umukuru w'igihugu yahawe ayo makuru mu ntango z'uyu mwaka. Umunyamabanga ajejwe kumenyesha amakuru muri Maison Blanche, Kayleigh McEnany, ntiyishuye ku kibazo cabajijwe n'abanyamakuru nimba Perezida Trump yarahawe icegeranyo kirimwo ayo makuru, akaba  yavuze gusa ko Bwana Trump ""we ubwiwe ata makuru yahawe"". Umupfasoni McEnany avuga kandi ko ""abajejwe kwegeranya amakuru y'igendereza batashoboye guhuriza hamwe"" ku vyerekeye ayo makuru. Hagati aho, abahoze ari abategetsi mu gisata c'igendereza babwiye ibinyamakuru vya Amerika ko, mu butegetsi bwo mu myaka iheze, amakuru nk'aya akomeye yategerezwa gushikirizwa umukuru w'igihugu, n'aho ata vyemezo vyaba bihari. Abashingamateka umunani bo mu mugambwe w'aba Repubulika bari bitavye inama ejo ku wa mbere mu biro vy'umukuru w'igihugu yari irongowe na John Ratcliffe arongoye igendereza mu gihugu, Mark Meadows umukuru w'ibiro vy'umukuru w'igihugu, hamwe na Robert O'Brien  umuhanuzi mukuru mu vyo umutekano. Bamwe bateye akamo basaba ko hofatwa ingingo ku Burusiya n'umukuru w'ico gihugu Vladimir Putin mu gihe bosanga ayo makuru akiriko arihwezwa vyoboneka ko ari ay'ukuri. Abashingamateka Adam Kinzinger na Michael McCaul ari mu murwi ujejwe imigenderanire mu nama nshingamateka, basohoye itangazo bavuga bati: "" Mu gihe vyoboneka ko aya makuru ari ay'ukuri, dusaba dushimitse ko ubutegetsi bufatira ingingo ruhasha ubutegetsi bwa Putin"". Abo bategetsi batavuzwe amazina basubiwemwo n'ikinyamakuru  New York Times bavuga ko ibigo bijejwe igendereza vya Amerika haciye amezi vyerekanye neza ko igisata kijejwe igendereza mu gisirikare c'Uburusiya carondeye guhungabanya ibihugu vy'abakeba mu gutanga amahera ku bitero vyakorwa ku ngabo mpuzamakungu. Ico kinyamakuru kimenyesha ko bizwi ko abarwanyi b'idini rya isilamu, canke imirwi y'inkozi z'ikibi zegamiye abo barwanyi bahawe amahera muri iyo ntumbero. Abanyamerika bashika 20 barishwe muri Afghanistan mu 2019, ariko New York Times ivuga ko bitaboneka neza aboba bishwe muri uwo mugambi. Abo bategetsi basubiwemwo na New York Times bavuga ko abahanuzi mu vyo umutekano mu biro vy'umukuru w'igihugu bariko bihweza ico bokora, harimwo no gufatira ibihano Uburusiya. Inkuru y'ico kinyamakuru yo ku wa gatanu w'indwi iheze ivuga ko Perezida Trump yahawe ayo makuru mu kwa gatatu uno mwaka. Hagati aho, Bwana Trump arahakana ko atavyo yabwiwe. Abicishije kuri Twitter ku wa Mungu, aho yandika avuga ko yaba we canke icegera ciwe Mike Pence batigeze babwirwa ""ibijanye n'ivyo bitero vy'Abarusiya ku ngabo zacu muri Afghanistani""."	https://www.bbc.com/gahuza/amakuru-53237450
politics	Abakuru ba US na China bavuganye kuri terefone ubwa mbere mu mezi indwi	"Prezida w'Ubushinwa  Xi Jinping yavuganye na mugenziwe wa Amerika Joe Biden ku wa kane, bukaba ari bwo bwa mbere bavuganye kuri terefone mu mezi indwi. Itangazo ry'ibiro vy'umukuru wa Amerika, Maison Blanche/White House ryavuze ko bavuganye ""vyinshi bijanye n'aho inyungu zabo zihurira"". Bubabye ubwa kabiri gusa bavugana kuri terefone kuva prezida Biden ashitse ku butegetsi. Imigenderanire hagati y'Ubushinwa na Amerika imaze igihe irangwa  n'icuka kibi,   bitumwe n'imvo zirimwo kunyinyana ku bijanye n'urudandazwa, ukwabura n'ikiza ca  Covid. Itangazo rya Maison Blanche ryongeye riti: ""Uko kuvugana, nk'uko prezida Biden yabisobanuye neza, kwari mu murongo w'utwigoro Amerika ibandanya tw'uko  Amerika n'Ubushinwa vyokwitwara neza mw'ihiganwa hagati yavyo"". ""Abo bategetsi babiri bavuganye inshingano za buri gihugu zo kwirinda ko ihiganwa hagati yavyo  ridahinduka rikavamwo intambara."" Mu ntango  z'uyu mwaka, ibiganiro vyo ku rwego rwo hejuru hagati y'ubutegetsi bwa Biden n'Ubushinwa vyaranze no guterana amajambo hagati y'intumwa z'ivyo bihugu. Abategetsi b'Ubushinwa bari bagirije Amerika gukokeza ibihugu ""gutera Ubushinwa"", nayo Amerika ivuga ko Ubushinwa ""bwaje kwiyerekana neza gusa"". Ni ibiki Ubushinwa na Amerika batumvikanako? Ni vyinshi cane ugiye kubiraba. Hari ibibazo bitari bike bikomeye cane ivyo bihangange bibiri mu butunzi binyinyanirako - kimwe muri ivyo kikaba ari uburengenzira bwa zina muntu na demokrasi. Amerika yagiriza Ubushinwa gukora ihonyabwoko ku bwoko bw'aba Uighur mu ntara ya Xinjiang. Ivuga kandi ko reta y'Ubushinwa ihonyanga uburenganzira bwa demokrasi muri Hong Kong biturutse kw'itegeko rishasha ry'umutekano abarinegura bavuga ko rikoreshwa mu gucinyiza abatavuga rumwe n'ubutegetsi. Ubushinwa nabwo bumaze kubwira Amerika kenshi guhagarika kwivanga mu vyo buvuga ko ari ibiraba ico gihugu ubwaco, bukagiriza Amerika ""gukengera"" umugambwe w'aba Communiste. Hari n'ikibazo c'urudandazwa. Ivyo bihugu vyompi biri mu ntanbara y'urudandazwa yatanguye mu 2018 ku ntwaro ya prezida Donald Trump. Amerika yashinze  amafaranga arihwa ku bidandazwa  biva mu Bushinwa biciye miriyari 360 z'ama dorari , Ubushinwa nabwo buca bubikora ku bidandazwa biva muri Amerika biciye miriyariri 110 z'ama dorari. Joe Biden ntaco arahindura ku hari hahagaze uwo yasubiriye ku vyerekeye imigenderanire n'Ubushinwa mu bijanye n'urudandazwa, ivyo rero bikaba bibushavuza cane. Ariko na Afghanistan ishobora kuba iyindi mvo yo kutumvikana. Muri iyi ndwi, umuvugizi w'ubushikiranganji bw'Ubushinwa bujejwe imigenderanire Wang Wenbin yaneguye cane ukuvana  ingabo za Amerika muri Afghanistan avuga ko ari ""ugusiga akajagari"". Yagirije kandi Amerika kuba yetumye Abanya-Afghanistan ""batakaza vyinhi cane""."	https://www.bbc.com/gahuza/amakuru-58511457
health	Kenya: Reta yahevye amakori yari yatumye ikena ry'imiti yo gupfupfahaza Sida	Kenya yahevye amakori ku mfashanyo y'imiti yo gupfupfahaza Sida yari imaze amezi atatu iri mu mpari zatumye iyo miti ikena mu gihugu. Umushikiranganji ajejwe ikigega ca reta yavuze ko uko guheba  amakori kuri iyo mfashanyo ya USAID (Urwego rwa Amerika rujejwe iterambere mpuzamakungu) kubaye inyuma y'aho umushikiranganji ajejwe amagara y'abantu avugiye ko miriyoni z'abanya Kenya bari ku miti yo gupfupfahaza Sida (ARV) bariko barayibura. Ibitaro vyinshi ubu vyari bisigaye bitanga iyo miti ku rushi, kugira birabe ko iyo bifise mu bubiko imara igihe kirekire gishoboka. Kare abarwayi ba Sida bahora bahabwa imiti ibamaza amezi atandatu icarimwe,  ariko ubu bari basigaye habwa iyimara indwi imwe gusa. Iryo kena bivugwa ryatanguriye aho USAID yankiye kwinjiza imiti ibicisihije mu rwego rwa Kenya rujejwe imiti , KEMSA,  ivuga ko ari ku mpamvu z'ibiturire n'ikoreshwa nabi ry'iyo miti. USAID yahisemwo gucisha iyo miti mw'ikompanyi yigenga mu kuyinjiza no kuyikwiza mu gihugu. Imiti ibiri nkenerwa cane,  Nevirapine na Zidovudine banywa, yo ntihari hagisigaye namba. Umwe ufasha kurwanya ubwiyongere bw'umugera , uwundi na wo ufasha kubuza ko umuvyeyi yanduza umwana ari munda n'iyo amaze kumuvyara. Ku bw'ubushikiranganji bw'amagara y'abantu, mu mwaka uheze abana bashika 6.800 baravukanye umugera wa Sida kuko abavyeyi babo batafashe imiti neza  igihe bari bafise inda no mu nyuma yo kwibaruka. Abajejwe amagara y'abantu baja batanguye gusemerera bavuga ko ibitigiri vy'abavyeyi banduza abana vyaduze. Ubu abavyeyi bagiriwe inama yo kudasubira kwonsa abana babo kuko  abo bana batariko bararonka imiti nk'uko itegerezwa kubangikana.	https://www.bbc.com/gahuza/56652223
sports	Samuel Eto'o: Rurangiranwa mu mupira w'amaguru yarokotse impanuka y'umuduga	Samuel Eto'o, yatsindiye agashimwe k'umukinyi mwiza w'Umunyafrika inshuro zine, yararusimvye mu mpanuka y'imodoka ejo ku wa Mungu. Bwana Eto'o w'imyaka 39, yari mu rugendo aja mu gisagara ca Douala, ca mbere mu bikorwa vy'ubutunzi muri Kameruni, nk'uko bitangazwa n'umuryango wiwe. Yari avuye mu muji wa Bafoussam, mu burengero bwa Kameruni, aho yari yitavye ibirori vy'isabukuru mu mpera z'indwi. Bivugwa ko umuduga wasovye umushoferi akagonga imiduga ibiri mu yari mu rukurikirane ruherekeje Eto'o. Uyu mugabo yahoze ari rutahizamu wa Barcelona,  ari kwa muganga, nk'uko bitangazwa n'umwe mu bo mu muryango wiwe. Umuvugizi wiwe yabwiye igisata ca BBC gitangaza mu rurimi rwa Pidgin, yuko Eto'o ameze neza kandi yuko umuduga wiwe wononekaye. Frank Happi, avugira Eto'o, yabariye kandi BBC Africa Sport ko Eto'o yanse kwitwarira uwo yari atwaye uwo muduga wundi, yari yabanje guhunga mu nyuma agafatwa akajanwa ku biro vy'igipolisi. Mu nyuma, amasanamu yerekana Eto'o avugana n'uyo mushoferi, amusaba kuja atwara afise umwitwarariko gusumba. Urashobora gushima gusoma n'ibi:	https://www.bbc.com/gahuza/amakuru-54875096
politics	Sentare mu Burundi yanse ibisabwa n'abaregwa kwica Ndadaye	Sentare ntahinyuzwa mu Burundi yanse ivyasabwe n'abunganizi b'abaregwa kugira uruhara mw'igandagurwa ry'uwari umukuru w'igihugu c'u Burundi, Melchior Ndadaye mu 1993. Mu cemezo ca sentare catangajwe ku munsi w'ejo, abacamanza baranse kandi ko abaregwa batari mu Burundi boserukirwa n'ababunganira mu mategeko. Abo banyamategeko bavuga ko sentare itari ikwiye kwirengagiza ko uru rubanza rwari mu zigomba kwigwa n'akanama kajejwe ukuri no kwunga abarundi nk'uko biri mu masezerano ya Arusha. Ikindi ngo ni uko abantu bashinjwa bafise ubudahangwarwa bahabwa n'amasezerano ya Arusha. Melchior Ndadaya yagandaguwe bunyamaswa itariki 21 z'ukwa cumi 1993, yicwa n'umugwi w'abasirikare wamufashe umukuye iwe ku kirimba. Ico gihe kandi abakorana vya hafi na Prezida Ndadaye nabo baragandaguwe, gushika ubu nyuma y'imyaka ishika 26 abakoze iryo bara bakaba bataracibwa urubanza. Iyicwa rya ndadaya ryataye igihugu mu kaga, abanyagihugu bacanamwo baragandagurana, vyadukamwo intambara y'amoko hagati y'abahutu n'abatutsi yaheze mu 2001. Urubanza rw'abagandaguye Ndadaye rwarigeze gutanguzwa mu mpera z'imyaka y'1998, ariko hafatwa abo benshi bavuze ko bari abantu bato bato cane batari kuba ari bo bateguye igandagurwa ry'umukuru w'igihugu. Leta y'u Burundi iriho ubu iheruka gusohora imitahe yo gufata abari abasirikare bakomakomeye hamwe n'uwahoze ari umukuru w'igihugu, Pierre Buyoya. Iyo mitahe yariyamirijwe na bamwe mu batavuga rumwe na leta y'u Burundi, bavuze ko ifise intumbero za politike. Umviriza ngaha umwe mu baserukiye abaregwa, Umushingwamanza Gustave Niyonzima, yavuganye na BBC	https://www.bbc.com/gahuza/amakuru-50576150
sports	Qatar World Cup 2022: Paris mu bindi bisagara bitazerekana inkino	"I﻿gisagara ca Paris kibaye ica vuba mu Bufaransa kimenyesheje ko kitazoshira imboneshakure nini abafana borabirako umupira mu gihe himirije inkino z'isi zizobera mu gihugu ca Qatar. I﻿co gisagara kivuga ko bitewe n'imvo z'agateka ka zina muntu hamwe n'ibidukikije mu gihugu kizakira iryo higanwa. I﻿bisagara vya Lille, Marseille, Bordeaux, Strasbourg na Reims  na vyo biramaze kumenyesha ko bitazerekana izo nkino bifatiye kuri izo mpamvu nyene. P﻿ierre Rabadan ajejwe igisata ca Sport mu gisagara ca Paris, avuga ko no kuba izo nkino zateguwe kuba mu gihe c'ubukonje na vyo vyatumye hafatwa iyo ngingo. I﻿vyo vyatanguye ku musi wa gatandatu aho umukuru w'igisagara ca Lille wo mu mugambwe w'aba socialiste, Martine Aubry, avugiye ko inkino z'igikombe c'isi muri Qatar ""ata gaciro zifise uravye agateka ka zina muntu, ibidukikije na Sport"". C﻿o kimwe n'abandi bakuru b'ibisagara, ariyamiriza uko uburenganzira bw'abakozi bwubahirizwa muri Qatar; ibivugwa ko hari igitigiri kinini c'abapfuye  mu bakozi b'abanyamahanga; hamwe n'ingaruka y'ibibuga vyubatswe ku bidukikije, vyose bifise ubuhinga bwo gutanga akayaga hanze yavyo. I﻿ Marseille, harabaye imigambi yo gushiraho imboneshakure nini mu gihe Ubufaransa bwoshika mu rukino rwa nyuma, ariko ubu ivyo bikaba vyahagaritswe. U﻿mukuru w'ico gisagara w'umu socialiste, Benoit Payan, yavuze ko iryo higanwa ""ryagiye rihinduka buhoro buhoro iryo gusinzikaza agateka ka muntu no kutubahiriza ibidukikije, ibitajanye n'inyifato twari twiteze muri Sport - na cane cane mu mupira w'amaguru - dukwiye guteza imbere"". N﻿tibiramenyekana igitigiri c'ibisagara vyo mu Bufaransa biriko birategura ikibanza aho abakunzi b'umupira bashobora gukurikiranira umugwi w'Ubufaransa, ufise igikombe c'inkino zabereye mu Burusiya mu 2018."	https://www.bbc.com/gahuza/articles/cpr7jd9q593o
health	Omicron: Ni ibihe bimenyetso bizwi vy'ubu bwoko bushasha bwa Covid-19?	"Ubwoko bwa Covid-19 buzwi nka Omicron bukwiragira ku murindi munini cane kw'isi, abahinga bakavuga ko ari bwo bwandukira cane gushika ubu. Ariko ubu bwoko bushasha bwa coronavirus busa n'ubwerekana ibimenyetso bidakaze cane ugereranije n'ubwoko bwari bumaze kuboneka, ibi bigatuma vyoroha kuyitiranya n'ibicurane bisanzwe. Hagati aho, umuvuduko udasanzwe wa Omicron mu kwandukira ubandanya kuba ikibazo ngorabahizi ku bisata bijejwe amagara y'abantu kandi ibandanya kubangamira cane abantu bataricandagisha canke abantu bari mu mirwi ikarirwa cane. Ariko none, twoshobora gutandukanye gute Covid-19 n'iyindi ndwara ifatira mu bice vyo guhumeka? Prof. Tim Spector, umuhinga mu bijanye n'indwara z'ivyaduka kw'ishure kaminuza King's College London, akaba arongoye ikigo Zoe Covid Study, yabwiye BBC ati: ""Twibaza ko Omicron isa n'ibimenyetso bito bito vy'ubundi bwoko nka Delta twabonye mu bantu bacandazwe"". Spector na bagenziwe begeranije amakuru ava mu bantu ibihumbi binjiye muri app yabo bagatanga ibimenyetso vyabo. Aba bashakashatsi bihweje ibimenyetso bifitaniye isano na Delta hamwe na Omicron. Gushika ubu, ibimenyetso bitanu bihurirwako na bose ni: Kimwe mu bituma haba ibi bimenyetso bidakaze ni cane cane kubera igitigiri kinini c'abicandagishije canke imibiri yabo ifise ubudahangarwa. Haracari kare kumenya ingene Omicron ishobora kugira ingaruka ku bantu bataricandagisha canke abantu bafise ibibazo mu bijanye n'ubudahangarwa bw'umubiri. Prof Spector avuga ko kubera vyinshi mu bimenyetso vya Omicron bizwi gushika ubu  bisa n'ivy'ibicurane bisanzwe, bishobora gutuma abantu batamenya ko banduye Covid-19. Ibi bisigura ko mu turere twiganjemwo Omicron yandukira ku muvuduko munini, birashoboka cane ko umuntu afise ibimenyetso vy'ibicurane yisanga yaranduye Covid-19, nk'uko bimeze i Londres, igisagara kirangwamwo abantu benshi banduye Omicron. Wiketse ko ufise uwu mugera, ikintu nyamukuru ni ukwipimisha vuba bishoboka. N'abantu bafise ibimenyetso bito bito canke baterekana ibimenyetso na bimwe bashobora kwanduza abandi. Ubwoko bwa Covid-19 bw'imbere y'aha bwari bufise ibimenyetso nk'inkorora, kumeneka umutwe, gutakaza ubushobozi bwo kwumva akanovera (goût/taste) no kutamoterwa. Ariko, nk'uko bivugwa n'uyu mwigisha wa King's College London, abantu nka bose bavuga ko banduye ntiberekana ibi bimenyetso ""bisanzwe bimenyerewe"". Ikigo c'Ubwongereza kijejwe amagara y'abantu (British National Health Service, NHS) gihanura ko twokwitwararika ibimenyetso bikurikira: Hagati aho, ku bantu bamwe bamwe, Covid-19 ishobora kurangwa ""n'ibicurane bikomeye"", hamwe n'ibindi nko kumeneka umutwe, kubabara mu muhogo n'ibiseru. Ubushuhe ubwo ari bwo bwose buri hejuru ya 37.8C bufatwa ko burenze. Ubushuhe bushobora kuza mu gihe umubiri uriko urarwana n'umugera uwo ari wo wose, atari Covid-19 yonyene. Ni vyiza gukoresha agapimabushuhe (thermomètre/thermometer). Ariko mu gihe utagafise, ikore ku gikiriza canke ku mugongo kugira wumve ko ushushe. Ibicurane bisanzwe bishobora kudatera ubushuhe. Rero, mu gihe wumvise ko ufise umuriro mwinshi, bisabwa ko wipimisha. Iyo urwaye ibicurane, birashobora kukuviramwo inkorora canke ibindi bimenyetso. Ibicurane mu bisanzwe biza giturumbuka kandi ababirwaye ugasanga bababara mu mitsi, bagakanya, bakameneka umutwe, bakumva uburuhe, bakababara mu muhogo, hanyuma bakarekura ibiseru canke amazuru akaziba, bikajana n'inkorora. Ibicurane bigenda vyiyongera ariko kandi ntibisinzikaze umuntu cane, n'aho bishobora kudutuma twumva ko turwaye. Hampande y'inkorora, hari ukwasamura, kubabara mu muhogo, n'ibiseru. Ubushuhe, kwumva imbeho, kubabara mu mitsi no kumeneka umutwe biboneka gake. Inkorora ya Covid-19 yerekanwa no gukorora kenshi cane mu kiringo kirenga isaha, canke ibihe vyo gukorora umwanya muremure bitatu canke birenga mu kiringo c'amasaha 24. Iyo wanduye inkorora nshasha kandi ikagenda ibandanya, ni vyiza kuja kwipimisha. Ibi ni ibimenyetso bikomeye vya Covid-19 kandi bisigura ko utegerezwa kwipimisha. Urashobora kuba ucumva ibicurane bisanzwe. Ariko ni vyiza kwipimisha, n'aho woba utumva ko ukomerewe, kugira ngo ntushobore gusanga uriko urakwiragiza uwu mugera. Ukwasamura nti kuri mu bimenyetso bisanzwe vya coronavirus kandi, kireste iyo wumva ufise ubushuhe, inkorora canke ugatakaza ubushobozi bwo kwumva akanovera no kumoterwa, ugatakaza n'akayabagu, nta ngorane zategerezwa kuhaba. Ariko kandi, ukwasamura bishobora kuba biterwa n'ubwandu, rero ni vyiza gukoresha agatambara iyo wasamuye - hanyuma kandi ugakaraba iminwe uhejeje. Ntibiri mu bimenyetso bikomeye vya coronavirus, ariko ubushakashatsi butari buke bwerekanye ko abantu bapimwe bagasanga baranduye usanga bafise ibi bimenyetso. Nk'akarorero, mu mabwirizwa y'isuku ya Amerika, ivy'ibiseru canke kuziba amazuru ntibiri mu bintu bishobora kwerekana coronavirus, ariko kandi hakiyongerako ugucibwamwo. Amakuru ava muri Afrika y'Epfo nayo arerekana ko abantu bamwe bamwe berekanye ibibazo vyo mu nda nk'ikimenyetso gishoboka ca Omicron. Ariko mu Bwongereza, Prof Tim Spector avuga ko ibimenyetso vya Omicron bisa n'ibigomba kumera nk'ivy'ubundi bwoko bwa Covid-19 buheruka - ibi na vyo cane cane bikaba ari ibibazo bifatira mw'ihemero. None nobandanya mfise ubwoba ko ndwaye Omicron? Ibiharuro vya mbere n'ubushakashatsi kuri Omicron vyerekana ko ubu bwoko butababaza cane ugereranije n'ubw'imbere yabwo. Ibi biterwa hamwe hamwe n'ihinduka ry'uwu mugera, ariko imbere ya vyose inguvu z'incanco n'ubudagangarwa kama bw'umubiri. Hagati aho, umurindi Omicron ikwirakwirako, umuvuduko munini cane gushika uno musi, uracari ikibazo kandi benshi, cane cane abarwaye basanzwe bafise ibindi bibazo vy'amagara, nibo babangamirwa. Abantu banduye coronavirus bafise kwerekana ibimenyetso bitari bike kuva kuri bitoya gushika kuri binini. Hari n'abaterekana ibimenyetso na bimwe ariko bagashobora kwandukiza abandi. Ibimenyetso bishobora kumara indwi zishika kuri zibiri kugira ngo biboneke inyuma yo kwandura umugera, ariko kenshi bikunze kwibonekeza ku musi ugira gatanu. Ingorane zo guhema zishobora kuba ikimenyetso c'uko umuntu asinzikaye."	https://www.bbc.com/gahuza/amakuru-60038501
religion	Papa Francis yemeye ko yananiwe kwihangana akubita urushi umukenyezi yariko amukwega	"Papa Francis yasavye imbabazi  inyuma y'aho akubitiye urushi ku kuboko umwe mu bakirisu bari mu rugendo rweranda bakoraniye ku kibanza citiriwe umweranda Petero i Roma. Papa yariko aramutsa abana n'abandi bari bakoraniye muri ico kibanza hanyuma agize ngo aragiye, umukenyezi umwe muri bo amukwega ukuboko n'inguvu nyinshi gushika n'aho ahakwa kumugwisha hasi. Ivyo vyatumye Papa ahindukira agerageza kumwikura vyanka, aca amukubita urushi ku kuboko ashavuye abona kumurekura. Niho mu nyuma Papa yemera ko vyanse ko yihangana aremera ko nawe nyene acumura nk'ikiremwamuntu nk'abandi. Ati: ""Kenshi biranka ko twihangana. Naje birashobora kunshikira. Nico gituma nsavye imbabazi ku vyashitse nijoro"". Ivyo vyatangaje benshi kuko imbere y'aho, mu gihe yashikiriza ijambo ry'ukwipfuriza umwaka mushasha abakirisu, yariyamirije ihohotera rikorerwa abakenyezi."	https://www.bbc.com/gahuza/amakuru-50970445
sports	Ayavugwa mu mupira w'amakuru ku wa mbere: Fellaini, Kane, Lingard, Salah, Pedri, Thauvin, Cavani	"Umumenyereza wa Tottenham Jose Mourinho ariko arondera ingene yogura uwahoze akina hagati mu murwi nserukiragihugu Marouane Fellaini. Uyu mukinyi w'imyaka 33 yahoze akina muri Manchester United igihe yamenyerezwa na Mourinho, asanzwe akina mu murwi  Shandong Luneng wo mu Bushinwa kuva avuye Old Trafford mu 2019. (Voetball 24 via Sun) Arsenal itegura kuzunguruka  West Ham mu nteguro yayo yo kugura umukinyi wo hagati wa Manchester United n'umurwi nserukiragihugu w'Ubwongereza Jesse Lingard w'imyaka 28 mu ci riza, ubu akaba asanzwe akina muri  West Ham aho yatijijwe . (Star) Leicester City iri imbere y'imirwi ya Manchester United na Tottenham mu rugamba rwo kurondera umukinyi wo hagati w'umufaransa  Boubakary Soumare w'imyaka 22 asanzwe akina muri  Lille. (Star) Bayern Munich iriko irarondera ko kuzana umumenyereza wa  Liverpool Jurgen Klopp muri uyo murwi wo mw'ihiganwa ry'ubudagi, Bundesliga, mu ci riza mu gihe uwusanzwe awumenyereza ubu Hansi Flick yova muri uyu murwi akaja kumenyereza umurwi nserukiragihugu. (90mins) Umukuru wa Bayern  Herbert Hainer avuga ko yizeye neza ko Flick azobandanya amenyereza Bayern Munich. (Sky Sport Germany via Goal) Liverpool itegerezwa kwihuta ikagura umukinyi wa Barcelona umunya Espagne Pedri w'imyaka 18 kubera ko mu gihe yotera igikumu ku yandi masezerano igiciro ciwe kizoca kiduga cane. (Star) Paris St-Germain iramaze kuvugana n'abaserukizi ba Mohamed Salah kugira bavugane ingene mu ci riza uyu musatirizi w'imyaka 28 w'umunya Misiri yova muri Liverpool akaja gukinira uyo murwi wo mu Bufaransa. (Telefoot on Twitter - in French) Umumenyereza wa PSG akaba kandi yahoze amenyereza Tottenham, Mauricio Pochettino, aramaze kuvugana n'umusatirizi wa Tottenham n'umurwi nserukiragihugu w'Ubwongereza, Harry Kane w'imyaka 27 kugira ngo arabe ko yosubira kumwiyegereza mw'ihiganwa ry'Ubufaransa. (Telefoot on Twitter - in French) Manchester United ""irarajwe ishinga cane"" no kugura umukinyi w'inyuma wa Villarreal n'umurwi nserukiragihugu wa Espagne Pau Torres w'imyaka 24, akaba kandi ariko aronderwa n'imirwi  Bayern Munich na Real Madrid. (AS via Team Talk) Crystal Palace yahindukiriye umukinyi wo ku ruhande wa  Marseille umufaransa Florian Thauvin w'imyaka 28, mu gihe biboneka ko ifise amahirwe make yo kuronka umukinyi w'inyuma wa Watford umunya Senegal Ismaila Sarr w'imyaka 23 mu ci riza. Hagati aho Thauvin ubu yaramaze gutangura ibiganiro na  AC Milan. (Sun) Edinson Cavani  kuva muri  Manchester United ntibizokworoha kubera mu masezerano y'ubuguzi harimwo umurongo uvuga ko umurwi umushaka uzotegerezwa gushirako imiriyoni 2.7 z'amadorari y'abanyamerika. Uyu musatirizi wa Uruguay w'imyaka  34 ariko araronderwa cane n'umurwi Boca Juniors wo muri Argentina. (Mirror) Inter Milan nta mugambi ifise wo kugiriranira ayandi masezerano n'umukinyi wo hagati w'umutariyano Nicolo Barella w'imyaka 24, n'aho asanzwe ariko aronderwa cane na  Chelsea, Bayern Munich na Atletico Madrid. (ESPN) West Ham iripfuza kugura umunyegori Seny Dieng, umunya Senegal w'imyaka 26 asanzwe asamira umurwi QPR ukina mu cicaro ca  kabiri  QPR. (Sun) Ibiganiro hagati ya Juventus n'umukinyi w'inyuma wa  Argentina Paulo Dybala w'imyaka 27 biracagoranye kubera ibibazo vy'amafaranga uyu murwi ufise, ni mu gihe  Manchester United iriko iramurondera, nk'uko bivugwa n'umukuru w'igisata kijejwe imyimenyerezo muri Juventus,  Fabio Paratici. (Sky Italia via Goal) AC Milan ntirota igurisha umukinyi wayo w'imbere Rafael Leao w'imyaka 21 munsi y'imiriyoni 50 y'ama euro. Uyu munya Portugal yarigeze kuronderwa n'imirwi ya Everton na Juventus. (Calciomercato - in Italian) Leicester City iri hafi yo kugura umunyegori Brad Young, umwongereza w'imyaka 18 asanzwe akina mu murwi Hartlepool. (Sun)"	https://www.bbc.com/gahuza/imikino-56714561
politics	Ingabo za Ukraine i Kharkiv ziriko zisubiza inyuma ingabo za Russia	"Ingabo za Ukraine mu gisagara kigira kabiri c'iki gihugu zasubije inyuma Aburusiya ku buryo vya muzinga vyabwo bidashobora kuzishikira, nk'uko umunyamakuru wa BBC uriyo abivuga. Muri iyi ntambara, ingabo z'Uburusiya zari zimaze imisi 70 yose zicucagira Kharkiv amabombe y'urutavanako, mu gihe zoba zasubijwe inyuma iki gisagara coba cinjiye mu gahengwe. Agace ka nyuma kabohowe ni ikigwati ca Pytomnyk, nk'uko vyaraye bitangajwe n'igisirikare ca Ukraine. Hagati aho, ingabo z'Uburusiya ntiziriko zirasubira inyuma - nk'uko vyagenze mu micungararo ya Kyiv. Zivugwa ko ziriko ziriyegeranya, aho ingabo zirwanira ku butaka ziva mu mabatayo (bataillons) atari make ziriko zirahamvya abandi. Nayo mu ntara ya Donbas, igisirikare ca Ukraine congeye gutangaza ko casambuye ibiraro vyakoreshwa n'ingabo z'Uburusiya mu kujabuka uruzi ruri mu karere ka Luhansk mu buseruko bw'igihugu ahamaze imisi habera intambara zikomeye. Umushikiranganji wo kwivuna abansi wa Ukraine yasohoye amasanamu avugwa ko ari ibifaru vy'Uburusiya n'ibindi bimodoka vyasambuwe mu kigwati ca Bilohorivka, hafi y'igisagara ca Lysychansk kiri mu minwe ya reta ya Ukraine. Umukuru w'akarere ka Luhansk Serhiy Haidai avuga ko Bilohorivka ari ""ikirindiro ntamenwa"" cari ""gihanganye n'igitigiri kinini"" c'ingabo z'Uburusiya - nk'uko bimeze i Mariupol. Igisirikare c'Uburusiya ntaco kiravuga kuri ibi bivugwa na Ukraine, bitaremezwa n'uruhande rwigenga. Inyuma y'aho bunaniriwe no gufata umugwa mukuru wa Ukraine, Kyiv, mu buraruko bushira ubuseruko bw'igihugu mu  ndwi za mbere z'iyi ntambara, Uburusiya bwavuze ko bugiye gushira inguvu zose mu buseruko kugira bwigarurire uturere twa Luhansk hamwe na Donetsk. Gushika ubu, Moscou ntirashobora gushika kuri iyi ntumbero. Umushikiranganji wo kwivuna abansi w'Ubwongereza Ben Wallace avuga ko Uburusiya buzova muri iyi ntambara muri Ukraine bwatakaje inguvu ugereranije n'aho bwari bugeze imbere y'igitero cabwo. Avugana n'abanyamakuru i Washington - aho yabonaniye n'umushikiranganji wa Amerika ajejwe kwivuna abansi Lloyd Austin - Wallace yavuze ko Vladimir Putin ari we wenyene ""ashobora kumenya iyo azoshikana igihugu"". Ati: ""Impera n'imperuka ategerezwa kwemera ko yataye umutwe. ""Uko vyogenda kwose, reka tuvuge ko Ubusuriya ari igihugu giciriritse gusumba uko cari kimeze imbere y'iki gitero"". Wallace avuga kandi ko igisirikare c'Uburusiya ""gishaje"" kandi ko gishobora kugira ingorane zo gusubira kwiyubaka kubera ibihano ruhasha igihugu cafatiwe. Vyongeye, Wallace avuga ko yemera ko Ubushinwa bugenda butinya ibiriko bikorwa n'Uburusiya, bukabona ko atari vyiza mu bijanye n'ubudandaji. Ati: ""Si incuti yo kwizera. Ntushobora kumwizera ngo uherezeko""."	https://www.bbc.com/gahuza/amakuru-61422123
health	Coronavirus: Dexamethasone niwo muti wa mbere umaze kuboneka ko ushobora gukiza	"Umuti uzimbutse kandi uri mu burere bwose bwo kw'isi umaze kugaragara ko ushobora kurokora ubuzima bw'abarwayi ba coronavirus basanzwe baremvye. Abahinga b'abongereza bavuga ko uwo muti, uzwi kw'izina rya dexamethasone ari intambwe ikomeye cane mu rugamba rwo kurwanya iyi ndwara ruhonyabantu. Niwo muti wa mbere kw'isi umaze kuboneka ko ukomeye mu miti yose iriko irageragezwa kw'isi mu kuvura coronavirus. Uwo muti ushobora kurokora ku rugero rw'ica gatatu ubuzima bw'abantu basanzwe bariko bavurwa hakoreshejwe vya vyuma bifasha guhema. Ushobora kandi kurokora ku rugero rw'ica gatanu ubuzima bw'abarwayi nabo bariko bavurwa mu guhabwa impemu zo guhema. Abashakashatsi babona ko iyo uwo muti uba warakoreshejwe mu kuvura abarwaye iyo ndwara kuva mu ntango mu Bwongereza, ubuzima bw'abashika 5000 buba bwararokotse. Uwo muti uboneka kandi ko ushobora kugira akarusho kadasanzwe mu bihugu bikenye bifise ibitigiri binini vy'abarwaye Covid-19. Leta y'Ubwongereza ku ruhande rwayo yarategekanije mu bubiko bwayo uwo muti wo kuvuga abantu bashika 200.000. Ivuga ko igisata kijejwe amagara y'abantu NHS kizoronswa uwo muti kugira ngo kiwuhe abarwayi bizoba ari nkenerwa ko bawuhabwa. Hafi 19 kuri 20 banduye coronavirus barayikira batarinze kurazwa mu bitaro. Nayo ku basanzwe barajwe mu bitaro, abenshi barakira ariko hari bamwe biba ngombwa ko bahabwa impemu canke bakambikwa vya vyuma bibafasha guhema. Abantu nk'aba rero nibo barwayi baba babangamiwe, bikaba ngombwa ko bahabwa dexamethasone. Mu bikorwa vyo kugerageza uwo muti vyari birongowe n'ishure kaminuza rya Oxford, hafi abarwayi 2000 bari barwariye mu bitaro barahawe dexamethasone baca bakorerwa umwihwezo bagereranije n'abandi 4000 batahawe uwo muti. Ku barwayi bariko baravurwa hifashijijwe vya vyuma bibafasha guhema, urugero rwo gushobora gupfa rwaragabanutse kuva ku bice 40% gushika kuri 28%. Ku barwayi bari basanzwe bariko bahabwa impemu, urugero rwo gushobora gupfa rwaragabanutse kuva ku bice 25% gushika kuri 20%. Umwigisha Peter Horby yari ajejwe amatohoza avuga ati: ""Uwu niwo muti wonyene gushika ubu werekanye ko ushobora kugabanya urugero rw'abahitanwa n'iyo ndwara - kandi wararugabanije biboneka. Ni intambwe ikomeye cane"". Umwigisha Martin Landray arongoye ubwo bushakashatsi avuga ko mu vyo batoye, uwo muti ushobora kurokora ubuzima: Ati: ""Hariho koko akarusho kagaragara. Uwo muti umurwayi awukoresha gushika ku minsi 10 ukagurwa hafi amadolari 6.29 kuri buri murwayi. ""Rero mu bisanzwe kugira ubuzima bw'umurwayi burokorwe, hakenewe amadorari hafi 44. Uwu ni umuti uri mu burere bwose kw'isi"". Umwigisha Landry avuga ko aho bishoboka, abarwayi bakwiye gutangura kuwuhabwa vuba bishoboka. Hagati aho, si ukuvuga ko abantu boca baja kuwugura ngo bawufatire muhira. Dexamethasone bisa n'uko atari umuti wo gufasha abantu bafise ibimenyetso bito  vya coronavirus atari ba bandi ari ngombwa ko bafashwa guhema. Umuti witwa hydroxychloroquine usanzwe uvura malaria ukaba wariko ugeragezwa mu kuvura coronavirus kuva mu kwa gatatu uherutse guhagarikwa kubera ubushakashatsi bwerekanye ko ushobora gusongera isibe aho gukiza. Hari uwundi, remdesivir, uvura imigera wowo uriko urarwizwa mu bigo vya NHS kuko wabonetse ko ufise akarusho mu kuvura coronavirus kuko ufasha kugira ngo abarwayi bakire ningoga."	https://www.bbc.com/gahuza/amakuru-53070851
politics	USA-Iran: Amerika ‘yiteguye kuja mu biganiro nyavyo’ na Irani ata kirinze gusabwa	"Leta Zunze Ubumwe za Amerika zivuga ko ""ziteguye kuja mu biganiro vyo nyavyo na Irani atakirinze gusabwa""inyuma y'aho ivyo bihugu bishamiraniye. Mw'ikete yandikiye ishirahamwe ONU,  Amerika isigura ko igandagurwa rya Jenerali Qasem Soleimani ryabaye mu buryo bwo kwivuna. Irani yarihoye mu kurasa ibisasu vya misire ku birindiro vy'abasirikare ba Amerika muri Iraq ariko ntawe vyahitanye. Nayo nyene yabwiye ONU ko yakoze ico gitero mu buryo bwo kwivuna. Jenerali Soleimani yaboneka ko ari we mutegetsi agira ubwa kabiri mu gihugu. Nk'umukuru w'ingabo zidasanzwe, Quds, zo mu gisata ca gisirikare kijejwe gukingira ubutegetsi bwa ki isilamu (Iranian Revolutionary Guards'), politike ya Irani mu karere k'Uburasirazuba bwo hagati yari ihagaze kuri we. Mw'iryo kete ryarungikiye Inama Nkuru y'umutekano y'ishirahamwe ONU, uwuserukira Amerika muri ONU Kelly Craft , avuga ko Amerika yiteguye kuganira ""mu ntumbero yo kubuza Irani ko ihungabanya amahoro n'umutekano vy'isi"". Rivuga kandi ko Amerika izofata n'izindi ngingo ""mu gihe vyokenerwa"" mu karere k'Uburasirazuba bwo hagati kugira ngo ikingire abakozi bayo n'inyungu zayo. Hagati aho, uwuserukira Irani muri ONU, Majid Takht Ravanchi, avuga ko ata muntu yokwemera ivyo ibiganiro bivugwa na Amerika, mu gihe ibandanya ifatira Irani ibihano ruhasha mu vyerekeye ubutunzi. Bwana Trump yarigeze kumenyesha ko yipfuza kuganira na Irani atakirinze gusabwa - mbere ko yobonana na Perezida Hassan Rouhani. Mu kwezi kw'icenda guheze, Ayatollah Khamenei  yavuze ko Irani itarota ija mu biganiro na Amerika, akavuga ko ari uburyo bwayo bwo kurondera ""gushira igitutu kuri Irani"". Ayatollah Khamenei avuga ko, mu gihe Amerika yosubira mu masezerano yivumbuyemwo mu 2018 yerekeye umugambi wa Irani w'uguhingura ubutare bw'ubumara, Irani ishobora kuja mu biganiro bishobora kuyihuza n'ibindi bihugu vyose biri muri ayo masezerano. Mw'ikete rya Irani, Bwana Ravanchi yanditse avuga ko Irani ""idashaka intambara"" inyuma y'aho ikoreye igitero co kwivuna ku kirindiro c'ingabo za Amerika. Yanditse ati: ""Ico gitero cakozwe uko categuwe kandi gikorwa ku birindiro vya gisirikare, ari naco gituma ata banyagihugu basanzwe bahasize ubuzima, eka n'inyungu zabo zikaba ataco zabaye mu karere"". Inyuma y'ico gitero ca Irani, Perezida Trump avuga ko Irani isa n'iyahesheje. Mark Esper   avuga ko Irani yateye ibisasu vya misire 16, aho 11 vyaguye ku kirindiro ca Al Asad, ikindi kikagwa ku kirindiro ca Irbil. Avuga ko ibindi vyaguye kure y'aho vyategerezwa kugwa."	https://www.bbc.com/gahuza/amakuru-51047657
health	South Africa yoba yarinubwe ku bumenyi bwayo ko Omicron idakaze cane?	"Abahinga bo muri Afrika y'Epfo - bashimagizwa n'amakungu kuba ari bo ba mbere babonye ubwoko bushasha bwa Omicron - bagiriza ibihugu vy'uburengerazuba kwirengagiza ivyemezo vya mbere ko ubwo bwoko bushasha bwa Covid bwari bworoshe ""cane bitangaje"" ugereranije n'ubwari bumaze gushegesha isi gushika ico gihe. Babiri mu bahinga bakomeye cane mu bijanye na coronavirus bo muri Afrika y'Epfo babwiye BBC ko ukwinuba kw'ibihugu vyo mu burengerazuba ku gikorwa cabo gushobora gufatwa nk'""ivanguramoko,"" canke, nibura, guhakana ""kwemera ubuhinga/ubumenyi kuko buvuye muri Afrika"". ""Bisa nk'uko ibihugu bikize bimeze nk'ibishobora kurusha kwakira inkuru mbi ivuye mu bihugu nka Afrika y'Epfo,"" ivyo bivugwa n'umwigisha wa kaminuza Prof  Shabir Madhi, umuhinga mu ncanco wo kuri kaminuza ya Witwatersrand y'i Johannesburg. ""Iyo dutanze inkuru nziza, buno nyene haca hatangura ukwinuba. Ivyo novyita ivanguramoko."" Prof Prof Salim Karim,yigeze kuba ariwe mukuru w'inama mpanuzwajambo  ya reta ya Afrika y'Epfo mu kurwanya Covid akaba n'icegera c'umukuru w'inama mpuzamakungu ya science (International Science Council)  nawe aravyemera. Yavuze ati: ""Dukeneye kwigira bamwe ku bandi. Ubushakashatsi bwacu bukorwa neza cane. Umuntu wese yari yiteze  akaga [kuri Omicron], aho rero batakaboneye, baciye batangura kwibaza niba ivyo twari twihweje vyari vyakozwe neza hisunzwe ubuhinga,"" akanemera ko incuro nyinshi z'ingene Omicron yagumye yihindagura zishobora kuba zatumye haba ukwiyubara cane. Umupfunda wa vuba wa Covid muri Afrika y'Epfo, watanguye mu mpera z'ukwezi kwa Munyonyo (ukwa 11) mu 2021, ubu uriko uragabanuka cane ku murindi nk'uwo wari wazananye kandi usa n'uwushobora gutangazwa ko waheze mu gihugu cose mu minsi iza. Haracari impungenge ko urugero abantu bandurako rushobora kwongera kuduga kubera amashure yasubiye gutangura, ariko, muri rusangi, umupfunda watewe na Omicron ushobora kumara ica kabiri c'umwanya iyindi mipfunda yamaze. Mu ntango z'ukwezi guheze, abahinga n'abaganga ngaha bari batanguye guhanahana ivyemezo ko Omicron, naho yandukira cane,  ituma abantu bake ari bo binjizwa ibitaro canke bapfa ugereranije na Delta. Prof Marta Nunes , umushakashatsi mukuru mu gisata gisesangura ibijanye n'incanco n'indwara z'ibisebuzi kuri kaminuza ya  Witwatersrand avuga ati: ""Imburi twari twatanze mu kwezi kwa cumi na kabiri n'ubu iracafise agaciro. Omicron ntiyakara cane. Mu buryo butangaje. Umugera uriko utera umenyera umubiri w'umuntu, kugira uzohave uba nk'uwuja uragaruka ku gihe runaka. Ishami rya ONU riraba amagara kw'isi OMS riragabisha ku kuvuga ko Omicron ""idakaze cane"", rikavuga ko ukwandukira  cane kwayo kwateye ""tsunami"" kw'isi, igatuma inzego z'ubuvuzi zihakwa kurengerwa. Ariko abashakashatsi bo muri Afrika y'Epfo baguma bahagaze ku bushakashatsi bwabo. Prof Karim avuga ati: ""Urugero rw'apfa ruratandukanye cane [kuri Omicron]. Twabonye urugero rwo gupfa ruri hasi cane,"" agashimikira ku biharuro vya vuba  vyerekana ko abinjiye ibitaro ari incuro zine munsi y'abavyinjiye kubera Delta, nk'uko n'abarwayi bakenera guhabwa gufashwa guhumeka nabo bagabanutse nk'uko nyene. Prof Karim yongerako ati: ""Nta n'indwi zibiri vyafashe kugira bitangure kugaraara ko ari ubwoko budakara nk'ubwahahora. Hanyuma aho tumariye kubimenyesha abandi kw'isi, haciye haba ukuvyinuba. Vyaravuzwe ko Afrika - canke nibura bimwe mu bice bimwe bimwe vy'uwo mugabane- yisangije uko iriko irahura n'ico kiza kubera ingene uko abayibako bameze, canke kubera izindi mvo. Muri Afrika y'Epfo, , nk'akarorero, muri rusangi umuntu afise imyaka 17 y'ubuto kurusha uwo mu Bwongereza. Ariko abahinga bavuga ko muri Afrika ico boba barusha abandi  ufatiye ku bantu bahaba ku vyerekeye Covid birengewe kure n'ingorane z'amagara ziharangwa. Abantu bose bamaze gupfa muri rusangi mu bihe vy'ikiza muri Afrika y'Epfo ubu bangana na 290.000 - ni ukuvuga 480 ku bantu 100.000 - igitigiri cikuba kabiri ku co mu Bwongereza. Prof Madhi avuga ati: ""Ukuri ni uko Afrika y'Epfo ifise abantu bashobora gukarirwa n'indwara kurusha abo mu Bwongereza iyo haje indwara ikaze. Nivyo dufise abanyagihugu bakiri bato… ariko natwe dufise abanyaguhugu b'amagara atako yifashe kubera ibindi bituma bibangamira amagara nk'ukuvyibuha birengeje canke umugera wa Sida (HIV)."" Prof Karim avuga ati: ""Igihugu cose kirafise ivyo cisangije.  Ariko turamaze kumenya ingene duhereye hamwe dushobora kubona ivyoshika ahandi"". Igitigiri ca 290.000 c'abantu bamaze gupfa bose mu gihe c'ikiza ntikiremezwa ko arico nyaco cerekana abo ikiza kimaze guhitana muri Afrika y'Epfo. Kiri incuro zitatu igitigiri kizwi icese c'impfu zitewe na Covid-19. Ariko abahinga  ngaha bibaza ko abenshi muri abo bose bapfuye muri iki gihe c'ikiza  bishoboka ko bahitanywe n'ikiza. Ica kabiri cabo bapfuye mu gihe ca Delta, ariko, gushika ubu, 3% bonyene nibo bamenyekanye mu gihe c'umupfunda wa  Omicron, nk'uko bivugwa na Prof Madhi. Reta ya Afrika y'Epfo yaranse gufata ingingo zikaze kurusha mu gihe c'umupfunda wa Omicron, yongera iranegura  cane ibihugu vyo hanze vyari vyaciye vyihuta mu gufata ingingo zo kubuza ingendo z'indege ziva canke zija muri ako karere. Abahinga ngaha muri rusangi barashimye iyo nyifato yoroshe kuri ico kibazo, ubu bakaba bibaza ko n'ibindi bihugu bikwiye gufata ako karorero. Prof Nunes avuga ati:  ""Turemeza ko uwo mugera utagiye kurandurwa mu mubiri w'umuntu. Ubu dutegerezwa kwiga ingene tuzobana n'uwo mugera hanyuma nawo uzokwiga ingene utegerezwa kubana na twe."" Prof Madhi avuga ati: ""[Urugero rw'abicwa na Omicron] rwerekana ko turi ku ntera itandukanye y'ikiza. Nobigereranya n'igihe c'ukwiyandaza iyo wahora urwaye"". Asanga Afrika y'Epfo, ""ibiravye hasi hejuru""  yararetse ivyo gushira abantu ukwa bonyene no kuguma irondeza aboba barakoranyeko n'abanduye, hanyuma agasaba reta kureka gupima Covid-19  ku rugero rwo mu kibano avuga ko bidakenewe. Ahubwo avuga ko ico gushira imbere ari ukugabanya abantu binjizwa ibitaro kubera Covid-19. Prof Madhi anashikiriza amakenga ko ubutumwa bunyuranye ku kugene Afrika y'Epfo iriko iravyifatamwo neza mu kurwanya ikiza bushobora ""kugabanya icizere ku ncanco [n'ubwo ikiri co  ari uko]  tuzi ko zibuza umuntu kurwara akaremba. N'ubwo Afrika y'Epfo iza inyuma cane y'ibihugu nk'Ubwongereza uravye urugero rw'abantu bahawe incanco, nibura  bitatu kuri bine vy'abanyagihugu barakingiwe bifadika biciye ku bufatanye bwo kuba warigeze kwandura umugera hamwe no gucandagwa. Prof Karim aremera ko ukwandukira vyihuse kwa Omicron bitera ingorane ku gihugu nka Amerika, ariko afatiye ku biriko biraba muri Afrika y'Epfo, avuga ati ""iciza n'uko kubera [urugero rwo kwandura] rwaduze vuba gutyo, no kumanuka niko ruzokwihuta, gutyo ibitaro ntibizoheza ngo birengerwe cane""."	https://www.bbc.com/gahuza/amakuru-60072921
sports	Ayavugwa mw’igura n’igurishwa ry’abakinyi: Eriksen, Mane, Pogba, Lukaku, Raphinha, Vinicius Jr	Manchester United yemereye umukinyi wo hagati wa Danemark Christian Eriksen w’imyaka 30 ko ishobora kumwakira mu gihe amasezerano afitaniye na Brentford azorangira mu mpera z’uku kwezi. (The Athletic) Kubona Manchester United irondera  Eriksen ntibisigura ko yahagaritse kurondera Frenkie de Jong w’imyaka 25 ari imbere ku rutonde rw’abo irondera, mu gihe ibiganiro bibandanya hagati y’uyu mukinyi wo hagati w‘Ubuholande n’umurwi wiwe wa Barcelona. (Mail) De Jong avuga ko aryohewe kwumva United imurondera ariko ko ubu ari mu murwi wa mbere  kw’isi. (Metro) Bayern Munich iriko irategura imiriyoni 34.6 z’amapawundi mu rugamba rwo kurondera umusatirizi w’umunya Senegal Sadio Mane inyuma y’aho  Liverpool yankiye ibiciro bibiri vya mbere kuri uyu mukinyi w’imyaka 30 ubu. (Bild, iciye kuri Mail) Juventus iri hafi yo kwemerera amasezerano umukinyi wo hagati umufaransa Paul Pogba w’imyaka 29 yiteze gusezera mu murwi wiwe wa Manchester United igihe amasezerano afitaniye nayo azoba arangiye muri kuno kwezi. (Fabrizio Romano) Manchester City ishobora kegeranya amafaranga arenga imiriyoni 200 z’amapawundi mw’igurishwa ry’abakinyi muri rino ci mu gihe uyu murwi urondera kuzana umukinyi wo hagati wa Leeds United, umwongereza Kalvin Phillips  w’imyaka 26. (Telegraph) Umusatirizi wa City umunya Brezili Gabriel Jesus w’imyaka 25 yipfuza kwimukira muri Arsenal kugira ngo asubirane n’umumenyereza w’aba Gunners Mikel Arteta yahoze ari icegera c’umumenyereza muri Etihad Stadium. (Evening Standard) Umusatirizi wa Everton Richarlison w’imyaka 25 yanse kwimukira muri Arsenal – mu gihe  Chelsea na Tottenham Hotspur ivugwa ko ari yo mirwi uyu musatirizi wa Brezili yipfuza kwimukiramwo. (UOL iciye kuri Liverpool Echo) Inter Milan iriko irasatira mu rugamba rwo kugura umusatirizi wa  Chelsea  Romelu Lukaku w’imyaka 29, uyu mubirigi kaba yiteguye kugabanirizwa umushahara kugira ngo asubire muri uyo murwi wo mw’ihiganwa ry’Ubutaliyano, Serie A. (Fabrizio Romano) Real Madrid iri hafi yo gushika ku masezerano mashasha n’umusatirizi wa Brezili Vinicius Jr w’imyaka 21. (Goal) Leeds United yashitse ku masezerano yo ku munwa  yo kugura umukinyi wo hagati w’umunya Espagne Marc Roca w’imyaka 25, asanzwe akina muri Bayern Munich amasezerano y’imyaka ine ku miriyoni 12 z’ama euro hamwe n’uturusho. (Fabrizio Romano) Umunya Nigeria Victor Osimhen  asanzwe aronderwa na Arsenal avuga ko azofata ingingo kuri kazoza kiwe mu ci inyuma y’aho uyu musatirizi wa Napoli w’imyaka 23 yemereje ko hari imirwi yo mu Bwongereza no muri Espagne imurondera. (Standard) Umukinyi w’inyuma wa Manchester City umuyapani Ko Itakura w’imyaka 25 araronderwa na Borussia Monchengladbach. (Lyall Thomas, iciye kuri Mail) Chelsea iriko iraraba ingene yoronka umunyegori wa Lazio umunya-Albania Thomas Strakosha w’imyaka 27 mu gihe umunya Espagne Kepa w’imyaka 27 yova muri uyu murwi muri rino ci. (Fabrizio Romano) Umukinyi wo ku ruhande wa Leeds  Raphinha w’imyaka 25 araronderwa cane n’imirwi ya Arsenal na Tottenham Hotspur muri rino ci, mu gihe hari amakenga ko  Barcelona itazoronka uburyo bwo kugura uyu mukinyi mpuzamakungu wa Brezili. (The Athletic) Tottenham na Juventus yatewe akagere mu rugamba rw’iyi mirwi rwo kurondera umutaliyano Destiny Udogie w’imyaka 19 akina ku ruhande rw’ibubamfu inyuma mu murwi Udinese. (Sun) Umukinyi wo hagati wa Uruguay Lucas Torreira w’imyaka 26 azosubira muri Arsenal inyuma  Fiorentina itafiye ingingo yo kutagumya burundu uyu mukinyi inyuma y’ikiringo yari amaze akinira uyu murwi yari yatijijwemwo. (Standard) West Ham iripfuza kugura umubirigi Adnan Januzaj w’imyaka  27 akina hagati muri Real Sociedad. (Mirror) Nantes yamenyesheje ko yipfuza kugura umunyegori wa Nottingham Forest umukongomani Brice Samba w’imyaka 28. (Football Insider) Wolves iracafise icizere ko izoruhira kuronka umunya Portugal akina hagati Joao Palhinha w’imyaka 26 asanzwe akinira Sporting Lisbon n’aho Fulham iriko ikora uko ishoboye ngo imutware. (Sun) Bournemouth niyo ihabwa amahirwe imbere ya Nottingham Forest na Fulham yo kuronka umwongereza akina hagati Joe Rothwell w’imyaka 27 asanzwe akinira Blackburn Rovers. (Football Insider)	https://www.bbc.com/gahuza/articles/cv266rjvr9jo
politics	Uganda: ‘Kenya igize umeze nkanje, u Rwanda uko...twokubaka Afrika nziza’ – Katumba	"Cyriaque MUHAWENAYO/BBC Gahuzamiryango i Kampala John Katumba niwe mukandida mutoya mu 10 bashaka gusubirira Kaguta Museveni, nawe yipfuza kuguma ku butegetsi, Katumba avuga ko atowe agomba gusubizaho ibiringo vy'umukuru w'igihugu. Mu kwezi kwa mbere umwaka ushize nibwo yahejeje amashure y'ubudandaji muri kaminuza ya Makerere, yaratunguranye ubwo yemerwa nk'umukandida mu matora azoba kuwa kane w'iyi ndwi. Imbere y'iwe ariko hariho abakandida 10 batoroshe, barimwo Yoweri Museveni - John Katumba bagiye guhatana yavutse asanga amaze imyaka 10 ategeka, n'ubu yipfuza gukomeza. Mu 2017, Uganda yavuguruye ibwirizwashingiro, imyaka ntarengwa (hagati ya 35 na 75) ivanwa mu bisabwa uwipfuza gutwara Uganda. Mu myiyamamazo agira ati: ""Ndabasavye nshimitse dushireho ibiringo, ntituzopfira ku butegetsi… turakeneye iragi..iragi rya prezida''. ""Ubu mfise imyaka 24, ibaye myinshi notwara imyaka cumi, nohava mba umuhanuzi w'umukuru w'igihugu ku neza y'abariko baravuka''. ""Mbaye umuhanuzi wa prezida, Kenya ikaronka uwumeze nkanje, u Rwanda uko nyene…twoba turiko turubaka Afrika nziza."" Katumba ntafise akazi kazwi akora kuko ahejeje amashure vuba, avuga ko ataje avuga ku majambo gusa ko ibintu bikwiye guhinduka, ahubwo ko aje guhindura ibintu. Ati: ""Ubu muri Afrika turahanzwe n'ikibazo co gukoresha neza amabanga tujejwe…igiturire cariraye, ni co gituma mvuga ko nzokuraho inyifato yahahora nzane ubundi buryo bwo gukora."" Yipfuza kunagura igisata c'indero uhejeje amashure yisumbuye azoba afise umwuga ushobora kumutunga. Iyo biguma uko John Katumba ubu yari gutegereza indi myaka 11 kugira yemerwe guhatanira uyu mwanya w'ubutegetsi. Imyiyamamazo y'amatora y'umukuru w'igihugu y'abakandida 11 barimwo umugore umwe,  bitegekanijwe ko irangira ejo kuwa kabiri. Yaranzwemwo imishamirano hagati y'abatavuga rumwe na reta n'inzego zijejwe umutekano aho hari n'abapfuye abandi barapfungwa, benshi bakaba ari abayoboke ba Bobi Wine ahanganye cane rwose na prezida Museveni muri ayo matora."	https://www.bbc.com/gahuza/amakuru-55614615
health	Rwanda - Coronavirus: abantu 42 bahagaritswe barenze ku mategeko abuza amakoraniro	"Abantu 42 bahagaritswe n'igipolisi c'u Rwanda mu karere ka Gatsibo mu murenge wa Rugarama, inyuma y'aho kibasanze bakoraniye hamwe bariko basenga. Amakuru yatangajwe ku rubuga ngurukanabumenyi rw'igipolisi c'u Rwanda avuga ko abo bantu bafashwe ejo ku wa 17 kubera bahonyanze amategeko abuza abantu gukoranira hamwe mu rwego rwo kwirinda ikwirakwira ry'ikiza karanda ca COVID-19. Amategeko asaba abanyagihugu kuguma mu rugo ashirwa mu ngiro n'abajejwe umutekano mu Rwanda, babuza abantu gusohoka mu ngo zabo. Gusa, Guma mu rugo yaraheze kireste uduce tumwe tumwe i Kigali,  Nyamagabe na Nyamasheke. Umuvugizi w'igipolisi mu ntara y'Iburasirazuba, Chief Inspector of Police (CIP) Humdun Twizeyimana, avuga ko baronse amakuru y'abo bantu bariko bakoraniye hamwe bayahawe n'abanyagihugu. Ati: ""Abaturage baduhaye amakuru ko hari abantu barenze ku mabwiriza ya Leta yo kurwanya Koronavirusi"". ""Twahise dutegura igikorwa co kubafata, nibwo twabasanze bateraniye ahantu mu bisambu bari mu masengesho"". Leta y'u Rwanda iheruka gufungura amasengero inyuma y'amezi ane yugawe kubera coronavirus, gusa yatanze ingingo ategerezwa gukurikiza. Nk'uko amakuru ari kuri urwo rubuga abandanya abivuga, CIP Twizeyimana yagiriza abo bantu ko ""bari bakoranye batubahirijwe n'ingingo n'imwe kandi bavuye mu mihingo itandukanye"". Avuga kandi ko ata n'umwe yari yambaye agapfukamunwa, batanubahirije ingingo yo kutegerana kandi ata n'amazi yo gukaraba yari ahari, ngo ivyo bigashobora gutuma banduzanya. Ati: ""Bose bari bazi neza ko ivyo barimwo bitemewe ariko babirenzeko barabikora.... Hariya bari bateraniye nta bwirinzi ubwo aribwo bwose bubahirije ku buryo umwe muri bo abaye yanduye yashobora kwanduza abandi."" Mu Rwanda, abantu bashika 1,473 nibo batangajwe ko banduye umugera wa coronavirus, muri bo bane bakaba barapfuye. Iki gihugu camaraze igihe c'iminsi 45 mu mategeko ya guma mu rugo, ubu akaba yaratezuwe. Hagati aho, hari uturere duherutse gusubizwa muri ayo mategeko, ubutegetsi bukavuga ko bwafashe iyi ngingo inyuma y'ubusesanguzi bwakozwe n'inzego z'ubuzima ku kiza karanda ca coronavirus"" muri utwo turere."	https://www.bbc.com/gahuza/amakuru-53455256
health	Umuyobozi wa Bujumbura agabisha ko CHOLERA yateye igisagara ca Bujumbura	"Umukuru w'igisagara ca Bujumbura, Freddy Mbonimpa, aragabisha ababa muri ico gisagara ko indwara ya CHOLERA yamaze kubashikamwo. Mw'itangazo yasohoye ejo ku wa mbere igenekerezo rya 05 z'ukwa munani, Bwana Mbonimpa amenyesha ko abantu 126 bamaze kwandura iyo ndwara. Avuga ati: ""Gushika ubu ama zone abangamiwe kurusha ayandi ni KANYOSHA, BUYENZI, BUTERERE, na CIBITOKE"". CHOLERA yandukira mu kunywa amazi canke gufata imfungurwa zandujwe n'amazirantoke arimwo imigera yayo. Bwana Mbonimpa agabisha ko ""hari ibibanza bikoraniramwo abantu benshi bitubahiriza isuku, nk'amazu y'uburiro n'ubunywero ..."". Avuga ko ku munsi ku munsi ""hibonekeza abarwayi  bashasha bane canke batanu"". Umukuru w'igisagara atangaza ingingo zafashwe mu ntumbero y'uguhangana n'iyo ndwara. Muzi izo ngingo harimwo guhagarika: ""Ubunywero n'uburiro bikorera mu masoko, mu ma parking y'imiduga, iruhande y'amabarabara canke ku miserege y'amazi"". Meri ya Bujumbura kandi yahagaritse ""uruja n'uruza rw'amasorori arimwo imfungurwa, urudandazwa rw'abatembereza amazi yo kunywa ari mu ma sachets, imitobe n'izindi mfungurwa ku ma parking n'ibindi bibanza vy'ihuriro"". Meri kandi yabujije kuvoma no gukoresha amazi y'inzuzi canke y'imiserege. Freddy Mbonimpa asaba ko ahantu hose hugawe hatokwugururwa abajejwe intwaro n'amagara y'abantu batabonye ko hakwije ibisabwa  mu vyo isuku. CHOLERA ni indwara yandukira cane kandi yica ningoga mu gihe umurwayi atavuwe hakiri kare."	https://www.bbc.com/gahuza/amakuru-49256153
politics	Ukraine: Putin yategetse ingabo kubandanya zisatira inyuma yo gufata Lysychansk	"Perezida Vladimir Putin w’Uburusiya yategetse umushikiranganji wiwe wo kwivuna abansi kubandanya basatira Ukraine inyuma y’aho ingabo z’ico gihugu zigaruriye igisagara ca Lysychansk. Perezida Putin yerekanywe ku mboneshakure y’Uburusiya atera akamo ingabo ziri hakurya kubandanya intumbero yazo nk’uko biri “mu nteguro zamaze kwemezwa”. Ifatwa rya Lysychansk risigura ko ubu intara ya Luhansk yose iri mu minwe y’Uburusiya. Mu ntango buramatari w’umunya-Ukraine yavuze ko iki gisagara bakivuyemwo kugira ngo Abarusiya ntibagisambure bibereye kure. Abasirikare ubu bagiye ku bindi birindiro bishasha vyakomejwe, nk’uko buramatari Serhiy Haidai yabibwiye BBC. Avuga ko guhebera Abarusiya iki gisagara n’intara ya Luhansk cabaye ikintu kibabaje, ariko akongerako ati: “Iyi ni intambara imwe gusa dutakaje, nti dutakaje urugamba”. Yasavye ibindi birwanisho biva mu Burengero kugira ngo bashobore guhangana n’inguvu z’Uburusiya. Perezida Volodymyr Zelensky arizeza ko ingabo za Ukraine zizosubirayo kugira zisubize Lysychansk ""kubera ibirwanisho bigezweho biriko birongerezwa”. Uburusiya bwarongereje inguvu mu bitero vy’amabombe mu bisagara vyegereye akarere ka Donbas, aho uduce turi mu micungararo ya Sloviansk n’ibarabara riri hagati ya Lysychansk na Bakhmut ari two twiziziwe, nk’uko ingabo za Ukraine zibivuga. Intara za Donetsk na Luhansk zose hamwe nizo zigize akarere k’amahinguriro ka Donbas. Perezida Putin yabonetse abwira umushikiranganji wo kwivuna abansi  Sergei Shoigu ko ingabo zagize uruhara mw’ifatwa rya Luhansk zikwiye “kuruhuka kugira ngo zitegurire urundi rugamba”. Avuga ati: ""Iyindi mirwi y’ingabo, harimwo umurwi wo mu Buseruko n’umurwi wo mu Burengero, itegerezwa kurangura imirimo yayo hakurikijwe integuro zamaze kwemezwa”. Yizeye kandi ko no kuri izo mpande zindi bazoshika ku ntambwe nk’iyatewe mu ntara ya Luhansk. Imbere gato y’uko atanguza igitero kuri Ukraine ku wa 24 Ruhuhuma (2), Putin yari yemeje Luhansk na Donetsk nk’ibihugu vyigenga. Inyeshamba zegamiye Uburusiya zatanguje intambara muri ako karere mu 2014 - umwaka nyene Uburusiya bwigarurira akarere ka Crimea. Haraciye indwi irenga ingabo z’Uburusiya zigaruriye Severodonetsk – igisagara cabaye umunyota kubera ibibombe vy’Uburusiya. Avuga ku ngingo yo kuva muri Lysychansk, Haidai yavuze ati: ""Igisirikare cacu kiba caragumije iki gisagara igihe kirekire, ariko ingabo z’Uburusiya ubu zifise amahirwe menshi ku birwanisho vya rutura n’amasasu. Zari gusambura iki gisagara zibereye kure, rero ntaco vyari bimaze kugumayo”. Haidai avuga ko ubu ingabo zimukiye ku birindiro biri mu ntara ya Donetsk ihana urubibe na Luhansk, ariko ko abantu 10.000 bakiri muri iki gisagara."	https://www.bbc.com/gahuza/articles/cj5rvqej93no
politics	DRC: Abantu 25 nibo bagandaguwe buca ari ubunani	Abategetsi bo mu buseruko bwa Repubulika y'Intwaro Rusangi ya Congo batangaza ko n'imiburiburi abantu 25 bishwe mu gitero kivugwa ko cakozwe n'umuhari Allied Democratic Forces, ADF. ADF ni umwe mu mirwi yitwaje ibirwanisho iharurwa muri mirongo igisibije mu buseruko bw'ico gihugu. Yagirizwa ko uyu mwaka urangiye yagandaguye abasivize baharurwa mu majana. Aba baguye muri iki gitero cakozwe mu kigwati ca Tingwe kiri mu karere ka Beni mu ntara ya Kivu y'Uburaruko  hafi bose bari abarimyi bari bigiriye mu mirima yabo buca ari ubunani. Abarwanyi ba ADF bavugwa ko babicishije inkoho abandi bakakata imitwe bakoresheje imipanga. Umutegetsi w'akarere avuga ko abasirikare ba Congo batututse ku biziga vy'aba bantu igihe bariko barakurikirana aba barwanyi. Uyu muhari ADF watanguye mu myaka ya 1990 nk'umuhari warwanya ubutegetsi bwa Uganda ukorera mu buseruko bwa Congo. Nta ntumbero ya politike nyezina uyu muhari wigeze ugira, ariko umaze imyaka itari mike ugisibije muri ako karere. Bimwe mu bitero ukora bisa n'ibifise intumbero yo guhana abanyagihugu yagiriza ko bakorana canke bagatanga amakuru ku gisirikare ca Congo.	https://www.bbc.com/gahuza/amakuru-55514256
politics	Iran: Igisirikare ca Amerika cemeza ko cishe umukuru w’ingabo zidasanzwe za Quds, Qasem Soleimani	"Jenerali Qasem Soleimani, umukuru w'ingabo zidasanzwe, Quds, zo mu gisata c'igisirikare kijejwe gukingira ubutegetsi bwa ki isilamu (Iranian Revolutionary Guards'), yishwe n'ingabo za Amerika muri Irak. Ubushikiranganji bwo kwivuna abansi bwa Amerika, Pentagon, bwemeza ko yishwe ""kw'itegeko ry'umukuru w'igihugu"". Igihe yahitanwa n'ico gitero c'indege za Amerika, Jenerali Soleimani yari mu modoka  imureruye imukura ku kibuga c'ingege  ca Baghdad, ari kumwe n'umurwi w'abarwanyi ushigikiwe na Irani. Indongozi  nkuru ya Irani, Ayatollah Ali Khamenei, avuga ko ""igihugu kizokwihora bikomeye inkozi z'ikibi"" zakoze ico gitero. Yatangaje kandi ikigandaro c'iminsi itatu. Jen. Soleimani yari umuntu akomeye mu butegetsi bwa Irani. Ingabo ziwe, Quds, zakukira Ayatollah Ali Khamenei ubwiwe kandi yafatwa nk'incungu y'igihugu. Hagati aho, Amerika yafata ingabo za Quds n'umukuru wazo nk'umurwi w'iterabwoba, kandi ikabagiriza ko aribo bishe abanyamerika baharurwa mu majana. Aciye ku rubuga rwa Twitter, umukuru w'igihugu ca Amerika Donald Trump yakwiragije ibendera rya Amerika iyo nkuru imaze kumenyekana. Inyuma gato y'ico gitero, ibiciro vy'igitoro vyaciye biduga gushika ku bice birenga 4%. Ibinyamakuru vya Amerika bivuga ko Jen. Soleimani n'abategetsi b'umurwi w'abarwanyi ushigikiwe na Irani bariko bava ku kibuga c'indege ca Baghdad bari mu modoka zibiri igihe baterwa n'indege hafi y'ahashikira imizigo. Jen. Soleimani avugwa ko yoba yari avuye muri Libani canke Syria. Ibisasu vya misire bitari bike vyateye abari muri urwo rugendo, bikavugwa ko abantu bashika batanu ari bo baguye muri ico gitero. Igisirikare kijejwe gukingira ubutegetsi bwa ki isilamu muri Irani kimenyesha ko umukuru w'umuhari w'abarwanyi ba Irak, Abu Mahdi al-Muhandis, ari mu bahitanywe n'ico gitero. Itangazo rya Pentagon rivuga riti: ""Kw'itegeko ry'umukuru w'igihugu, igisirikare ca Amerika cakoze igitero gikomeye co kwivuna kugira ngo gikingire abanyamerika bakorera mu mahanga mu kwica Qasem Soleimani"". Ryongerako riti: ""Iki gitero cari gifise intumbero yo gusambura integuro z'ibitero vyategurwa na Irani. Amerika izobandanya ifata ingingo zikenewe kugira ngo ikingire abanyagihugu bacu n'inyungu zacu aho zizoba ziri hose kw'isi"". Ico gitero ca drone cabaye  inyuma y'aho abari mu myiyerekano batereye ibiro vy'ubuserukizi bwa Amerika ku mugwa mukuru Baghdad, aho batanye mu mitwe n'ingabo za Amerika zicungereye ivyo biro. Pentagon ivuga ko Jen. Soleimani yatanze uruhusha rw'ivyo bitero kuri ivyo biro vy'ubuserukizi. Ubutegetsi bwa Perezida Trump bwagiriza ingabo za Quds  ko ari ""umurwi nyamukuru wa Irani ukwiragiza ukanafasha"" imirwi y'iterabwoba irwanya Amerika mu karere k'Uburasirazuba bwo hagati, mu kuyiha ibirwanisho, amahera, imyimenyerezo n'ibindi. Muri iyo mirwi harimwo Hezbollah yo muri Libani, hamwe na Islamic Jihad yo muri Palestina, Umushikiranganji w'imigenderanire wa Irani, Javad Zarif, avuga ko ivyabaye ari ""igikorwa c'iterabeoba mpuzamakungu"", akavuga ko Amerika ""ariyo izobazwa ibizokurikira ico gitero c'ubuhimbiri"". Mohsen Rezaei yahoze arongoye igisata  kijejwe gukingira ubutegetsi bwa ki isilamu, avuga ko Irani ""izokwihora Amerika bikomeye"". Uumvugizi wa leta ya Irani amenyesha ko igisata  c'igihugu kijejwe umutekano gitegura kubonana mu nama yo ""kwihwereza hamwe ivy'ico gitero"". Kuva mu 1998, Jenerali Majoro Qasem Soleimani yari arongoye ingabo za Quds, ingabo zidasanzwe z'igisata  kijejwe gukingira ubutegetsi bwa ki isilamu, zisanzwe zikora ibitero vyo mu kinyegero hanze ya Irani. Zagize uruhara rudasanzwe mu ntambara ya Syria, aho zafashe mu mugongo ingabo za Perezida Bashar al-Assad w'ico gihugu, zongera zifasha mu buryo bwa gisirikare abarwanyi ibihumbi n'ibihumbi b'aba Isilamu bari kumwe muri iyo ntambara. Eka no muri Irak uwo murwi usanzwe ufasha abarwanyi b'aba Shia bafashije kurwanya umurwi Etat Islamique. Izo ntambara nizo zatumye Jen. Soleimani aba rurangiranwa muri Irani."	https://www.bbc.com/gahuza/amakuru-50980469
health	Zimbabwe-Covid : Reta itegeka abakozi bayo kwicandagisha canke guheba akazi	Reta ya Zimbabwe ibwira abakozi bayo guhitamwo gufata urucanco canke guheba akazi, aho ni mu gihe abo bakozi barindiriye kuronka uracanco rwa Covid -19. Reta ivuga ko iyo ngingo ari iyo kugerageza kurwanya gukwiragiza uwo mugera mu bandi bantu. Mu kiganiro n'amaradiyo yo mu gihugu, ministre wa Zimbabwe ajejwe ubutungane Ziyambi Ziyambi avuga ko abakozi bibaza ko bafise uburenganzira bwo kwiteza canke kutiteza urucanco bihenda. Imbere y'aho, reta yari yashinze ingingo z'uko amazu y'uburiro n'amashengero yakira abantu ari uko berekanye ikarata y'uko biteje urucanco. Intumbero n'ukugirango reta irabe ko yohangana n'ikibazo c'uko abantu bakigonanwa kuja kwicandagisha. Ico gihugu gushika ubu kimaze gucandaga abantu bashika miriyoni imwe n'ibinhumbi amajana indwi, n'ukuvuga 12%  y'abantu barenga kuri  miriyoni 15 baba muri ico gihugu co mu bumanuko bwa Afrika. Ku mugabane wose wa Afrika, abamaze kuronka incanco zuzuye ni hafi 3% gusa. Gushika ubu nta gihugu co muri Afrika kirashinga amategeko atuma urucanco rwa  Covid  ruba ngombwa. Ariko abahinga bavuga ko bishobora kwumvikana ko bene ayo mategeko ajaho nk'inzira yo guhangana n'ico kiza n'amabi yaco ku magara y'abantu.	https://www.bbc.com/gahuza/58484502
health	Burundi: Abantu ijana bashasha batowe umugera wa Covid-19	Abantu ijana bashasha batowe umugera w'indwara ya Covid-19 nk'uko bitangazwa n'umushikiranganji w'Uburundi ajejwe  amagara y'abantu, mu gihe uyu munsi ariho hatangura ingingo yo kwugara imbibe zo hasi z'Uburundi mu kwirinda ikwirakwira ry'uwo mugera. Mu kiringo kidakwiye n'indwi, babaye abantu 140 batowe uwo mugera hari haheze amezi abiri ata muntu avuzwe ko yanduye mu gihugu hagati. Ku wa gatatu uheze , ubushikiranganji bw'amagara y'abantu bwari bwatangaje ko mu minsi ibiri gusa bwatoye abantu 40 banduye uwo mugera mu gisagara ca Bujumbura. Umushikiranganji w'Uburundi ajejwe amagara y'abantu  Thadee Ndikumana yanditse kuri twitter ati : ''kwandura coronavirus birahumaganye mu Burundi''. Amenyesha ko abo bantu ijana bashasha banduye batowe mu bantu 5300 bapimwe kuko hari aho bahuriye n'abo 40 bari batowe mu bipimo vyo kw'itariki 4 na 5 z'ukwezi kwa mbere. Abantu ijana babaye igitigiri  ca mbere kinini gisahsha c'abantu batorewe uwo mugera icarimwe  kuva utangura kuvugwa mu gihugu  mu kwezi kwa gatatu mu mwaka uheze. Uyu munsi niho hatangura kuja mu ngiro ingingo yo  kwugara imbibe zo hasi no mu mazi. Uretse  ibidandazwa,  abashobora kwinjira mu Burundi bakaba ari abagenda n'indege gusa. Nabo nyene bashika bashirwa ukwa bonyene mu mahoteri  iminsi indwi bagapimwa coronavirus bagishika bagasubira ku munsi ugira gatandatu. Hanatangujwe mu gisagara ca Bujumbura isekeza ry'iminsi 30 ryo gupima uwubishaka wese mu gihe yiyumviseko  ibimenyetso vy'indwara ya Covid-19. Uburundi buri hafi yo gushika abantu igihumbi -barenga 980 bamaze kwandura coronavirus na babiri bamaze kwicwa n'iyo ndwara hakurikijwe ibiharuro vy'ubushikiranganji bujejwe amagara y'abantu.	https://www.bbc.com/gahuza/amakuru-55623171
health	Afghanistan: Abana bashonje bahabwa imiti yo gutora itiro hakanagurishwa ingingo z'umubiri	"Na Yogita Limaye BBC News, Herat A﻿banya-Afghanistan basigaye baha imiti abana babo kugira babasinzirize - abandi bagurisha abakobwa babo n'ingingo z'umubiri kugira babe baramaze kabiri. Ku gihe  c'imbeho (hiver/winter) kigira kabiri kuva aba-Taliban bagarutse ku butegetsi hanyuma imfashanyo ziva hanze zigahagarikwa,  abaharurwa muri za miriyoni bugarijwe n'inzara. A﻿bdul Wahab avuga ati: ""Abana bacu baguma barira, kandi ntibasinzira. Nta vyo kurya dufise."" ""﻿Duca tuja kuri farumasi, tukazana ibini tugaha abana bacu kugira bashobore gutora itiro."" U﻿wo mugabo aba mu nkengera za Herat, igisagara kiza ubugira gatatu mu bunini muri ico gihugu, mu kigwati  c'utuzu duto duto tw'ivyondo cagiye kiraguka kuva mu myaka iheze, kikuzura abantu bomowe n'intambara n'ibindi biza vyizana. A﻿bdul ari mu mugwi w'abantu hafi 10 baje begera aho turi. Twarababajije, tuti ni bangahe baha imiti abana babo kugira babasinzirize?  Nabo bishura bati: ""Benshi, twese"". Ghulam Hazrat  yaciye akora mu mufuko wiwe asokorora agapfungo k'ibinini.  Vyari ibinini vya  alprazolam - ibinini ku bisanzwe bihabwa abantu baba bafise ingorane z'umwitwarariko mwinshi. Ghulam afise abana batandatu, umuto muri bo afise umwaka umwe. Ati: ""Nawe nyene ndamuha"". Abandi batweretse ibinini vya escitalopram na sertraline bavuze ko baha abana babo. Ivyo navyo ku bisanzwe vyandikirwa abayinze n'abafise umwitwarariko mwinshi. A﻿baganga bavuga ko iyo ihawe abana bakiri bato kandi bataronka ivyo kurya bihagije, imiti bene iyo yonona igitigu (umwijima mu kinyarwanda), igatera 'izindi ngorane nyinshi nko kwama ufise uburuhe, n'ihungabana ryo gusinzira n'inyifato. K﻿uri farumasi imwe, twasanze ushobora kugura ibinini bitanu vy'iyo miti ikoreshwa ku ma Afghani (amafaranga yo muri Afgnistan) 10, (nka 200 mu mafaranga y'Uburundi), ayagura ikimanyu c'umukate. Myinshi mu miryango twahuye yasangira ibimanyu bikeye vy'imikate buri munsi. Umugore umwe yatubwiye ko bari bariye umukate wumye mu gitondo, mw'ijoro naho bakuwudumba mu mazi kugira worohe. O﻿NU ivuga ko ubu ""akaga"" kariko karaba muri Afghanistan. Abagabo benshi mu karere kari ku nkengera ya Herat bakora ibikonkwano vyo ku munsi mu mirima. Bamaze imyaka babayeho ubuzima bugoye. Hagati aho, igihe aba-Taliban bafata ubutegetsi mu kwezi kw'umunani, ariko reta yabo ntiyemerwe n'amakungu, amafaranga yaja muri Afghanistan avuye hanze yaciye ahagarikwa, bituma ubutunzi butembagara, gutyo bituma abagabo benshi kenshi bakabura  ico bakora. K﻿u munsi bagize igihamana bakaronka akazi, baca nk'ama Afghani 100 (ni ibihumbi bibiri birenga gato mu mafaranga y'Uburundi). A﻿ho twagiye hose twasanze abantu bafata ingingo zikomeye cane kugira imiryango yabo ntiyicwe n'inzara. Ammar (siryo zina ryiwe ry'ukuri) yavuze ko yabazwe kugira bamukuremwo ifyigo haraheze amezi atatu aca aratwereka n'inkovu ndende y'aho babaze - n'ahaciye inyuzi hagitukura - kuva mu kaziba k'inda utera uja mu mugongo. A﻿ri mu myaka ya 20, yategerezwa kuba  ari mu myaka iryoshe y'ubuzima bwiwe. Twanyegeje umwidondoro wiwe kugira tumukingire. Y﻿avuze ati: ""Nta kundi nari kugira. Numvise ko ushobora kugurisha ifyigo ku bitaro vya hano. Nca ndajayo hanyuma ndababwira ko nshaka [kurigurisha]. Haheze amayinga make, naciye nvumva bampamagaye bansaba kuja ku bitaro."" ""﻿Barakoze ibipimo bikeya, hanyuma bantera umuti watumye ntasubira kumenya ubwenge. Naragize ubwoba ariko nta kundi nari kugira."" Ammar bamuhaye ama Afghani hafi 270.000 (arenga miriyoni 6,2 mu mafaranga y'Uburundi) kuri iryo fyigo, amenshi akaba yagiye mu kuriha amafaranga yari yaguranye kugira asumire ivyo kurya umuryango wiwe. ""﻿Iyo turiye muri iri joro, irikurikira ntiturya. Maze kugurisha ifyigo ryanje, numva umenga nsigaye ndi umuntu adakwiye. Numva nihebuye. Hamwe ubuzima bwobandanya gutya, numva nzohava mpfa,"" niko avuga. K﻿ugurisha ingingo z'umubiri si ikintu gishasha muri Afghanistan. Vyahora bikorwa n'imbere y'uko aba-Taliban bafata ubutegetsi. Ariko n'iyo abantu bafashe ingingo nk'iyo ibabaza cane, n'ubundi basanga badashobora kuronka uburyo bwo kubaho. M﻿u nzu ata na kimwe kirimwo, yuzuye imbeho, twahasanze umugore avuga ko hari haheze amezi indwi agurishije ifyigo ryiwe. Bakoresheje ayo mafaranga mu kuriha ideni - amafaranga bari baguranye ngo bagure ubusho bw'intama. Ariko izo ntama zaciye zipfa zihitanywe n'imyuzure mu myaka iheze, gutyo baca baratakaza aho bahora bakura uburaro n'uburamuko. A﻿ma-Afghani 240.000 (miriyoni hafi 5,5 mu marundi) yaronse kuri iryo fyigo ntakwiye. ""﻿Ubu nta kundi turi bugire atari ukugurisha umwana wacu w'umukobwa w'imyaka ibiri. Abatuguranye amafaranga batwamizako induru, batubwiye ngo duhe umukobwa wanyu niba mudashoboye kutwishura,"" niko avuga. ""﻿Ndamaramazwa cane n'aho tugeze. Rimwe na rimwe numva ari vyiza gupfa kuruta kubaho gutya,"" ivyo navyo bivugwa n'umugabo wiwe. Kenshi cane, twarumvise inkuru z'abagurisha abakobwa babo. Nizamuddin ati: ""Naragurishije umukobwa wanje w'imyaka itanu ku ma Afghani 100.000."" A﻿yo ntashika ayo ifyigo rigurwa, nk'uko twabibonye. U﻿bu agateka k'abantu b'aha mu kubaho karatabagajwe n'inzara. A﻿bdul Ghafar, umwe mu ndongozi z'aho ati: ""Turumva ko biteye kubiri n'amategeko ya Islam kandi ko dushira ubuzima bw'abana bacu mu kaga, ariko nta yindi nzira ihari.""  M﻿u rugo rumwe twahasanze Nazia, akana k'agakobwa k'imyaka ine kariko karakina kagira utugugu na Shamshullah, musazawe w'amezi 18. S﻿e wiwe, Hazratullah, ati: ""Nta mafaranga dufise yo kugura ivyo kurya, none aho nari ku musigiti natangaje ko nshaka kugurisha umukobwa wanje."" N﻿azia yaragurishijwe ngo arongorwe n'umuhungu wo mu muryango wo mu ntara yo mu bumanuko ya Kandahar. Ku mwaka 14 azoca arungikwa. Gushika ubu Hazratullah amaze kwakira kabiri amafaranga yo kumugura. Hazratullah avuga ko menshi muri ayo mafaranga yakoreshejwe mu kugura ivyo kurya, ayandi imiti y'umuhungu wiwe muto. A﻿ti: ""Murabe, arwaye indwara zo kurya nabi"" aho akaba yaciye aduza ishati yiwe ngo atwereke ingene akada kiwe gafoye. Urugero runini rw'abana batarya ibidakwiye ni ikimenyetso c'ingaruka inzara iriko iragira ku bana bafise munsi y'imyaka itanu muri Afganistan. Médecins Sans Frontières (MSF) ivuga ko igitigiri c'abana bazanwa ku mavuriro yayo yitaho abana barwaye kubera kurya nabi mu gihugu ciyongeye gushika ku 47% uyu mwaka ugereranije no mu mwaka uheze. I﻿kigo ca MSF gitanga ingaburo muri Herat nico conyene gifise ivya nkenerwa bikwiye, ariko ntigifasha abo muri ico gisagara gusa, cakira kandi abo mu ntara bihana urubibe za Ghor na Badghis aho abafise izo ngorane biyongeye gushika ku 55% mu mwaka uheze. K﻿uva mu mwaka uheze, barongereje ibitanda kugira bashobore kwakira abana bakeneye kuvurwa. Ariko n'ubu ico kigo cama kirengewe. Uko iminsi ihera, niko abana bazanwa usanga bakeneye kuvurwa indwara zirenga imwe. O﻿mid, ku mezi 4, apima ibiro 4 gusa. Abaganga batubwiye ko umwana asanzwe kuri ayo mezi aba apima nibura ibiro 6,6. Nyina, Amana vyabaye ngombwa ko agurana amafaranga kugira afate urugendo rwo gushika ku bitaro aho aboneye ko atanguye kudahwa cane.  T﻿wabajije Hameedullah Motawakil, umuvugizi wa reta y'intara ya Herat ico bakora kugira bahangane n'ikibazo c'inzara. A﻿ti: ""Ibi bintu vyatumwe n'ibihano mpuzamakungu vyafatiwe Afghanistan hamwe no gufatira amatungo ya Afghanistan. Reta yacu iriko iragerageza guharura abakeneye gufashwa ingene bangana. Benshi barabesha ingene bamerewe kuko bibaza ko baca bafashwa."" Ni insiguro yagumye ahagazeko n'ubwo twamubwiye ko twari twabonye ibimenyetso vyeruye vy'ingene ibintu bimeze nabi cane. Y﻿avuze kandi ko aba-Taliban bariko baragerageza kugwiza ubuzi. ""﻿Turiko turagerageza kwugurura ibirombe vy'ubutare bwa fer hamwe n'umugambi wo kwubaka umuringoti utwara gaz."" N﻿tibisa n'uko ari ibintu bizoba ubu vuba. A﻿bantu batubwiye ko bumva barahebwe na reta y'aba-Taliban hamwe n'amakungu. I﻿nzara ni rwica-ruhoze, ingaruka zayo ntizama zica zigaragara buno nyene. K﻿ure y'amaso y'amakungu, urugero rw'akaga kariko karaba muri Afghanistan rushobora kutamenyekana, kuko ata n'umwe ariko araharura."	https://www.bbc.com/gahuza/articles/cw4n0z9gz33o
health	Ibibazo vyanyu kuri Covid-19 birishurwa na Muganga	Turasubira kubatumikira nk'uko twabibemereye ku minsi ya mbere no kuwa gatatu, mu kubaronderera inyishu ku bibazo vyanyu vyerekeye  ingwara ya Covid-19. Uno munsi abitwa Klemento Ndayisenga, Jean Pierre Ndayishimiye na Juvel Mbazumutima bahuriye ku kibazo co kumenya nimba umuntu ashobora gusubira gufatwa n'umugera wa corona yarigeze kuwandura. Umva inyishu aho hejuru na Muganga Leonard Nduwayo, yavuganye na Florentine Kwizera.	https://www.bbc.com/gahuza/amakuru-55652613
sports	Ayavugwa mu mupira w'amaguru kuri uyu wa gatatu: Ramsey, Pogba, Gerrard, Coutinho, Rodgers, Kounde, Bowen	Everton na Newcastle United iripfuza umukinyi wo hagati wa Juventus, umunya Pays de Galles/Wales Aaron Ramsey, 30. (Goal) Manchester United iriteguye kugurisha umukinyi wayo wo hagati, umufaransa Paul Pogba, 28, mu kadirisha ko kugura no kugurisha abakinyi ko mu kwa mbere, imbere y'uko amasezerano afitaniye n'uyu murwi arangira mu mpera z'ihiganwa ry'uno mwaka w'inkino. (Star) Aston Villa izotegerezwa guha umurwi Rangers imiriyoni 2.7 z'amadorari y'abanyamerika mu gihe uyo murwi wo mw'ihiganwa ry'Ubwongereza Premier League wofata ingingo yo kugena Steven Gerrard nk'umumenyereza. (Express) Umumenyereza mushasha wa Newcastle United Eddie Howe ariko ararondera umukinyi w'inyuma wa Atletico Madrid, umwongereza Kieran Trippier, 31, ikaba umukeneye mu kwa mbere. (Express) Abakinyi bakomakomeye ba Barcelona babandanya kutishimira umukinyi wayo wo hagati, umunya Bresil Philippe Coutinho, 29, bakamwagiriza ko atagishaka gukina, ni mu gihe hari ibihuha ko ashobora kwigira muri Newcastle United. (Star) Umumenyereza wa Leicester City Brendan Rodgers niwe ahabwa amahirwe menshi yo gushobora gusubirira Ole Gunnar Solskjaer nk'umumenyereza wa Manchester United. (Eurosport) Manchester United irafise icizere ko izoshobora gukubita hasi Chelsea mu rugamba rwo kurondera umukinyi w'inyuma, umufaransa Jules Kounde, 22, asanzwe akinira Sevilla. (AS via Express) Liverpool iripfuza umukinyi wo ku ruhande rw'i buryo wa  West Ham umwongereza Jarrod Bowen, 24, ariko nta mugambi ifise wo kumugura mu kwa mbere. (Mirror) Newcastle United ishobora kuronka umusatirizi w'umufaransa Ousmane Dembele, 24, ata rufaranga na rumwe itanze mu gihe yokwanka gutera igikumu ku masezerano mashasha na Barcelona. (Express) Ariko Barcelona iriteguye kugiriranira ayandi masezerano na Dembele ariko bikavana n'umwanya ashobora kumara mu kibuga. (Sport) Umumenyereza wa Genoa Andriy Shevchenko aripfuza kugura umusatirizi wa Chelsea umunyamerika Christian Pulisic, 23. (Secolo XIX - in Italian) Victor Font yahoze arongoye Barcelona avuga ko uyu murwi ukwiye kuzogarukana wa musatirizi wa Argentina Lionel Messi, 34, mu igihe amasezerano afitaniye na Paris St-Germain azoba arangiye. (Marca) West Ham ishobora kwankira imirwi iyo ari yo yose yoza irondera umukinyi wo hagati, umwongereza Declan Rice ashobora no kugurwa imiriyoni zirenga 130 z'amadorari y'abanyamerika, kuko ishaka kwiyubaka ishingiye kuri uyu mukinyi w'imyaka 22.  (Sun) Utwigoro twa Arsenal two kurondera umusatirizi wa Fiorentina Dusan Vlahovic, 21, twigonze ku rukuta inyuma y'aho abaserukizi b'uyu munya Serbia bankiye ibiganiro.  (Mail) Newcastle yatanguye ibiganiro n'abaserukizi b'umudagi  Niklas Sule 26 akina inyuma mu murwi Bayern Munich. (Newcastle World) Umurwi wo mu Budagi Borussia Monchengladbach uriko urihweza ingene mu kwa mbere yoronka umusatirizi wa Arsenal Eddie Nketiah, 22. (Sun) Giovanni Simeone, umuhungu w'umumenyereza wa Atletico Madrid Diego Simeone, ni we aza ubwa mbere ku rutonde rw'abasatirizi baronderwa na West Ham. Uyu munya Argentina w'imyaka 26 akina mu murwi nserukiragihugu ubu asanzwe akina muri Verona, umurwi wo mw'ihiganwa ry'Ubutaliyano, aho yatijijwe avuye muri Cagliari. (Express)	https://www.bbc.com/gahuza/imikino-59230301
sports	Roman Abramovich: Ivyemezo bishasha vyerekana amasezerano y'ubuguzi yaranzwe na ruswa	"Amatohoza ya BBC yashize ahabona ivyemezo vy'amasezerano yaranzwe na ruswa yatumye Roman Abramovich yegeranya ubutunzi. Uyu nyene umurwi wa Chelsea yaregeranije amamiriyaridi n'amamiriyaridi inyuma yo kugura ikompanyi y'igitoro ayiguriye reta y'Uburusiya mu camunara c'amahinyu mu 1995. Abramovich yaguze Sibnef ku miriyoni zababa 250 z'amadorari y'abanyamerika imbere y'uko asubira akayigurisha kuri reta y'Uburusiya nyene ku miriyaridi 13 z'amadorari y'abanyamerika mu 2005. Abashingwamanza biwe bavuga ko ata kintu na kimwe c'ishingiro cerekana ko yegeranije ubutunzi bwinshi cane mu manyanga. Mu ndwi iheze, uyu mutunzi ruhebwa w'Umurusiya yarafatiwe ibihano na reta y'Ubwongereza kubera ubucuti afitaniye na Perezida Vladimir Putin w'Uburusiya. Amatungo ya Abramovich yarafashwe aca aramburwa amabanga yo kurongora Chelsea. Uyu mutunzi ruhebwa w'Umurusiya yari amaze kwemanga muri sentare imwe yo mu Bwongereza ko yatanze ruswa kugira ngo amasezerano yo kugura Sibneft  ashoboke. Yarigeze kuburanywa i Londres n'uwahoze akorana urudandazwa nawe Boris Berezovsky mu 2012. Abramovich yaratsinze urubanza, ariko yarabwiye sentare ingene camunara ya Sibneft  yabayemwo amanyanga akavyungukiramwo, n'ingene yahaye Berezovsky imiriyoni cumi y'amadorari kugira ayahe umutegetsi wo muri Kremlin. BBC Panorama yahawe ikopi y'urwandiko ruvugwa ko rwavuye mu Burusiya mu kinyegero. Umuntu atashatse ko izina ryiwe rimenyekana ni we yahaye iyi nkuru iki kiganiro, aho avuga ko uru rwandiko rwagiriwe ikopi mw'ibanga ruvanywe mu zindi nkaratasi zerekeye Abramovich ziri mu minwe y'inyamiramabi mu Burusiya. BBC ntishobora guhinyuza aya makuru, ariko hari abandi mu Burusiya bemeza vyinshi mu biri muri uru rwandiko rw'impapuro zitanu. Uru rwandiko ruvuga ko reta y'Uburusiya yibwe imiriyaridi 2,7 z'amadorari y'abanyamerika mu masezerano ya  Sibneft  - ivyemezwa n'amatohoza y'inama nshingamateka y'Uburusiya mu 1997. Uru rwandiko kandi ruvuga ko abategetsi b'Uburusiya bashatse kwitwarira Abramovich bamwagiriza magendo. Ruvuga ruti: ""Igisata c'abajejwe amatohoza mu vy'ubutunzi [Dept. of Economic Crimes] bashitse ku cemezo ko iyo Abramovich arengutswa  mu butungane yari gushobora kwagirizwa magendo...yakozwe n'umurwi w'inkozi z'ikibi"". Panorama yararondeye hasi hejuru uwahoze ari umushikirizamanza mukuru w'Uburusiya yakoze amatohoza kuri aya masezerano mu myaka ya 1990. Yuri Skuratov ntiyari azi uru rwandiko rwo mw'ibanga, ariko yaremeje vyinshi mu bivugwa mw'igurishwa rya Sibneft. Skuratov yabwiye iki kiganiro ati: ""Mu ntango, wari umugambi w'amanyanga, aho abagize uruhara mw'ishirwa ry'iyi kompanyi mu minwe y'abigenga bari bagize akarwi k'inkozi z'ikibi katumye Abramovich na Berezovsky bazunguruka reta, bituma batariha aya mafaranga yari akwiranye n'iyi kompanyi"". Uru rwandiko ruvuga kandi ko Abramovich yari akingiwe ikibaba n'uwahoze ari umukuru w'igihugu c'Uburusiya Boris Yeltsin. Ruvuga ko inyandiko ziri mu minwe y'inyamiramabi kuri Abramovich zungururijwe muri Kremlin kandi ko amatohoza yariko arakorwa na  Skuratov yahagaritswe n'umukuru w'igihugu. Uru rwandiko ruvuga ruti: ""Skuratov yariko arategura urubanza rujanye no kwigarurira Sibneft rushingiye ku matohoza ajanye n'ishirwa ryayo mu minwe y'abigenga. Aya matohoza yarahagaritswe na Perezida Yeltsin … Skuratov yaciye abogozwa mu mabanga yiwe"". Skuratov yirukanywe inyuma y'aho hasohokeye ikaseti ivuga ivy'imibonano mpuzabitsina mu 1999. Avuga ko yari amayeri yo kumuteza urubwa no gutesha agaciro amatohoza yiwe. Avuga ati: ""Ibi bintu vyose vyarimwo poritike yeruye kubera mu matohoza yanje nari hafi yo gushika ku muryango wa Boris Yeltsin, cane cane biciye muri iri tohoza ku bijanye n'ishirwa  rya Sibneft mu minwe y'abigenga"". Abramovich yagumye mu karwi gatoya kegereye Kremlin igihe Vladimir Putin ashikiye ku butegetsi mu 2000. Uru rwandiko rurimwo ayandi makuru avuga iyindi camunara y'amanyanga imyaka ibiri inyuma y'aho, arimwo ikompanyi y'igitoro y'Uburusiya yitwa Slavneft. Abramovich yunze ubucuti n'iyindi kompanyi mu ntumbero y'ukugura Slavneft, ariko iyindi kompanyi yo mu Bushinwa yahiganwa nawe yariko itegura gutanga amafaranga arenga incuro zibiri ayo we yategura gutanga. Hari abantu benshi bakomeye - kuva muri Kremlin gushika mu nama nshingamateka y'Uburusiya - bari kuhahombera iyo iyi kompanyi y'Ubushinwa itsindira iyi camunara. Uru rwandiko ruvuga ko umwe mu bari mu ntumwa z'Ubushinwa yanyurujwe bageze i Moscou barondera iyi camunara. ""CNPC, ikompanyi y'Ubushinwa ikomeye cane yarondera cane iii camunara vyabaye ngombwa ko ivanamwo akarenge inyuma y'aho umwe mu ntumwa zayo anyururijwe ashitse ku kibuga c'indege ca Moscou mu nyuma akaza kurekurwa iyi kompanyi itangaje ko ikuyemwo akarenge"". Inkuru ivuga ivy'inyuruzwa ry'uyu mushinwa iremezwa n'abantu ku giti cabo batanazi ivy'uru rwandiko. Vladimir Milov yari icegera c'umushikiranganji w'amasoko ntanganguvu igihe Slavneft yari hafi kugurishwa. Ntaco avuga kuri iri nyuruzwa, ariko avuga ko abanyeporitike bo hejuru bari bamaze gufata ingingo ko Abramovich ari we yategerezwa gutsindira iri camunara. ""Navuga nti, raba, aba Bashinwa bagomba kuza kandi bashaka gutanga amafaranga menshi cane. Bati ntaco bitwaye, ceceka, ivyo ntibikuraba. Ingingo yamaze gufatwa. Slavneft  ija mu minwe ya Abramovich, twamaze kwemeranya igiciro. Abashinwa bazokwirukanwa ukuntu. Nta cemeza nimba Abramovich yari azi ibijanye n'integuro y'iri nyuruzwa canke nimba yararigizemwo uruhara. Abashingwamanza biwe babwiye BBC ko ivy'iri nyuruzwa ""bidafise ishingiro na ritoya"" kandi ""ntiyari azi na kimwe kuri ibi"". Hari imirwi myinshi yarwanira iyi kompanyi Slavneft kandi hari benshi barwanya ko hagira Abashinwa baba mu bayihiganira. Uko vyoba vyaragenze kwose kugira ngo Ubushinwa bwiyonjorore, Abramovich ni we wenyene yari asigaye mw'ihiganwa. Kandi yaguze Slavneft  ku mafaranga make cane. Abashingwamanza ba Abramovich bavuga ko igiturire yagirizwa mu masezerano yo kuri Slavneft na Sibneft ari ibinyoma, kandi nawe agahakana ko atakingiwe ikibaba na Yeltsin."	https://www.bbc.com/gahuza/amakuru-60747040
politics	Ukraine: amabi y’Uburusiya yatumye ibihugu vya OTAN vyegerana gusumba	"By Katya Adler Umwanditsi ku mugabane wa Bulaya Ishirahamwe OTAN/NATO ryo kwivunira umwansi hamwe ryumva ko ryishimiye ukubaho kwaryo muri kino gihe. Ni vyo, iyo uvuganye n’abategetsi i Buruseri (Bruxelles/Brussels) mu Bubirigi, ahari icicaro ca OTAN, nta n’umwe avuga ko anezerejwe n’ingene ibintu bimeze i Bulaya inyuma y’aho Uburusiya butanguriye igitero cabwo kuri Ukraine. Ariko bose bihutira kukubwira ingene batangara kandi bafise n’ishaka, kandi ko iri shirahamwe rishize hamwe “cane"". Bakubwira kandi ukungene amakungu, mu bwitonzi bwinshi, afatanye mu nda mu gufatira ibihano Uburusiya. Ibi siko vyamye na gato. Umutegetsi wa Amerika i Buruseri yambwiye ati: ""Iyo umbaza mu kwa kabiri, canke mu mezi atandatu aheze, sinari gushobora kubona ubumwe dufitaniye muri kino gihe”. None ni igiki gitumye ibihugu vy’Uburengero bishira hamwe gutya? Iyumvire amakuru atagira igitigiri twasoma yerekana ko ibihugu vy’Uburengero bishobora gucanamwo kubera iyi ntambara. ""Ukuruhishwa na Ukraine"" kwaravuzwe mu ci riheze, inyuma y’amezi atanu intambara itanguye. Inyuma y’ivyo, ubuzima buzimvye n’iduga ry’ibiciro vy’umuyagankuba kubera igitero c’Uburusiya vyaboneka ko bishobora gutuma abategetsi b’Uburengero bagabanya imfashanyo baha Kyiv (umugwa mukuru wa Ukraine). Mu gihe Uburusiya ari bwo bufise ububiko bunini kw’isi yose bw’ibirwanisho vya nikleyeri, hari abibaza ko ibihugu bimwe bimwe vyari gushima kwitandukanya na Ukraine bitinya ko Moscou (umugwa mukuru w’Uburusiya) ishobora kubikorerako. Ariko uko siko vyagenze. Umwe mu bategetsi bakuru ba OTAN  atashimye ko izina ryiwe rimenyekana yambwiye ati: ""Icemezo gikomeye tubona ubu co kwifatanya na Ukraine catumwe n’amabi akorwa n’Uburusiya – mu gutera abasivire n’ibigo vya gisivire. ""Ivyaha vyo mu ntambara bikorwa buri musi vyabaye akamenyero, ayo masanamu twama tubona ku mboneshakure umusi ku musi. Ibi biragoye kwiregangiza”. Uburusiya bwama buhakana ko ata vyaha vyo mu ntambara bukora. Abategetsi b’Uburengero bavuga ko ibiharuro vya Kremlin (ibiro vy’umukuru w’igihugu w’Uburusiya)  vyagenze nabi. ""[Moscou] iragerageza gutyoza canke kwifatira mu gahanga ibihugu bishigikiye Ukraine ikoresheje amajambo ngo ‘turashobora kukubabaza’”, nk’uko umutegetsi umwe w’igihugu kinini ca OTAN  yambwiye. ""Ariko ivyo vyose nta na kimwe vyashitseko. Kurya nyene Uburusiya bwananiwe no kuzimya ubutwari bw’abanya-Ukraine mu gukorera amabi atavugwa igihugu cabo imisi yose”. Ivyo Vladimir Putin yama avuga ko icateye iyi ntambara ari uko OTAN iriko itera yiyagurira akarere amaja mu buseruko vyamuhindukiriye. Suède be na Finland, igihugu kibanyi c’Uburusiya,  vyahisemwo kwinjira muri uru runani rwo kwivunira umwansi hamwe, inyuma y’imyaka mirongo vyari bimaze bitegamiye ku ruhande na rumwe, iyi ikaba ari ingaruka y’ibikorwa vya Kremlin. Abenshi kandi babona ko intambwe itari yitezwe y’igisirikare ca Ukraine yashobotse kubera imfashanyo ikomeye y’Uburengero. Ibihugu vya OTAN  biriko biraraba imwe mu nzira zibiri zo gufasha Ukraine: mu bikorwa no muri poritike. Inzira y’ibikorwa yerekeye cane cane gukora ku buryo inganda zobandanya zihingura zongera ziha ibirwanisho Ukraine. Abategetsi ba OTAN bavuga ko imfashanyo ihabwa Ukraine yigwa neza kandi ikaba ari iyo igihe kirekire muri kino gihe gusumba mu ndwi zibiri za mbere z’igitero c’Uburusiya zarangwa n’ubwoba. Ariko uru runani rurashiraho umurongo hagati y’imfashanyo ya gisirikare ruha abanywayi barwo n’iyo ruha Ukraine, aho ingingo yo gufasha iki gihugu ifatwa n’amareta y’ibihugu biri muri OTAN kandi akaba ari yo nyene yitanga iyi mfashanyo, hako iba OTAN yo nyene iyitanga. Kremlin ntiyemera iri tandukanirizo, ariko ni ngirakamaro kuri OTAN mu gihe ibandanya ikora uko ishoboye kugira ngo ntihave yinjira mu ntambara amaso mu yandi na Moscou, ivyohava bituma ibintu biyangara gushika aho haba intambara ya nikleyeri n’Uburusiya. Rero, OTAN  yarakomeje ibisata vyo kwivuna abansi mu bihugu vy’ubuseruko vyegeranye n’Uburusiya, gusa uru runani ruvuga ko ata gikorwa gisanzwe giteguye co gukorera muri Ukraine. Nta ngabo za Ukraine ruriko rurigisha canke ngo habe imfashanyo ya gisirikare rwo nk’urunani ruriko ruratanga. Inzira ya poritike mu gushigikira Ukraine ni ikintu gitegerezwa gukorwa biciye mu nama nshingamateka n’abanyagihugu bo mu bihugu vya OTAN. Abihweza ibintu n’ibindi bavuga ko igiciro c’imfashanyo ihabwa Ukraine ari nto cane rwose ugereranije n’uburyo bwakoreshejwe na Amerika canke ibihugu vya Bulaya nk’Ubufaransa canke Ubwongereza muri Iraki na Afghanistan, ariko ni ukubirabira mu biharuro ngereranyo biherutse mu Budagi, mu Bufaransa no mu Butaliyano. Ibi biharuro vyerekana ko abanyagihugu bashigikiye ibihano vyafatiwe Uburusiya bigenda bigabanuka (28% gusa mu Bufaransa no mu Budagi hamwe na 26% gusa mu Butaliyano, nk’uko biri mu cigwa cakozwe n’ikigo  c’igendereza Morning Consult ) kubera bigira ingaruka mbi ku giciro c’ubuzima. Hagati aho, abategetsi basa n’abatarota bacika intege mu gufasha Ukraine. Ahubwo ubiravye ubu bashikamye gusumba mu misi ya mbere y’intambara. Bitandukanye na ca giye c’intambara yo mu Kigobe. Ico gihe, Ubudagi n’Ubufaransa ntivyahigitanije mu kwiyonjorora, bitumwe n’uko abanyagihugu bavyo batari bashigikiye intambara. None ubu ni ibiki biriko biraba? Birasanzwe: ku mugabane wa Bulaya, igitero c’Uburusiya kuri Ukraine gifatwa nka ca gitero c’iterabwoba co ku wa 11 Nyakanga (9) 2001 kuri Amerika, nk’uko bivugwa na Camille Grand ari mu gisata kijejwe imigenderaire mu Nama nkuru y’Ubumwe bwa Bulaya. Yambwiye ati: ""[Igitero c’Uburusiya] cabaye akamo gakomeye ku vyerekeye umutekano no kwivuna abansi. Igihe gikomeye, cahinduye ibintu, aho intambara yashitse ku mipaka yacu”. Uko vyogenda kwose muri Ukraine, abona ko ibintu bizoguma bigoye ku mugabane wa Bulaya mu kiringo c’imyaka itari mike iri imbere. Umutegetsi wa Amerika i Buruseri wewe aragera kure: ""Ivyo Uburusiya bwakoze vyatumye haba impinduka kw’isi yose mu migambi ijanye n’umutekano”. Si OTAN  yonyene yabibonye uku, nk’uko abivuga. N’ibindi bihugu nk’Ubuyapani, Nouvelle-Zélande, Korea y’Epfo na Australia  na vyo nyene bibona ibikorwa vya Vladimir Putin nk’akaga ku ntwaro rusangi kw’isi. Bibona ko mu gihe bomureka “agashika ku vyo yipfuza” muri Ukraine, nta n’umwe yoba agitekaniwe. Gusa si bose babibona uku kw’isi yose. Uburengero n’incuti zabwo bagirizwa uburyarya na ka mwana wa mama uravye ingene baciye bihutira gufasha Ukraine canke kwiyamiriza Uburusiya ku vyaha vyo mu ntambara bukora, mu gihe ingabo z’Uburengero zagirizwa guhonyanga agateka ka zina muntu n’ivyaha vyo mu ntambara muri Iraki , nk’akarorero. Hanyuma kandi ingene bakiriye impunzi zo muri Syria zinjiye i Bulaya mu 2015 biratandukanye cane n’ingene bakiriye iza Ukraine muri uno mwaka. Ariko, dusubiye inyuma mu kwa kabiri kuri OTAN, ubwoba bwatewe n’igitero c’Uburusiya kuri Ukraine – hamwe nimpungenge ku ngaruka zikomeye zoba mu gihe bokwihoza ivyo Kremlin iriko irakora – vyatumye Amerika iva ku ntego yari ifise yo kwibanda ku Bushinwa n’akarere ka Indo-Pacifique. Yaciye isubiza amaso ku gisata co kwivuna abansi ca Bulaya – n’aho vyaboneka ko bishobora kugira ingaruka mbi kuri Joe Biden mu matora aheruka ( n’aho ivyayavuyemwo bisa n’uko bitamuhungabanije). Nta gukekeranya ko ingingo ya Amerika, hongeyeko ibikorwa vy’Uburusiya muri Ukraine, yahinduye imbono y’ibintu mu butegetsi bw’Ubufaransa, Ubudagi n’Ubutaliyano  - ibihugu vyaboneka ubwa mbere y’uko bitashaka kwiteranya n’Uburusiya. Berlin (umugwa mukuru w’Ubudagi) na Roma (umugwa mukuru w’Ubutaliyano) vyari bifise imigenderanire ikomeye cane na Moscou mu vyo ubudandaji n’amasoko ntanganguvu. Nayo kuri Perezida Emmanuel Macron, abamunegura babona ko yariko arahendwa n’icaboneka ko ari ubugenzi bwihariye yaboneka ko afitaniye na Vladimir Putin. Umuvuduko wariyongereye ubu, gushika n’aho Ubudagi bwahora buboneka ko butinya buza mu kibanza ca kane mu bihugu biha imfashanyo Ukraine, n’aho iya Amerika isumba kure n’iyo imfashanyo itangwa n’Ubulaya. Ubumwe bwa Bulaya ku rwego rw’igihugu no ku rwego rw’urunani bwakoze uko bushobye kwose kugira ngo bureke kwama buzera uburaro n’uburamuko ku Burusiya mu vyerekeye amasoko ntanganguvu, kandi na Macron muri ino misi ntarya umunwa iyo hageze ikibazo ca Moscou. ""Ivyaha vyo mu ntambara bidashobora kugenda gutyo nyene bidahanywe” niko aheruka kuvuga muri ino ndwi ku bitero bibandanya ku basivire no ku bigo vya gisivire. Ibi bitero vyatumye 75% vy’umugwa mukuru Kyiv bibura amazi n’umuyagankuba. Gute naho ku biyago vya terefone hagati y’umukuru wa reta y’Ubudagi Olaf Scholz na Perezida Macron ku ruhande rumwe, hamwe na Vladimir Putin, kandi bibandanya binegurwa? ""Imirongo ya terefone [ya Amerika] kandi iguma yuguruye hagati ya Washington na Moscou. Si ukugira bavugane kuri kazoza ka Ukraine – iki ni ikibazo c’abanya-Ukraine bo nyene – ahubwo ni ukugira ngo bavugane ibindi bibazo, nk’ikibazo c’ibirwanisho ruhonyanganda vya nikleyeri”. Jewe ndibaza ico bizozana kuri kazoza. Rimwe na rimwe bisa nk’aho Paris (umugwa mukuru w’Ubufaransa) na Berlin vyibaza ko mu gihe intambara ya Ukraine izoba irangiye bizoshoboka ko ibintu “bibandanya nk’uko vyamye” hagati yavyo n’Uburusiya. Umutegetsi umwe wa Amerika avuga ko ahafitiye amakenga. Ariko ntiwoba wihenze ubajije nimba bishoboka ko hovugwa kazoza ka Bulaya n’ikibazo c’umutekano ubanje kwigizayo burundu Uburusiya. Mu gihe Ubulaya butekewe n’ubwoba bwinshi cane ko butera buja mu gihe c’ubukonje bukanye kurenza ko vyari bimeze imbere y’intambara, nta kimenyetso na kimwe cerekana ko hoba hari ibihugu bikomeye vya OTAN vyoba vyiyumvira inzira y’ibiganiro yorangiza intambara hagati y’Uburusiya na Ukraine. Ico bahurizako bose ni uko Uburengero bwemera ko bahatiye Ukraine mu biganiro n’Uburusiya bitayereye mu 2014, mu nyuma Moscou ikagaruka mu 2022 irondera ibindi vyinshi. Abaserukira ibihugu vya OTAN bifasha Ukraine mu vya gisirikare bavuga ko ubu babona uruhara rwabo mu gufasha Kyiv kugira ngo ikore neza gisirikare, mu ntumbero yo kuyifasha guhagarara neza mu gihe vyoshika hakaba ibiganiro n’Uburusiya. Ariko iki ni ikintu Perezida Volodymyr Zelensky avuga ko kitari mu mutwe ubu bwa vuba. Ariko kandi, n’aho woba uriko uravuga ubumwe burangwa muri OTAN, kwoba ari ukwirengagiza ibintu ubibona mu gihe wovuga ko ata bintu bidahuriweko n’incuti za Ukraine. Ubwongereza bukunzwe kwagirizwa ko bufise umutima “w’ubukoko” kuri Moscou, co kimwe n’ibindi bihugu vya OTAN vyegereye Uburusiya canke bifise kahise kababaje kuri bwo – nk’ibihugu vy’akarere ka Balte hamwe na Pologne. Ubudagi muri ino misi buvugwa ko ari “umufatanyabikorwa ntirumveko”, atanga agaca yinumira . Amerika ifatwa nk’uko iriko igerageza gukinira hose, hagati mu runani no hanze, kugira ngo yirinde imishamirano ya gisirikare amaso mu yandi na Moscou. Gusa ubu budasa hagati y’ibi bihugu gufatwa ko ari “utuntu duto cane” muri kino gihe. Umuhinga mu vyo kwivuna abansi Camille Grand avuga ko ata muti woroshe w’iyi ntambara. Ariko gusa ico bose bipfuza ni kimwe, ko Uburusiya butsindwa. None ubwo Moscou yovyifatamwo gute? Ikibazo nyamukuru ku bihugu vyose bifise uruhara muri ino ntambara ni ingene yorangira mu buryo bwiza. Uko vyogenda kwose."	https://www.bbc.com/gahuza/articles/cxerr8zp11eo
health	Africa y'Epfo na Covid-19:Inkingo za mbere zirashika ku wa mbere	Afrika y'Epfo ku wa mbere izoronka umuriyoni w'incanco zikinga kwandura umugera wa  Covid-19 zivuye mu Buhindi, nk'uko bivugwa n'umushikiranganji w'ico gihugu ajejwe amagara y'abantu Zweli Mkhize. Ivyo yabivuze mu bikorwa vy'inama ijanye n'umwiteguro wo gutanguza isekeza ryo gutanga inanco muri ico gihugu. Ati: ''Ndahimbawe no kumenyesha ko indege izanye umuriyoni wa mbere w'incanco izohagaruka mu Buhindi ku wa mungu itariki 31 ukwezi kwa mbere 2021 , igaca Dubai hanyuma igashika ku kibuga mpuzamakungu ca OR Thambo ku wa mbere itariki imwe y'ukwezi kwa kabiri.'' Yavuze ko izo ncanco za AstraZeneca zishitse zizobanza gusuzumwa ko ata tunenge zifise. Ati: ''Ico gikorwa co kuzisuzuma kizofata iminsi iri hagati ya 10 na 14 kugira kirangire,aho niho tuzoca dutanga izo ncanco mu ntara zose''. Izindi ncanco 500.000 zitezwe mu kwezi kwa kabiri, zindi miriyoni 20 nazo mu kwezi kwa gatandatu. Afrika y'Epfo ni co gihugu ca mbere cugarijwe cane n'indwara ya Covid-19 muri Afrika. Ubu ihanganye n'ubwoko bushasha bw'umugera utera iyo ndwara kandi bwandukira cane ari nabwo bwatumye ibitigiri vy'abandura uwo mugera biduga cane.	https://www.bbc.com/gahuza/55840967
politics	Korea ya Ruguru yagerageje misire incuro zitandatu mu ndwi zibiri	N﻿a Jean Mackenzie & Frances Mao Abanyamakuru ba BBC Seoul Korea ya Ruguru yarashe ibindi bisasu vya misire bibiri kuri uno wa kane  - ikaba ibaye incuro/inshuro ya gatandatu igerageza ibi bisasu bibujijwe mu kiringo kiri musi y’indwi zibiri. Ejo ku wa gatatu, Pyongyang (umugwa mukuru wa Korea ya Ruguru) yavuze ko kurekura ibi bisasu ari “ingingo zo kwihora” imyimenyerezo rusangi ya Reta Zunze Ubumwe za Amerika na Korea y’Epfo. Ku wa kabiri, Pyongyang yarashe igisasu ca misire hejuru y’Ubuyapani, ivyatumye Amerika isaba inama yihuta y’Inama Nkuru ya ONU ijejwe umutekano. Muri iyi nama, Amerika yagirije Uburusiya n’Ubushinwa ko bukingira Korea ya Ruguru kugira ntifatirwe ibihano ruhasha. Uwuserukira Amerika muri ONU avuga ko mu kwanka ibindi bihano, Uburusiya n’Ubushinwa “biyaye impigi” Pyongyang. Abaserukira ibi bihugu bibiri ntayegayezwa mu Nama nkuru ya ONU ijejwe umutekano bavuga ko gukomeza ibiganiro ari yo nzira nziza gusumba ibihano. Mu mezi abiri aheze, Amerika, Korea y’Epfo n’Ubuyapani vyakoreye hamwe imyimenyerezo rusangi mu ntumbero yo kwimenyereza gutsinda no gutesha igitero cova muri Korea ya Ruguru. Iyi myimenyerezo yashavuje indongozi ya Korea ya Ruguru Kim Jong-un, ayibonamwo nk’icemezo ko abansi biwe bariko bitegurira intambara. Mw’itangazo, Korea ya Ruguru yagiriza Amerika gutuma “icuka kibi kirangwa kuri ico kigwa ca Korea mu rwego rwa gisirikare cunyuka”. Ejo ku wa gatatu, Amerika, Korea y’Epfo n’Ubuyapani vyarabandanije imyimenyerezo, bivuga ko yari iyo kwihora Korea ya Ruguru ku gisasu yari yateye ku wa kabiri. Amerika kandi yasubiye kurungika ubwato butwara indege z’intambara USS Ronald Reagan hafi y’ikigwa ca Korea. Korea y’Epfo n’Ubuyapani bivuga ko igisasu ca mbere ca misire zarashwe kuri uno wa kane cashitse ku birometero 350, congera kigera ku burebure bw’ibirometero 100 uja hejuru, mu gihe ica kabiri cari kuguruka gushika ku birometero 800 be no ku birmetero vyababa 50 uja hejuru. Uru rukurikirane rw’ibisasu biherutse kuraswa rwibutsa igihe c’imbere y’igerageza rya nyuma ry’ikirwanisho c’ubumara mu 2017. Ico gihe, nk’uko biriko biragenda ubu, Korea ya Ruguru yagerageje ibisasu vya misire, nta biganiro na Amerika vyari bwabe, hanyuma Pyongyang itera ibisasu bibiri vya misire hejuru y’Ubuyapani. Amasanamu y’ibigendajuru yerekana ko Korea ya Ruguru iriko irasanura imyobo yayo yo ku kigo c’igeragerezo ry’ibirwanisho vya nikleyeriyari yavuga ko yasambuye mu 2018 igihe haba ibiganiro vy’akanya gato na Amerika ku ntwaro ya Perezida Trump. Mu kwezi guheze, Korea ya Ruguru yasubiyemwo amategeko yayo ajanye na nikleyeri, aho indongozi yayo Kim Jong Un yatangaje ko igihugu ciwe kigiye ku rutonde rw’ibihugu bitunze ibirwanisho vy’ubumara “ubutagisubira inyuma”. Mu gihe ubu ibintu vyose bitunganye, Kim asa n’uwurindiriye akanya keza ka poritike kugira ngo agerageza ikindi gisasu ca nikleyeri ku ncuro igira indwi. Abihweza ibintu n’ibindi babona ko igikorwa co kugerageza iki gisasu gishobora kuba mu kadirisha k’indwi zitatu hagati y’ikoraniro kaminuza ry’umugambwe wa Gikomunista w’Ubushinwa mu mpera za kuno kwezi hamwe n’amatora y’abashingamateka n’abakenguzamateka muri Amerika mu ntango za Munyonyo (11).	https://www.bbc.com/gahuza/articles/cd1jyxjnzl5o
politics	Ethiopia -Tigray: ONU igabisha ko igihugu gihakwa kuja mu ntambara cose	"Ishirahamwe mpuzakungu ONU rigasbisha ko Ethiopia ishobora kuja mu ntambara y'igihugu cose hamwe indwano yo mu ntara y'uburaruko ya Tigray itohogarara vuba. Umukuru w'igisata kijejwe ibibazo vya poritike n'ugukomeza amahoro muri ONU  Rosemary DiCarlo avuga ko ata mfashanyo irashika ku murwa mukuru wa Tigray, Mekelle, kuva hagati mu kwezi kw'icumi mu gihe hari abantu bashika miriyoni indwi bayikeneye vyihuta. ONU ivuga ko abantu bashika 400.000 babayeho nko mu bihe vy'amapfa. Kuri uyu wa kabiri, intumwa y'ishirahamwe rya Afrika AU mu bihugu vy'ihembe rya Afrika, Olusegun Obasanjo, yavuze ko yabonanye n'umushikiranganji wa mbere wa  Ethiopia, Abiy Ahmed, n'indongozi y'intara ya Tigray, Debretsion Gebremichael. Avuga ko bompi bemera ko iyo ntambara ari iya poritike ariko ko hatigeze havugwa ibiganiro vy'imbona nkubone hagati yabo. ONU ishaka ko ingabo za reta n'abayigwanya  bahagarika intambara bakava muri ako karere kugira  bishoboke ko hashikayo imfashanyo n'imiti bikenewe cane. Hagati aho Reta Zunze Ubumwe za Amerika (US) n'Ishirahamwe rya Afrika bavuga ko babona ko hari amahirwe make yo gutorera inyishu ikibazo ca Ethiopia . Intumwa idasanzwe ya US Jeffrey Feltman aherutse i Addis Abeba aho yabonanye n'abo muri AU hamwe n'abategetsi ba reta. Intumwa ya AU Olusegun Obasanjo yabwiye inama ya ONU ijejwe umutekano ko umwanya uriko urahera kandi ko hazoba akaga gakomeye cane ku bantu hamwe intambara itotorerwa inyishu vuba. Iyo ntambnara yo muri Ethiopia imaze umwaka yadutse hagati y'ingabo za reta mpuza-ntara n'abagwanyi b'umugambwe wahora utwara intara  ya Tigray, TPLF. Abo bagwanyi bavuga ko bagiye gusugereza  umugwa mukuru Addis Ababa mu gihe reta nayo yahamagariye abahora mu ngabo bakukurutse gusubira gufata umuheto bakitaba urugamba. Umuvugizi w'abagwanyi ba Tigray avuga ko bazokomeza gushika reta ivanyeho ingingo zo kwugarana iyo ntara. Getachew Reda yabwiye ikiganiro BBC Focus on Africa ko intambanyi yonyene iri mu nzira y'amahoro muri Ethiopia ari ministre wa mbere Abih Ahmed mu ""kwibohera ku nyishu iciye mu nzira ya gisirikare  ku kibazo ahanini ca poritike"". Getachew  avuga ati: ""Ico dukeneye cane si Addis Ababa, ico dushaka n'uko tugondoza [Abiy] akavanaho ukwugarana intara yacu"". ""Abiy niwe ategerezwa kwemera ivyo dusaba… hanyuma akarangiza intambara."" Uwo muvugizi avuga ko uwahoze ari umukuru wa Nigeria, Olusegun Obasanjo, ari muri Ethiopia kugerageza kuvugana n'impande zose ingene intabara yorangira, yagiranye ibiganiro vyiza n'umukuru wa TPLF, Debretsion Gebremichael."	https://www.bbc.com/gahuza/59221843
sports	Taurai Zimunya: Ibibazo inyuma y'aho umuterangumu muri Zimbabwe apfuye kubera ingumu yakubiswe	"Ibibazo ni vyinshi ku bijanye n'ingene umutekano utunganijwe mu rukino rwo guterana ingumu (boxe) muri Zimbabwe inyuma y'aho Taurai Zimunya apfiriye kubera ingumu yakubiswe mu rukino rwariko rubera i Harare. Uyu mukinyi wa boxe Taurai Zimunya, w'imyaka 24, wo mu murwi w'abafise ibiro vyo hagati na hagati yapfuye ku wa mbere, inyuma y'aho akubitiwe akagwa hasi mu rukino rwabaye ku wa gatandatu. Ni bwo bwa mbere umukinyi wa boxe apfuye muri Zimbabwe ahitanywe n'inkurikizi zo gukubitwa mu rukino. Lawrence Zimbudzana, umunyamabanga mukuru w'ikigo kijejwe uru rukino 'Zimbabwe National Boxing and Wrestling Control Board, (ZNBWCB), avuga ko amatohoza ataratangura. Mu gihe bariko barashingura Zimunya ejo ku wa gatatu, Zimbudzana yabwiye BBC Sport Africa ati: ""Ubu twitayeho cane ivyo kumushingura, ivyo biheze ni ho tuzokwicara hanyuma tukihweza iki kibazo"". Itangazo ryasohowe n'ikigo ZNBWCB rivuga ko ""abajejwe ubuvuzi bakoze ivyo bategerezwa gukora kandi ko yabanje no kuronswa ubufasha bwihuta akiri ku kibuga imbere yo kujanwa mu bitaro"". Zimunya yakubiswe incuro zitari nke mu mutwe imbere y'uko atsindwa burundu mu gice ca gatatu c'uru rukino rwo gukubitana ingumu rugizwe n'ibice bitandatu. Wari umubabaro udasanzwe ku wahoze ari umumenyereza wiwe Tatenda Gada, avuga ko yari afise kazoza gakomeye. Gada ati: ""Turabuze umwe mu bantu beza twari twizigiye. Narakoranye na Taurai mu kiringo c'imyaka irenga ine - narakurikiranye ingene yagenda atera imbere kandi yari umwe mu bantu bari bafise kazoza keza"". Se wa Zimunya, Samson, yahoze akina uru rukino mu buryo bwo kwinezereza, akaba yari yizeye ko umuhungu wiwe yoshikanye kure izina ry'umuryango wiwe mbere akanatsindira ihiganwa. Hari haciye igihe gito cane uru rukino rwo guterana ingumu rusubiye gutangura muri Zimbabwe inyuma y'aho reta itezuriye ingingo za guma mu rugo."	https://www.bbc.com/gahuza/amakuru-59160093
sports	Benjamin Mendy: Uyu mukinyi wa Manchester City yagirijwe ibindi vyaha vyo gufata ku nguvu	Umukinyi w'inyuma wa Manchester City, Benjamin Mendy, yasubiye kwagirizwa ibindi vyaha bibiri bijanye no gufata ku nguvu. Mendy ategerezwa kwitaba ubutungane muri sentare yo mu karere ka Stockport kuri uyu wa gatatu. Uyu mukinyi w'imyaka 27, aho ari mu gasho, ubu ahanganye n'ivyaha bitandatu vyo gufata ku nguvu, hamwe n'ikindi caha c'ihohotera rishingiye ku gitsina. Yitwariwe n'abamwagiriza barenza gato imyaka 16, bakaba bavuga ko yabakoreye ibi vyaha hagati y'ukwa cumi 2020 n'ukwa munani 2021. Uyu mukinyi mpuzamakungu w'Ubufaransa aheruka gukinira Manchester City mu mwaka w'inkino uheze kuva mu 2017, igihe yinjira muri uyu murwi avuye muri Monaco yo mu Bufaransa, aguzwe imiriyoni hafi 70 z'amadorari y'abanyamerika. Yabaye arahagarikwa n'uyu murwi igihe yagirijwe n'igipolisi, kugira ngo habanze kuba amatohoza. Asangiye ivyaha na mugenziwe yahoze ari umunonotsi Louis Saha Matturie, nawe nyene yagirizwa ivyaha bine nyene vyo gufata ku nguvu yakoze hagati y'ukwa gatatu 2021 n'ukwa munani 2021. Louis Saha Matturie [ntahave yitiranywa na Louis Laurent Saha  yahoze ari umukinyi wa Manchester United], umunya Sierra Leone ubu afise imyaka 40 akaba aba mu karere ka Edwin Ct, Eccles, muri Manchester mu Bwongereza, yagirijwe n'ibindi bibiri nk'ivyo hamwe n'ikindi caha c'ihohotera rishingiye ku gitsina, akaba nawe nyene yarengukishijwe n'iyo sentare yatumyeko Mendy. Aba bagabo bompi bitezwe gucirirwa urubanza ku wa 24 z'ukwa mbere 2022.	https://www.bbc.com/gahuza/amakuru-59315867
religion	Kenya: abatemera Imana basaba ko amasengesho mu mashure avanwaho	"Ishirahamwe ry'abahakanyi muri Kenya ryandikiye umushikiranganji w'indero w'iki gihugu rimusaba kubuza ivyo gusenga mu mashure ya reta imbere y'uko ibibazo vya reta bitangura. Iri shirahamwe rivuga ko guhatira abanyeshure gusenga ari uguhonyanga agateka kabo. Amashure ya reta muri Kenya afise umugenzo wo gutegura amasengesho imbere y'uko abanyeshure batangura ibibazo vya reta. Muri ino ndwi, amashure yateye akamo abavyeyi ko bokwifatanya nayo muri ano masengesho  yamaze kuba nk'umugenzo kugira ngo abana babo bitegurire neza ibibazo. Muri uru rwandiko, havuga ngo: ""Abanyagihugu ba Kenya benshi bari muri ano mashure ya reta aho ivy'amasengesho ari itegeko"". Iri shirahamwe rivuga ko abana bakwiye guhabwa uburenganzira bo nyene bwo kwifatira ingingo ku bijanye n'idini."	https://www.bbc.com/gahuza/amakuru-60598527
health	Omicron: US igiye kuvanaho kubuza ingendo ziva muri Africa y'ubumanuko	"Reta Zunze Ubumwe za Amerika zigiye kuvanaho ingingo zo kubuza ingendo z'indege ziva mu bihugu munani vyo muri Afrika y'ubumanuko kubera ubwoko bushasha bw'umugera wa coronavirus. Ibiro vy'umukuru w'igihugu White House vyavuze ko izo ngingo  zari yafatiwe ibihugu vya Afrika y'Epfo , Botswana, Zimbabwe, Mozambique, Namibia, Lesotho, Eswatini na Malawi ku wa 29 Munyonyo (ukwezi kwa 11) zizovanwaho buca ari umunsi wa Bonane. Ivyo biro bivuga ko izo ngingo zitagikenewe mu gihe ibitigiri vy'abandura Omicron vyaduze cane muri Amerika. Ubu ubwo bwoko nibwo bwiganje mu bashasha batorwa ko banduye  uwo mugera. ""Izo ngingo zaduhaye umwanya wo gutahura Omicron ubu tukaba tuzi ko incanco zihasanzwe zikora kuri Omicron, cane cane iyo umuntu yaronse urwo gushimangira"" , vyanditswe kuri Twitter n'icegera c'umunyamabanga ajejwe ivyo kumenyesha amakuru muri White House Kevin Munoz. Izo ngingo zari zafashwe ubwa mbere n'Ishirahamwe rya Buraya n'Ubwongereza. Amerika n'ibindi bihugu bitari bike vyaciye bikurikira. Izo ngingo zaraneguwe cane, umunyamabanga mukuru wa ONU Antonio Guterres akaba yazise ko ari ""apartheid mu ngendo"". Izo ngingo ntizabuza Abanyamerika gusubira mu gihugu iwabo bava muri ico gice ca Afrika, zakora ku bantu batari abanyamerika gusa. Mu gusigura igituma iyo ngingo yafashwe, umujenama mukuru ku bijanye na coronavírus muri biro vy'umukuru w'igihugu White House (Maison Blanche), Dr   Dr Anthony Fauci,  yavuze mu minsi iheze ko vyari ""vyakozwe mu gihe ata na kimwe twari bwamenye"" kuri Omicron. Yavuze ati: ""Twese turababazwa cane n'amagume ashobora kuba yashizwe kuri Afrika y'Epfo, no ku bindi bihugu vyo muri Afrika."" Ku ndwi iheze , Canada nayo yakuyeho ingingo zayo yari yafatiye ingenzi z'abanyamahanga ziva mu bihgu 10 vyo muri Afrika. Umutegetsi yavuze ko ukwiyongera kw'abandura uwo mugera mu gihugu gutuma izo ngingo ""zitagikenewe"". Ibinyamakuru vyo muri Canada imbere y'aho vyari vyavuze ko hari abanya-Canada bategerezwa guca baca muri Ethiopia mu gutaha n'ubwo hari  inama n'ubu ikiri mu ngiro  yo kutagendera ico gihugu co mw'ihembe rya Afrika. Abaganga muri Afrika y'Epfo -aho Omicron yavuzwe ubwa mbere-  bavuze ubu vuba ko kwandura ubwo bwoko bushasha  bitera gusa kurwara bibayabaye. Ivyo vyigwa kuva ico gihe vyarashigikiwe n'ivyigwa vyakzwe mu Bwongereza. Ubwo bwoko bwararandagase kuruta ubundi bwose muri Amerika ariko gushika ubu  nta bitigiri buratuma kwongerekana ku baja mu bitaro. Gushika ubu umuntu umwe wenyene niwe amaze gupfa kw'isano n'ubwoko bwa Omicron: umugabo wo muri Texas afise mu myaka 50 atari yararonse urucanco kandi yari asanzwe agendana izindi ngorane z'amagara."	https://www.bbc.com/gahuza/59784397
politics	Ethiopia: Antony Blinken wa reta ya US baganiriye na Abiy Ahmed ku kibazo ca Tigray	"Umunyamabanga wa  reta ajejwe imigenderanire wa Reta zunze ubumwe za Amerika yaganiriye n'umushikiranganji wa mbere wa Ethiopia ku kibazo ca Tigray. Antony Blinken yerekanye amakenga ku kungene ibintu vyifashe mu karere ka Tigray mu biganiro bagiranye na Abiy Ahmed. Blinken yahamagariye Abiy kureka imfashanyo zigashika muri ako karere mu ntumbero yo guhagarika ko abantu baguma bapfa. Yanavuze ko Amerika ishigikiye ibikwiye guhinduka muri Ethiopia hamwe n'amatora. Umushikiranganji wa mbere wa Ethiopia yashimiye umunyamabanga wa reta ya Amerika ""kuba bashigikiye ibiriko birahinduka muri Ethiopia kandi bakaba babibandanya ata kudebukirwa"". Ku rubuga rwa Twitter, Abiy yagize ati: ""Icipfuzo co gutsimbataza demokrasi no kwubaka igihugu kirangwamwo amahoro n'iterambere kuri bose, bishoboka biciye mu gutsimbataza ubucuti hagati ya Ethiopia na Amerika."" Abasirikare bo mu karere ka Tigray batanye mu mitwe n'aba reta ya Ethiopia mu kwezi kwa cumi na rimwe. Abantu ibihumbi n'ibihumbi barahunze iyo ntara hanyuma amashirahamwe na yo atanga imfashanyo ntarashobora gushika muri ako karere."	https://www.bbc.com/gahuza/amakuru-55952233
politics	UK: Indege yari gutwara abimukira mu Rwanda yahagaritswe ku munota wa nyuma	Indege ya mbere yategerezwa kuvana abimukira ba mbere mu Bwongereza ibatwara mu Rwanda yahagaritswe hasigaye iminota mike ngo iguruke inyuma y’ingingo ya sentare ejo ku wa kabiri mw'ijoro. Abantu bashika indwi nibo bari bitezwe kurungikwa mu Rwanda , ariko urugendo rwarahagaritswe inyuma y’aho Sentare ijejwe agateka ka zinamuntu i Bulaya ( European Court of Human Rights, ECtHR) ihagurukiye ikaruhagarika, bituma havyuka imanza nshasha mu masentare y’Ubwongereza. Umushikiranganji w’intwaro yo hagati Priti Patel avuga ko ababaye, ariko akongerako ati: “ “Imyiteguro y’urugendo rwa kabiri ubu iratanguye”. Kuri ico cemezo c'urukiko rwa buraya, umuvugizi wa leta y'u Rwanda we yatangaje ko ici gihugu kibandanya kiteguye kwakira aba bimukira igihe cose bazoshikira. Hagati aho, James Wilson wo mw‘ishirahamwe riharanira agateka ka muntu, Detention Action, avuga ko ubufasha bw’iyi sentare ku munota wa nyuma bwerekana ingene ivyo kurungika abantu  Rwanda ari “ibintu bishobora guteza akaga”. Avuga ko iyi sentare yemeye ko ata muntu n’umwe akwiye kwurizwa indege ku nguvu imbere y’uko iyi ngingo yihwezwa neza na Sentare Nkuru mu kwezi kuza. Indege yo mu bwoko bwa Boeing 767, yari yakoteshejwe ku giciro c’ibihumbi 500.000 vy’amapawundi, yari yitezwe kuguruka kw’isaha 22.30 mu masaha yo mu Bwongereza muri iki gihe c’ici, ni ukuvuga isaha 23h30 mu masaha yo mu Rwanda no mu Burundi. Ariko ingingo ya sentare ECtHR i Strasbourg yakorotse inyuma y’isaha 19h30, ni ukuvuga isaha 20h30 mu masaha ya Kigali,  yahagaritse itwarwa ry’umugabo umwe yari asigaye ku rutonde rw'abarngikwa, ituma haba urukurikirane rw’imanza mu masentare ya Londres/London. Gushika isaha 22h15 ingenzi zose zari zavanywe mu ndege, maze nayo ica isubira muri Espagne. Sentare ijejwe agateka ka zina muntu i Strasbourg – imwe mu bigize Inama Nkuru ya Bulaya, ikaba igifata amasentare y’Ubwongereza nk’umunywanyi – yavuze ko uwo mugabo aturuka muri Irak azwi nka KN ashobora “kumererwa nabi mu buryo budasubirwamwo” iyo aguma muri iyo ndege. Umunyamakuru mu vyo amategeko n’intwaro yo hagati Vyafashe isaha irenga gato kugira ngo umugambi wose wo kurungika abimukira mu Rwanda ejo ku wa kabiri mw’ijoro uburizwemwo – kubera urukurikirane rw’ingingo kuri iki kibazo, zoze zatumye Sentare ya Bulaya ijejwe agateka ka zina muntu ifata ingingo imwe. Aba bantu indwi bari basigaye ku rutonde bakaba bari bahawe itegeko ryo kwurira iyi ndege Boeing 767 ku kibuga c’indege ca gisirikare Boscombe Down baboneka ko ari baherewe n’ayandi mayeri yose – ariko iyi sentare y’i Strasbourg, ari nayo ifise irya nyuma ku bibazo bijanye n’agateka ka zina muntu i Bulaya, yavuze ko umwe muri bo yashikirije ikibazo nkoramutima ku vyerekeye uwu mugambi kandi ko n’abacamanza b’Ubwongereza batari bihweje neza ingene ibintu bimeze mu Rwanda. Iyi ngingo, ku muntu umwe gusa, yatumye abandi bagabo bari basigaye bunguruza imanza – bamwe muri bo bitura abacamanza b’i Londres. Iyi ngingo yo kwimura aba bandi bose ihagarara yaruhiye guhagarara. Hagati aho, umugambi ntupfuye. Ico tutazi gushika ubu ni ingene abacamanza bazovyifatamwo igihe bazokwihweza umugambi wose wo kwimurira abasaba ubuhungiro mu Rwanda mu kwezi kuza. Uru rugamba – hagati y’abashikiranganji, abashingwamanza bafatwa nk’abansi, ubu naho Sentare ya Bulaya ikaba irwinjiyemwo – niho rero rugitangura. Mu gihe Sentare Nkuru y’igihugu i Londres yari yabonye ko KN yari gushobora gusubizwa mu Bwongereza mu gihe urubanza rwiwe rusaba guhindura ingingo yo kurungikwa mu Rwanda rwokunda, iyi sentare EctHR ivuga ko ata cemeza na kimwe ko amategeko yoshoboye kumwemerera kuvanwa mu Rwanda. Iyi sentare ya Strasbourg ivuga kandi ko ishirahamwe ONU ryashikirije amakenga ko abimukira batwawe mu Rwanda bashobora kudahabwa akaryo “keza kandi nyako” ko gufata ingingo kuri kazoza kabo nk’impuzni. Ivuga kandi ko Sentare Nkuru yemera ko hari ibibazo bikomeye bijanye n’uko Urwanda rushobora kuba rutasuzumwe neza nk’igihugu gitekanye co kwimuriramwo abantu. Umushikiranganji w’intwaro yo hagai avuga ko izi “nzitizi zisubiriza zishingiye ku mategeko” zisa n’izo reta yagize mu bindi bihe vy’irungikwa ry’abimukira, anongerako ko “benshi mu bakuwe muri iyi ndege yategerezwa kugenda bazoshirwa mu yizokurikira”. Umushikiranganji Patel avuga ko yamye abona ko iyi ngingo “itazokworoha gushira mu ngiro” ariko akongerako y’uko ari “ibintu bitangaje cane” kubona iyi Sentare ya Bulaya ivyitamwo mu gihe amasentare y’igihugu yamaze guha reta uburenganzira bwo kurungika aba bantu. Ati: “Abashingwamanza bacu bariko barihweza ingingo imwe imwe yose yafashwe ku vyerekeye uru rugendo kandi imyiteguro y’urukurikira ubu nyene iratanguye”. Reta y’Urwanda ivuga ko iciyemeje gushira mu ngiro amasezerano yagiranye n’Ubwongerezakandi ko “idaciwe intege”n’iburizwamwo ry’uru rugendo rwa mbere. Umuvugizi wayo Yolande Makolo avuga ati: “Urwanda rubandanya rushigikiye ko aya masezerano ashirwa mu ngiro ...Urwanda ruriteguye kwakira aba bimukira igihe cose bazoshikira rukaba indaro n’amahirwe mu gihugu cacu”. Ejo ku wa kabiri mu masaha ya kare, umushikiranganji wa mbere Boris Johnson yabwiye reta ko abantu barwanya iyi ngingo yo kurungika abimukira mu Rwanda bariko “batera intege ibikorwa vy’inkozi z’ikibi”, anavuga ko reta idashobora guhagarika umugambi. Abajijwe n’abanyamakuru nimba Ubwongereza bushobora kwiyonkora ku masezerano ya Bulaya ku bijanye n’agateka ka zina muntu,  ari nayo sentare ya Strasbourg ihagazeko, umushikiranganji wa mbere Johnson yavuze ko “bishobora kuba ngombwa” ko iri tegeko rihinduka. Ariko amashirahamwe ashigikiye abasaba ubuhungiro asaba reta guhindura iyi ngingo igaha abantu bahunga itoteza amahirwe yo kuronka ubuhungiro bwiza mu Bwongereza. Umukuru w’igisata kijejwe impunzi Enver Solomon avuga ko kubona iyi ndege yabujijwe kuguruka “vyerekana ko uwu mugambi utarimwo ubuntu”. Uyu anavuga ko reta yategerezwa gusubira kwihweza imigambi yayo mu “kuganira n’Ubufaransa” ku bijanye n’abimukira bajabuka Umuhora binjira mu Bwongereza. Wilson wo mw’ishirahamwe Detention Action avuga ko Sentare ya Bulaya ijejwe agateka ka zina muntu yashinzwe inyuma y’ihonyabwoko ryakorewe Abayahudi (ikizwi nka Holocaust) “yakoze ico yashingiwe”, ico yita “ijoro rizokwandikwa mu bitabo vya kahise”.	https://www.bbc.com/gahuza/articles/c10nnrp3yqmo
business	Rwanda: Abatavuga rumwe n'ubutegetsi basaba leta guhagarika ingingo y'ugukata umushahara w'abakozi	"Amashyaka (imigambwe) abiri atavuga rumwe n'ubutegetsi bw'u Rwanda, ariyamiriza ingingo ya leta y'ico gihugu yo gukata umushahara w'abakozi, ibice bingana na 0.5% buri kwezi aja mu kigega c'ugutegekaniriza kazoza abakozi muri ico gihugu kizwi nka RSSB. Victoire Ingabire, umukuru w'umugambwe DALFA-Umurinzi,  hamwe na Bernard  Ntaganda w'umugambwe PS-Imberakuri, bakorera mu Rwanda, bagiriza umugambwe FPR uri ku butegetsi mu Rwanda ko ugomba kunyaga abakozi ku nyungu zawo. Leta yoyo ivuga ko iyo ngingo yafashwe mu ntumbero yo gushigikira umusanzu w'ubwisungane mu kwivuza, ikanavuga ko yafashwe habanje kuba ibiganiro bitandukanye. Mu kiganiro yagiranye na BBC Gahuzamiryango, Victoire Ingabire avuga ko iyo ngingo ya leta yafashwe hahonyanzwe ibwirizwashingiro ry'ico gihugu hamwe n'itegeko rigenga akazi ""kuko umushahara w'umuntu ni umutungo wiwe bwite, ni ntavogerwa, ntabwo umuntu apfa kuwufataho uko yishakiye"". Yagiriza ikigega  RSSB c'ugutegekaniriza kazoza abakozi ko cabaye igikoresho c'umugambwe FPR/RPF uri ku butegetsi. Ati: ""Kiriya kigo gishirwamwo amafaranga y'ubwishingizi n'ayo gutegekaniriza abakozi RSSB, ni ikigo cabaye nk'inka y'imvyeyi ririya shyaka rivomamo"". Umupfasoni Ingabire avuga ko atarwanya uwo mugambi wa leta wo kwunganira umusanzu w'ukwivuza, akabona ko ahubwo leta  ikwiye kuronderera mu bindi bisata maze amafaranga agashobora kuboneka. Avuga ko ingorane nyamukuru ari ingene ayo mafaranga yegeranywa akoreshwa, akabona ko harimwo igipfungu. Ati: ""Ntabwo ari ikibazo c'ibura ry'amafaranga, ikibazo ni uburyo amafaranga yo mu bwisungane bwo kwivuza acungwa. Imbere y'uko baja kurondera amafaranga ni babanze bacunge neza n'ayahari"". ""Iyaba ayahari bayacunga neza, ntabwo uyu munsi baba bariko baja gusonga abakozi bababwira ngo barabakata amafaranga"". Leta y'u Rwanda yoyo ivuga ko iyo ngingo yafashwe ku nyungu z'umunyagihugu muri rusangi. Gaspard Musonera,  umunyamabanga uhoraho (ntayegayezwa mu Kirundi) mu bushikiranganji bw'abakozi n'akazi mu Rwanda, avuga ko amafaranga asanzwe atangwa n'umukozi hamwe n'ayo umukoresha amutangira ari ayo kwivuza be n'umuryango wiwe gusa. Avuga ko hakenewe ubundi buryo kugira ngo abanyagihugu bandi nabo bashobore kuvurwa, ari co ayo mafaranga bazokatwa azokora. Ati: ""Ayo 0.5 % ku mushahara wabo bwite batahana ku kwezi ni inkunga yabo ku kigega c'ubwishingizi mu kwivuza kuko ayo abaturage basanzwe batanga ni make cane ugereranije n'ayakenewe kugira ngo bashobore kwivuza mu buryo bukwiriye"". ""Rero ni ngombwa ko hashakwa izindi nzira zo kwunganira ico kikega kugira ngo abaturage bashobore guhabwa serivisi z'ubuzima zikwiriye, inzego z'ubuzima nazo zishobore kugira ubushobozi bwo kubafasha neza"". Avuga ko ibivugwa n'abatavuga rumwe n'ubutegetsi y'uko ikigo RSSB gikora gihomba kandi ko iyo ntererano isanzwe ikoreshwa nabi, bidafise ishingiro ""kuko nta bindi bari kuvuga"". Ati: ""Ikigo c'ubwisungane RSSB nta kibazo gifise, aho ikibazo kiri, ni uko abaturage basabwa amafaranga makeya ugereranyije n'ayo bategerezwa gutanga kugira ngo bashobore kwivuza"". Bwana Musonera avuga ko imbere y'uko iyo ngingo ifatwa habaye ibiganiro bitandukanye vyari bifise intumbero yo kurondera inzira zo kwegeranya ubwo buryo harimwo n'abakozi, akabonako ata mpamvu y'uko yojamwo impari. Ati: ""Ivyo ari vyo vyose jewe ico numva abantu bashira imbere ni ukumva akamaro bifitiye buri Munyarwanda wese ndetse n'uyo mukozi"". Ku wa 26 z'ukwezi guheze, ni ho umushikiranganji w'abakozi ba leta n'umurimo mu Rwanda yasohora itangazo risaba abakoresha bo mu nzego za leta n'abikorera utwabo gukata 0.5% ku mushahara wa buri kwezi ku bakozi babo  maze bakawushikiriza ikigo c'Ubwisungane mu Rwanda (RSSB). Ni ingingo ishingiye kw'itegeko ry'umushikiranganji wa mbere c'ico gihugu ryo ku wa 13 z'ukwa mbere uno mwaka nyene, ryerekeye ubwisungane mu kwivuza, rikanerekana inzira zitandukanye uburyo bushobora kuvamwo."	https://www.bbc.com/gahuza/amakuru-51719154
sports	Ayavugwa mw’igura n’igurishwa ry’abakinyi: Ronaldo, Griezmann, Kounde, Kimpembe, Kane, Neymar, Lukaku	Atletico Madrid yongereje akariro mu rugamba rwo kurondera umusatirizi wa Manchester United umunya-Portugal Cristiano Ronaldo w’imyaka 37, mu gushira kw’isoko umusatirizi w’umufaransa Antoine Griezmann w’imyaka 31. (Times) United izokwemera gutiza Ronaldo muri rino ci igihe cose azoba yemera ingingo yo gushobora kwongerako uwundi mwaka mu masezerano yiwe kugira ngo ashobore kugaruka i Old Trafford mu mwaka w’inkino ukurikira. (Mirror) Barcelona irizeye gutsinda Chelsea mu rugamba rwo kurondera umukinyi w’inyuma w’umufaransa Jules Kounde w‘imyaka 23 ku miriyoni 65 z’ama-euro arihwa bukebuke, mu kwemerera  Sevilla  ko ishobora kuba irayihaye makeya. (Sport - mu espangol). Chelsea izoca ivuvudikira umukinyi w’inyuma wa Paris St-Germain umufaransa Presnel Kimpembe w’imyaka 26, mu gihe Barcelona yoyitwara Kounde. (Express) Bayern Munich yatanguye kuvugana n’abaserukizi b’umusatirizi wa Tottenham umwongereza Harry Kane w’imyaka 28, ni mu gihe ivyo kwimukira muri uno murwi watahukanye ihiganwa ry’Ubudagi mu ci riza bikaba bitamugwa nabi. (Bild – mu kidagi) Umukinyi wo ku ruhande wa Brezili Neymar arahakana amakuru avuga ko ashobora kuva muri Paris St-Germain muri rino ci, mu gihe Chelsea na Manchester City ivugwa ko irondera uyu mukinyi w’imyaka 30. (Mail) Manchester United ifise amahirwe menshi yo kuronka umukinyi w’inyuma wo ku ruhande rw’iburyo wa Inter Milan umunya-Hollande Denzel Dumfries w’imyaka  26. (Calciomercato – mu gitaliyano) Chelsea yageze ku masezerano yemerera Inter Milan kugumana umusatirizi w’umubirigi Romelu Lukaku w’imyaka 29 mu kindi kiringo c’uwundi mwaka mu gihe umwaka wa mbere w’intizo muri uyo murwi wa Serie A uzoba urangiye. (Mail), Newcastle iripfuza cane umukinyi wo ku ruhande wa Leicester  umwongereza Harvey Barnes w’imyaka 24 ariko aba ba Foxes bamushakako imiriyoni 54 z’amapawundi. (Sun) Umumenyereza wa Liverpool  Jurgen Klopp yanse ivyo kugura abandi bakinyi kiretse bishitse hakaba imvune mu bakinyi biwe canke uyu murwi ukagurisha abakinyi usanzwe ufise. (Sky Sports) Nice yegereye umunyegori wa Leicester  umunya-Danemark Kasper Schmeichel w’imyaka 35 inyuma y’aho inaniriwe no kugura Yann Sommer akinira Borussia Monchengladbach. (L'Equipe – mu gifaransa) Brighton ntirota iva ku giciro c’imiriyoni zirenga 50 z’amapawundi ku mukinyi wayo w’inyuma ku ruhande rw’ibubamfu, umunya-Espagne Marc Cucurella inyuma yo kwanka amafaranga “y’agashinyaguro” y’imiriyoni 30 z’amapawundi atangwa na Manchester City. (Athletic) Brighton ishobora guca irondera umukinyi w’inyuma ku ruhande rw’ibubamfu wa Manchester United  Brandon Williams w’imyaka 21, ku giciro c’imiriyoni 15 z’amapawundi mu gihe Cucurella yoramuka agiye muri rino ci. (Mirror) Timo Werner asa n’uwushobora kuva muri Chelsea muri rino ci kubera uyu musatirizi w’imyaka 26 ashaka guhabwa umwanya ukwiye wo gukina kugira ngo ashobore kurondera ikibanza mu murwi nserukiragihugu w’Ubudagi mw’ihiganwa ry’igikombe c’isi yose. (Sky Sports – mu kidagi) Everton iriteguye kugurisha umukinyi wayo wo hagati umwongereza Dele Alli w’imyaka 26, inyuma y’amezi atandatu gusa imuguriye Tottenham. (Sun) Roma yongereje akariro mu kurondera umukinyi w’inyuma wa Manchester United umunya- Côte d'Ivoire Eric Bailly w’imyaka 28. (Mirror) Arsenal iri mu biganiro vyo kurondera gutiza Atalanta umukinyi w’inyuma wa Portugal Nuno Tavares, inyuma y’aho uyu mukinyi w’imyaka 22 yerekaniye ko ashaka kuva muri Emirates. (Fabrizio Romano) Newcastle iriko irakurikirana ingene ivy’umukinyi wo ku ruhande wa Rennes umunya-Ghana Kamaldeen Sulemana bigenda, akaba ari ku giciro c’imiriyoni zababa 30 z’amapawundi kandi yipfuzwa na Bayer Leverkusen na Ajax. (Mail) West Ham iri mu biganiro na Napoli kugira irabe ko yoronka umukinyi wo hagati wa Pologne Piotr Zielinski w’imyaka 28. (Tuttomercato – mu gitaliyano).	https://www.bbc.com/gahuza/articles/c975p0qvqlpo
politics	Afghanistan: Umukuru w'ingabo za US ntabona neza nimba 'ba ruburakigongwe' b'aba Taliban bazohinduka	"Umukuru w'ingabo za Reta Zunze Ubumwe za Amerika avuga ko aba Taliban ari ""umuhari ruburakigongwe"" akavuga ko bitaboneka neza nimba bazohinduka. Jenerali Mark Milley avuga ariko ko ""bishoboka"" ko muri kazoza Amerika ishobora kuzokorana n'aba barwanyi bagendera ku vyiyumviro bikaze vy'idini rya Islam mu bikorwa vyo kurwanya imirwi y'iterabwoba. Ingabo za Amerika zavuye muri  Afghanistan ku wa 31 z'ukwa munani, ikimenyetso c'uko intambara ya Amerika yari imaze imyaka 20 kuva mu  2001 igihe zikora igitero co kwomora aba Taliban irangiye. Uyu muhari ubu niwo ugenzura igihugu cose ukaba urindiriye gutangaza reta nshasha. Gen Milley yari kumwe n'umunyamabanga ajejwe kwivuna abansi wa Amerika Lloyd Austin, mu kiganiro ca mbere bagize kuva ingabo za nyuma zivuye muri Afghanistan. Perezida Joe Biden wa Amerika aranegurwa cane ingene yavyifashemwo, aho yagirizwa guhuruduka mu gutahukana ingabo, ivyatumye ubutegetsi bwa Afghanistan butembagazwa. Umuvuduko udasanzwe w'aba Taliban mu kwigarurira igihugu watumye haba igikorwa kidasanzwe co guhungisha ibihumbi n'ibihumbi vy'abanyamahanga hamwe n'abanya Afghanistan bakorana n'ingabo mvamakungu. Mu kiganiro cabo nijoro ku wa gatatu, aba bategetsi bompi  barashimagije ingabo zakoreye muri Afghanistan hamwe n'igikorwa kidasanzwe co guhungisha abantu benshi mu mwanya muto. Abajijwe ibijanye n'uko bakoranye n'aba Taliban mu guherekeza ku kibuga c'indege abashaka guhunga , Austin yishuye ati: ""Hari ibintu bike twakoranye n'aba Taliban, kandi ni ivyo - kugira ngo dushobore guhungisha abantu benshi bashoboka"". Yongerako ati: ""Mu ntambara ukora ivyo utegerezwa gukora kugira ngo ugabanye ingaruka mbi ku gikorwa ujejwe no ku ngabo, ntutegerezwa gukora ivyo ushaka"". Avuga ko bishoboka ko muri kazoza Amerika ikorana n'aba Taliban mu kurwanya umurwi IS-K wegamiye Etat Islamique/Islamic State, uherutse kwiyemerera ko ari wo wakoze igitero giheruka mu micungararo y'ikibuga c'indege mu ndwi iheze kigahitana abarenga 170, harimwo abasirikare 13 ba Amerika. IS-K  ni wo muhari w'intagondwa mubi cane kandi uteye umudugararo gusumba iyindi mihari yose yiyitirira idini rya Islam muri Afghanistan. IS-K irafise ibintu bikomeye utandukaniyeko n'aba Taliban, kuko ibagiriza ko bahemutse bagata urugamba. Hagati aho, Austin avuga ko ataco ashobora kuvuga ku vyo yibaza ku bijanye n'ingene bashobora kuzokorana muri kazoza. Ariko yongerako y'uko abategetsi ""bazokora uko bashoboye kwose kugira ngo tubandanye dukurikiranira hagufi IS-K, tumenye neza uyo muhari, hanyuma mu gihe tuzoshakira muri kazoza, bakabazwa ivyo bakoze"". Abantu  barenga 123.000 nibo bashoboye guhungishwa muri Afghanistan. Amerika ivuga ko hari Abanyamerika bari hagati ya 100 na 200 bakiri muri Afghanistan. Icegera c'umunyamabanga wa reta ajejwe ibibazo vya poritike Victoria Nuland avuga ko bariko bihweza ""uburyo bwose bushoboka"" bw'ukungene bovana muri ico gihugu Abanyamerika basigayeyo hamwe n'abo bose bakoranye na Amerika. Hagati aho, umushikiranganji w'imigenderanire w'Ubwongereza Dominic Raab avuga ko atazi neza Abongereza boba basigaye muri Afghanistan, ariko ko bashobora kuba ari bake. Aba Taliban barishimiye itahukanwa ry'ingabo mvamakungu, ubu ikibaraje ishinga kikaba ari ugushinga reta. Icegera c'umukuru w'ibiro vya poritike vy'aba Taliban muri Qatar, Sher Abbas Stanekza, yabwiye igisata ca BBC candika mu rurimi rw'igi Pashto ko reta nshasha ishobora gutangazwa mu misi ibiri iri imbere. Avuga ko abagore bashobora guhabwa ibibanza ku nzego zo hasi, ariko atari ku nzego nkuru. Avuga ko abakoreye reta mu myaka 20 iheze badashobora gushirwa muri reta nshasha."	https://www.bbc.com/gahuza/amakuru-58418011
sports	Jose Mourinho avuga ko Samuel Eto’o yari akwiye kuronswa umupira w’inzahabu	"Jose Mourinho yahoze amenyereza imirwi ya Chelsea na  Manchester United  avuga ko Samuel Eto'o yari akwiye n'imiburiburi incuro imwe kuronswa iteka ry'ukwitwa umukinyi wa mbere kw'isi. Samuel Eto'o ubu afise imyaka 38 yahoze ari umukinyi rurangiranwa w'umunya Cameroun, aherutse gutangaza ko yahagaritse gukina umupira. Mu myaka 22 yamaze ari rurangiranwa mu mupira w'amaguru, Eto'o yarashoboye gutsindira igikombe ca Afrika incuro zibiri, yongera atsindira n'ihiganwa rihuza imirwi yabaye iya mbere i Bulaya incuro zitatu. Mourinho yatanguye gukorana na Eto'o mu murwi wa Inter Milan wo mu Butaliyano mu mwaka wa 2009/2010, aho uyo murwi watahukanye ibikombe bitatu, igikombe c'ihiganwa ry'ico gihugu Serie A, igikombe c'Ubutaliyano, hamwe n'igikombe c'ihiganwa rihuza imirwi yabaye iya mbere i Bulaya. Bongeye kandi guhurira mu murwi wa Chelsea mu kiringo c'imyaka itabu. Mu kiganiro yagiranye na Radio Cameroun, Mourinho yavuze ati: ""Biragoye gutahura ingene Samuel Eto'o atigeze atsindira umupira w'inzahabu na rimwe kandi yari umukinyi rurangiranwa"". ""Yakinye inkino za nyuma z'ihiganwa rihuza imirwi yabaye iya mbere i Bulaya, atsinda zibiri muri Barcelona kandi hose yagumye yinjiza. Yatsindiye kandi ico gikombe muri Inter Milan, yongera atsindira ibikombe vyinshi mu mahiganwa y'ibihugu"". ""Yabaye umusatirizi wa mbere kw'isi mu kiringo kitari gito, ari naco gituma yari akwiye kuba yararonse umupira w'inzahabu, n'ahi ivyo birengeye ubushobozi bwacu"". Uyo mukinyi ari mu murwi w'abakinyi b'ibihangange muri Afrika harimwo Didier Drogba, Michael Essien na John Obi Mikel bakoranye na Jose Mourinho, ariko uyu mumenyereza yigeze kwitazira 'The Special One', avuga ko Eto'o ari umuntu adasanzwe. Ashimangira ati: "" Umukino wa Samuel wari uteye igomwe kandi yabaye mu basatirizi ba mbere bakomeye kw'isi mu kiringo c'imyaka itari mike"". ""Yari umukinyi rurangiranwa vy'ukuri kandi ikintu nyamukuru ku mukinyi w'umupira w'amaguru ni ico aterera kugira ngo umurwi wiwe utsinde"". ""Samuel yari umuntu azi gucenga cane, ariko kandi yashima gukinana na bagenziwe"". ""Yama yitanga igihe cose kugira ngo umurwi wiwe ushobore gutsinda. Ni umukinyi yakina kugira atsindire ibikombe. Yatsindiye amahiganwa akomeye hafi yose, vy'ukuri yakoze ibintu bikomeye"". ""Yari umukinyi agoye kwaka umupira, ariko inyifato yiwe nk'umuntu nayo cari ikindi kintu. Yari umugenzi mwiza yama akora uko ashoboye kugira ngo umurwi wiwe ushobore gutsinda mu nkino"". ""Ndibuka muri Inter Milan dukina na Barcelona mu gice ca kabiri gishira ica nyuma ca Champions League, twari dusigaye turi cumi mu kibuga, Eto'o yakinye inyuma ku ruhande rw'iburyo hafi urukino rwose. Yaritangiye umurwi bidasanzwe, yemera gukina kuri iyo nomero kugira ngo dutsinde"". ""Ico ni co umurwi wacu wari ukeneye muri ico gihe. Muri Milan, twatsinze 3-1, tugiye muri Barcelona, ntitwari dukeneye cane gutsinda, twari dukeneye gusa gushika mu rukino rwa nyuma kandi ico yaragitahura. Yarakoze ivyari bikenewe kugira ngo dushike mu rukino rwa nyuma"". ""Ayo ni amateka akomeye ku muntu kandi ndizeye ko Eto'o azokora ibintu bikomeye inyuma y'uguhagarika gukina"". Samuel Eto'o yakiniye imirwi 13 yose mu bihugu bitandatu, akaba yatsindiye umurwi nserukiragihugu wa Cameroun ibitsindo 56 mu nkino 118, ibitari bwabeho mu mateka y'umupira w'amaguru muri ico gihugu."	https://www.bbc.com/gahuza/imikino-49755890
politics	Umva ngaha ikiganiro Leonce Ngendakumana yahaye BBC nyuma y'aho agenewe guserukira Frodebu muri 2020	Umva ngaha ikiganiro Leonce Ngendakumana yahaye BBC nyuma y'aho agenewe guserukira Frodebu muri 2020	https://www.bbc.com/gahuza/amakuru-50410480
politics	DR Congo: FARDC yahaye igisirikare c' u Rwanda inyeshamba 71 zirwanya ubutegetsi bw'ico gihugu	"Igisirikare ca DR Congo kimenyesha ko ku wa gatandatu w'indwi iheze catahukanye inyeshamba z'u Rwanda 71 ziheruka gufatwa mu rugamba rubandanya rwo kurwanya imirwi y'inyeshamba muri ico gihugu. Kapiteni Dieudonné Kasereka avugira ingabo za Congo ziri muri urwo rugamba, yabwiye BBC ko abo barwanyi ari abo mu murwi Conseil national pour la renaissance et la démocratie (CNRD). CNRD ni umurwi wiyonkoye kuri Forces démocratiques pour la libération du Rwanda (FDLR) ikorera mu buseruko bwa Republika y'Itwaro Rusangi ya Congo. Urugamba rwo kurwanya imirwi yitwaje ibirwanisho mu karere ka Kalehe rwatanguye ku wa 26 z'ukwezi kwa 11 mu karere ka Kalehe. Mu kiganiro yahaye BBC, Kapiteni Kasereka avuga ko abo barwanyi bashikirijwe igisirikare c'u Rwanda bari kumwe n'abandi 1471 bagizwe n'imiryango yabo. Amenyesha ko izo nyeshamba n'imiryango yabo bakiriwe na koloneli Patrick Musho ku ruhande rw'u Rwanda. Avuga ko intambara zikibandanya mu karere ka Mwenga, aho abo barwanyi ba CNRD bari bageze bariko berekeza mu karere ka Fizi. Amenyesha ko mu ntambara z'ejo ku wa Mungu mu gace ka Kasika zahuje abasirikare ba Congo n'izo nyeshamba avuga ko ziharurwa mw'ijana zanse gushira ibirwanisho hasi, bashoboye kwica umunyamabanga mukuru wa CNRD, bongera bafata mpiri n'abarwanyi bashika kw'icumi. Ku wa 16 z'uku kwezi, umurwi wa mbere ugizwe n'inyeshamba 291 hamwe n'abana 11 baratahukanywe inyuma y'aho batsindiwe n'igisirikare ca Congo mu ntara ya Kivu y'Ubumanuko. Kapiteni  Kasereka  avuga ko uwo murwi w'abo batahukanywe ku wa gatandatu ""ugizwe n'abaheruka gufatwa no kwishikana, baka bari bacungiwe mw'ikambi ya gisirikare ya Nyamunyunyi"", iri ku birometero 30 uvuye i Bukavu, umugwa mukuru wa Kivu y'Ubumanuko. Ku wa 08 z'uku kwezi nyene, igisirikare ca Congo cari catangaje ko abantu 1200 b'umurwi CNRD ""bagizwe n'abarwanyi hamwe n'imiryango yabo"" muri iyo ntara bishikanye. Mu buseruko bwa Congo, haharurwa imirwi  y'inyeshamba ishika 133, imwe igizwe n'abanyekongo iyindi igizwe n'abanyamahanga, muri iyo 35 irwanira muri Kivu y'Ubumanuko, nk'uko bivugwa na Kapiteni Kasereka. Avuga ko igisirikare ca Congo kitarota gihagarika ibitero ku mirwi y'inyeshamba irwanira muri ako karere gushika yemeye gushira ibirwanisho hasi."	https://www.bbc.com/gahuza/amakuru-50889806
politics	Igiturire mu Burundi: OLUCOME isanga Prezida Evariste Ndayishimiye agifise vyinshi vyo gukora	Mu gihe Prezida w'u Burundi Evariste Ndayishimiye amaze iminsi afata ingingo zigaragaza kutihanganira igiturire, amashirahamwe akirwanya arashima bimwe ibindi akabinenga. Rimwe muri ayo mashirahamwe ni OLUCOME, ishirahamwe ryishinze kurwanya igiturire no gusesagura itunga ry'igihugu. Umukuru waryo Gabriel Rufyiri yabwiye Prudent Nsengiyumva wa BBC Gahuzamiryango ko hakenewe ko umukuru w'igihugu yigiza kure abasuma bose. Umviriza aho hejuru...	https://www.bbc.com/gahuza/amakuru-57026784
politics	Amatora muri USA: Bernie Sanders yemeye gushigikira umukeba wiwe Joe Biden	"Bernie Sanders yariko arondera guserukira umugambwe w'aba Démocrates mu matora yo mu kwa 11uyu mwaka  atangaza ko yemeye gushigikira Joe Biden bariko bahiganirwa gutana mu mitwe na Donald Trump. Mu ndwi iheze, Bwana Sanders yatangaje ko akuyemwo akarenge mu rugamba rwo kurondera guserukira uwo mugambwe, akaryo keza ka Bwana Biden gusigara ari wenyene asigaye muri uyo mugambwe. Mu kiganiro yagiriye ku buhinga bw'ireresi, uwahoze ari icegera c'umukuru w'igihugu, Joe Biden, yashimiye uwahoze ari umukeba wiwe kubona yemeye kumushigikira. Umukenguzamateka Sanders yateye akamo Abanyamerika bose kuja hamwe kugira ngo biganzure Perezida Donald Trump. Avuga ko ari ""umukuru w'igihugu mubi cane mu bihe vya none mu gihugu"". Sanders ati: ""Uno munsi, nsavye Abanyamerika bose - aha ndiko nsaba umu Démocrate uwo ari we wese, ndiko nsaba uwigenga uwo ari we wese, ndiko nsaba umu Républicain uwo ari we wese - ko boja hamwe muri rino higanwa bagashigikira umu kandida nshigikiye"". ""Ni ngombwa ko twese dukorera hamwe"". Bwana Biden w'imyaka 77, avuga ko anezerewe cane kubona mugenziwe Sanders yamushigikiye, akavuga ko atamukeneye gusa mu myiyamamazo, ariko mu butegetsi. Ati: ""Washize imbere ya vyose inyungu z'iki gihugu be no gutsinda Donald Trump. Nk'uko ukunze kubivuga uti 'si jewe, ni twebwe',"". Mw'ijambo yashikirije abanywanyi b'uyo mukenguzamateka, Bwana Biden yavuze ati: ""Ndababona, kandi ndabumva, ndatahura ikibaraje ishinga muri kino gihugu, kandi ndizeye ko muzodushigikira"". Bwana Biden avuga ko we na Sanders bariko bashinga imirwi yo gukorera hamwe kugira ngo yige ibibazo nkoramutima harimwo ibijanye n'ihindagurika ry'ibihe, amagara y'abantu hamwe n'amafaranga arihwa mu mashure. Ivyo vyabaye inyuma y'aho Biden atsindiye Sanders mu matora y'intangamarara y'aba Démocrates mu ndwi iheze mu ntara ya Wisconsin, amatora yabaye hari ukutumvikana kuvuye ku kiza ca coronavirus. Umukenguzamateka Sanders yahagaritse urugamba rwiwe mu ndwi iheze, aho yabwira abanywanyi biwe ko abona ko adashobora kuronka amajwi akwiye kugira ngo ashobore gutsindira ikibanza co guserukira umugambwe wiwe mu matora. Mu ntango, niwe yari imbere cane, aho cane cane urwaruka rwamubonamwo urukiza, akaba yashira imbere gutorera inyishu ibibazo vy'amagara y'abantu n'ubusumbasumbane bw'imishahara. Hagati aho, mu ndwi nkeya ziheze yagiye atakaza amajwi maze Bwana Biden amuja imbere. Sanders yari amaze kurondera guserukira umugambwe w'aba Démocrates ariko biranka, aho mu 2016 yatsinzwe na Hillary Clinton."	https://www.bbc.com/gahuza/52278294
religion	Uganda: Amadini n’abayoboke abangamye kandi abangamiwe	“Hari n’abica ku bwa Christ (Kristu)”, ni bimwe biri muri iri tohoza rya BBC Africa Eye. Peter MacJob agaragaza uturorero muri Uganda, aho n’abakiri bato bakoreshwa n’aba ‘pastors’ (abapasitori) bo mu madini atandukanye, n’abantu bakahasiga ubuzima.	https://www.bbc.com/gahuza/amakuru-61035285
entertainment	Ifoto nziza z'indwi muri Afrika: Kuva kw'itariki 8-14 z'ukwezi kwa cumi 2021	Amafoto meza meza yo ku mugabane wa Afrika no mu yindi mihingo. All pictures subject to copyright.	https://www.bbc.com/gahuza/amakuru-58929271
health	DR Congo: Ebola 'yarangiye' mu buraruko bushira ubuseruko	"Repubulika y'Intwaro Rusangi  ya Congo itangaza ko akarere k'ubuseruko bw'ico gihugu ubu katakirangwamwo Ebola, inyuma y'amezi arenga abiri ata wundi murwayi abonetse. Ivyo bimenyeshwa n'ishami rya ONU ryitaho amagara y'abantu kw'isi (OMS/WHO) risubiramwo ivyatangajwe na Dr Longondo Eteni, umushikiranganji w'amagara y'abantu wa Congo. Ivyo bimenyeshejwe haciye iminsi 40 ata wundi murwayi wa Ebola abonetse mu ntara ya Kivu y'uburaruko hamwe na Ituri, zose ziri mu buraruko bushira ubuseruko bwa Congo. Umurwayi wa nyuma yaheruka kuvugwa ku wa 06 z'ukwa kane. Umukuru w'ishirahamwe OMS muri Afrika Dr Matshidiso Moeti, avuga ko iyo ndwara yarwanijwe muri ako karere kubera ugukorana hagati y'inzego zitandukanye be n'abanyagihugu. Mu kiganiro yagiranye n'abamenyeshamakuru biciye ku buhinga bwa none, Dr Moeti yavuze ati: ""Iki ni icizere ko ugufatana mu nda be n'ubuhinga bigiye hamwe indwara z'ivyaduka zishobora kuranduranwa n'imizi"". Kugira ngo ikiza gitangazwe ko carangiye, hategerezwa kuba haciye iminsi 42 kuva umuntu wa nyuma avuye mu bitaro amaze gupimwa agasanga ntakirwaye. Ikiza ca Ebola cadutse mu kwa munani 2018 ni co cagira kabiri gikomeye aho abarenga 3400 banduye nayo abarenga 2200 kirabahitana,  inyuma y'ico mu 2014 muri Afrika y'Uburengero. Nico ca mbere kandi cadutse mu karere karimwo intambara, aho ibitero birenga 420 vyakozwe n'imirwi y'inyeshamba ku bigo vy'amavuriro, ivyatumye utwigoro two kurwanya ico kiza tugenda ducumbagira. Iyo nkuru ije nk'ihumure mu gihugu kandi gihanganye na wa mugera coronavirus hamwe n'ikiza c'agasama kitari bwigere kiboneka kw'isi nzima. Hagati aho, haravugwa ko Ebola yibonekeje mu bindi bice vy'igihugu - ku ncuro ya 11 mu mateka y'ico gihugu - mu buraruko bushira uburengero. Ku wa 01 z'uku kwa gatandatu, niho leta y'ico gihugu yatangaza umurwayi wa mbere wa Ebola mu ntara ya Mbandaka."	https://www.bbc.com/gahuza/amakuru-53180678
politics	Ukraine - Russia: Umukenguzamateka wa US yarakaje Abarusiya inyuma y'aho asabiye ko Putin yicwa	"Umukenguzamateka wa Reta Zunze Ubumwe za Amerika asaba ko mu begereye Perezida Vladimir Putin w'Uburusiya  hogira umwe muri bo amwica. Lindsey Graham avuga ko inzira yonyene yorangiza igitero Uburusiya bwakoze kuri Ukraine ari uko hoboneka umuntu ""agakuraho uyu mugabo"". Mw'itangazo yacishije ku rubuga rwa Twitter, uyu mukenguzamateka wo mu mugambwe w'aba Repubulika azwi ko atarya umunwa abaza nimba hatoboneka umuntu nka ""Brutus"" mu bantu ba Putin akamwirahira maze intambara igaca ihagarara. Aya majambo yarakaje uwuserukira Uburusiya muri Amerika. Umukenguzamateka Graham aserukira intara ya Caroline du Sud, yanditse ati: ""Woba ukoreye igikorwa kidasanzwe igihugu cawe n'isi yose"". ""Nta mu Brutus mu Burusiya? Nta Colonel Stauffenberg yoba ari mu gisirikare c'Uburusiya?"" Brutus yari umunyaporitike w''icahoze ari ingoma y'Abaromani (Empire Romain/Roman Empire) yishe Julius Caesar, mu gihe Koroneri (Colonel) Claus von Stauffenberg wo mu gisirikare c'Ubudagi azwi cane ko yagerageje kwica Adolf Hitler mu 1944. Anatoly Antono aserukira Uburusiya muri Amerika avuga ko aya majambo ""ari mabi cane kandi adashobora kwihanganirwa"". Avuga ko ata ""muntu yari yiteze urwanko nk'uru ku Burusiya muri Amerika"". ""Ni ibintu bitumvikana kwumva umukenguzamateka w'igihugu gishira imbere ko imico myiza ari yo ikwiye kuba 'inyenyeri' imurikira isi yose ashobora kwiyumvira ko iterabwoba ari yo nzira ya Washington yo gushika ku nyungu zayo ku rubuga mpuzamakungu"". Perezida Joe Biden wa Amerika ariyamiriza igitero c'Uburusiya kuri Ukraine mbere akaba yarafatiye ibihano abanyaporitike harimwo na Perezida Putin we nyene ubwiwe. Avuga ko Amerika izokingira ibihugu vya OTAN/NATO ariko akaba atazorungika ingabo muri Ukraine. Ejo ku wa gatanu, umunyamabanga ajejwe kumenyesha amakuru muri Maison Blanche/White House Jen Psaki yashimangiye ko amajambo ya  Graham adasigura na gato ""aho reta ya Amerika ihagaze kandi ko atari amajambo ushobora kwumva mu kanwa k'umuntu uw'ari we wese akorera ubu butegetsi"". Amajambo y'umukenguzamateka  Graham yashavuje kandi umuvugizi wa Kremlin Dmitry Peskov. Igihe yatera akamo Abarusiya bose kuba umwe, yavuze ati: ""Ni vyo, muri ino misi hari abantu bashobora kuvuga ibisunitswe n'impemu, si bose bashobora kugira ubwenge buri ku murongo""."	https://www.bbc.com/gahuza/amakuru-60629327
sports	Frank Lampard: Ibintu bishobora kuba nabi muri Chelsea, niko Chris Sutton abibona	"Ibintu ""bishobora kuba bibi"" kuri Frank Lampard muri Chelsea mu gihe itoronka intsinzi vuba bwango, nk'uko bivugwa na Chris Sutton yahoze ari umusatirizi w'Ubwongereza. Mu nkino zitanu zose ikinye, Chelsea yatahiye amanota ane yonyene inyuma y'aho urukino rwa nijoro ku wa mbere rurangiriye inganya igitindo kimwe na Aston Villa, ica ija mu kibanza ca gatandatu mw'ihiganwa ry'umupira w'amaguru mu Bwongereza, Premier League. Sutton yabwiye Radio 5 Live yegukira BBC ati: ""Muri iki gihe, bari mu bibazo kuko bariko bakina nabi"". ""Bacitse intege, Frank akeneye ko umurwi wiwe utsinda n'imiburiburi inkino nkeya vuba bishoboka kuko, nk'uko tubizi, ibintu bishobora kuba nabi muri Chelsea"". Frank yahoze ari rurangiranwa muri uyu murwi yagenywe kuba umumenyereza wawo mu mwaka uheze, maze ashobora kuwushikana mu mirwi ine ya mbere, anawushikana mu rukino rwa nyuma rw'igikombe c'Ubwongereza, FA, catahukanywe na Arsenal. Yarahawe uburyo bwinshi cane kugira ngo ashobore kugura abakinyi, aho yakoresheje imiriyoni zirenga 270 z'amadorari y'Abanyamerika mu kugura Hakim Ziyech, Timo Werner, Kai Havertz, Ben Chilwell hamwe na Edouard Mendy. Ariko Sutton abona ko Lampard atarashobora gushikana uyu murwi ku rugero wategerezwa kuba uriko. Sutton ati: ""Tuvyanka tuvyemera, uyu mwaka si mwiza cane kuri Frank. Araremerewe; yakoresheje amahera menshi. Ubu ari mu mazi abira"". ""Si nipfuza guca urubanza hakiri kare kuri Chelsea na Frank kuko nk'ubu ari nka hamwe botsinda inkino nka zibiri bikurikiranya, barashobora kwisanga mu kibanza ca kabiri, maze icizere co gutsinda ihiganwa kigaca gisubira kuvyuka"". ""Ariko sinibaza ko Chelsea ishobora gutsinda iri higanwa. Ni babanze bagere ku rugero rwo gukina uko bategerezwa gukina"". N'aho Sutton abona nabi ibintu muri Chelsea, ikizwi ni uko mu nkino 14 zayo zose yakiniye ku kibuga cayo, yatsinzwe urukino rumwe rudende, itsinda 10, urwo rukino rukaba ari urwayihuje na Liverpool mu kw'icenda, rurangira itsinzwe 2-0. Hanyuma kandi tugiye muri rya higanwa rya Buraya rihuza imirwi yabaye iya mbere iwabo, UEFA Champions League, Chelsea ni iya mbere mu murwi E, kandi mu nkino zose imaze gukina ntirigera itsindwa. Mu gihe Chelsea yamara inkino 17 zose idatsindwa - ivyarangiye itsinzwe na Everton - Lampard yavuze yijiriwe ko ibintu bitararangira. Aho rero nijoro aho umurwi wiwe unganirije na Aston Villa kandi wari muhira, yasubiye kuvuga ko abakinyi biwe bakeneye kwongereza inguvu gusumba uko bariko barakina muri kino gihe. Ati: ""Iki nico gihe kigoye muri uno mwanya. Dutegerezwa gukura amaboko mu mpuzu tukarwana urugamba, kandi ndazi ko tuzosubira tukaduga"". ""Mu gihe nk'iki c'umwaka, uba ukeneye amanota. Ndumva abakinyi bacitse intege kuko bakeneye gutsinda"". ""Mu ndwi nkeya ziheze, abantu badufata nk'umurwi ushobora gutahukana iri higanwa. Ubu ibintu ntivyoroshe. Ndizeye ko abakinyi bashasha bazogenda bamenyera uko imisi izogenda"". Muri aba bakinyi baguzwe ku mahera y'umurengera mu ci riheze, Mendy na Chilwell ni bo bonyene batanguye mu kibuga. Sutton ashira amakosa yose kuri uyu yahoze ari umusatirizi wa Leipzig, Timo Werner, ariko ngo na Kai Havertz ntiyavyifashemwo neza. Werner yinjije ibitsindo 34 mu Budagi mu mwaka w'inkino uheze, ariko mu nkino 16 zose amaze gukina muri Premier League, amaze gutsinda bine gusa. Bitegekanijwe ko ku wa Mungu Chelsea yakira Manchester City, ariko nta wuzi ko ruzoba, kuko na nijoro urukino rwari guhuza City na Everton rwingurujwe kubera abakinyi batari bake bayo banduye wa mugera wa coronavirus."	https://www.bbc.com/gahuza/imikino-55473208
entertainment	Xueli Abbing: Umwana w'umwema yatawe n'abavyeyi ubu yabaye umunyamideli wa Vogue	"Xueli akiri uruyoya, abavyeyi biwe bamutaye mu rugo rw'irerero ry'impfuvyi. Mu Bushinwa, kuvyara umwema bifatwa nko guhumana. Iyo ngorane mvukanwa idakunze kuboneka ituma umuntu atagira irangi nk'iryo abandi, yatumye urukoba n'imishatsi vya Xueli vyera cane. Ubwo bumuga kandi bwatumye uwo mwigeme abangamirwa n'umuco w'izuba. Ariko uko kudasa n'abandi vyatumye Xueli bimwugururira imiryango muvyo umudeli. Ubu ku myaka 16, aragaragara mu kinyamakuru Vogue no mw'imenyekanisha ry'abashonyi b'impuzu rurangiranwa. Xueli yaraganiriye n'umumenyeshamakuru wa BBC Jennifer Meierhans. Abakozi bo mw'irerero ry'impfuvyi banyise Xue Li. Xue bisigura urubura (Neige) hanyuma Li bigasigura mwiza. Nagiye kurererwa mu wundi muryango mfise imyaka itatu, nca nja kubana na mawe na benewacu muri Hollande. Mawe yavuze ko ata rindi zina yiyumvira ryoba ryiza nk'iryo aca yiyumvira ko vyoba vyize ngumanye ikintu cerekana amamuko yanje yo mu Bushinwa. Igihe navuka mu Bushinwa, reta yarakajije itegeko ry'uko imiryango ivyara umwana umwe umwe. Nta mahirwe umuntu yaba afise mu gihe avyaye umwana w'umwema. Abana bamwe bamwe nka nje, baratawe, abandi bakugaranwa canke na ho bagiye kw'ishure imishatsi yabo bakayisiga irangi ryirabura. Ariko mu bihugu bimwe bimwe vya Afrika, barahigwa buhongo, ibihimba vyabo bigahimburwa bakanicwa. Abapfumu bakoresha amagufa yabo mu gukora imiti, abantu bakaba bemera ko ishobora kuvura ingwara, ariko muvyo ukuri, si vyo. Bijanye no kwemera kwa kera. Naragize Imana baranta gusa. Abavyeyi bamvyaye ntibasize ikintu na kimwe kindanga ari na co gituma ntazi igihe navukiye. Ariko nko  mu mwaka umwe uheze, naragirishije ibipimo vya X-ray vy'ikiganza canje kugira ngerageze kumenya imyaka noba mfise hanyuma abaganga bakaba bibajije ko noba mfise imyaka 15. Nagiye muvyo umudeli nk'igihamana mfise imyaka 11. Mawe yari azinanye n'umuntu akora imideli aturuka muri Hong Kong. Yari afise umuhungu afise ubujana (umunwa usatuye), aca afata ingingo yo kumukorera impuzu nziza cane zizotuma abantu batitaho kuraba gusa umunwa wiwe. Iryo sekeza yarise ""kugorora ibitameze neza"" aca ambaza ko nshaka kuja kwerekana imideli yiwe muri Hong Kong. Vyambereye ibintu vyiza cane. Inyuma y'aho, naratumiwe kwifotoza nk'incuro zibiri, rimwe akaba yari Brock Elbank muri studio yiwe i Londres. Yashize amafoto yanje kuri Instagram. Ikigo c'imideli ca Zebedee Talent carampamagaye kimbaza nimba nshaka kwifatanya na bo mu kurondera abantu bagendana ubumuga bokwerekana imideri yabo. Imwe mu mafoto Brock yamfotoye yashizwe hejuru ku kinyamakuru ca Vogue Italia mu kwezi kwa gatandatu mu 2019 turi kumwe na Lana del Rey. Ico gihe, sinari nzi ko ico kinamyakuru cemewe cane, bikaba vyantwaye akanya kubona ingene abantu vyabanezereje cane. Mu mideli, ukudasa n'abandi n'umuhezagiro s'umuvumo, vyampaye ikibanza co kumenyekanisha ukuba umwema. Isekeza rya Kurt Geiger n'akarorero keza cane k'ingene bandetse nkerekana ubudasa bwanje. Barandetse ndambara uko nshatse hanyuma nereka mwenewacu uko amfotora kubera bivuye ku mategeko yo kwirinda coronavirus, abafata amafoto ntibarekuriwe kuja muri studio. Bisigura ko nifata uko nshatse mu buryo ubwo ari bwo bwose nashaka kandi vy'ukuri naranezerejwe n'ivyavuyemwo. Mu mafoto, abanyamudeli b'abanyamwema bakunze kugereranywa n'abamarayika canke ibisigo, kandi ivyo birambabaza. Na cane cane kubera bibandanya gushigikira imyemerere ituma ubuzima bw'abana b'abanyamwema bugeramirwa mu bihugu nka Tanzania na Malawi. Ukuba umunyamwema kwanje gusigura ko mbona ku bice 8 gushika 10 kw'ijana kand nsinshobora guhangara umuco kuko urababaza amaso yanje. Rimwe na rimwe iyo hari umuco mwinshi ndiko ndifotoza ndasaba nti ""Ndashobora gupfunga amaso canke urashobora kugabanya umuco?"" Canke nkagira nti ""Ok, ushobora gufotora amafoto atatu nuguruye amaso ukoresheje n'umuco ariko nta zindi zirenze izo."" Mu ntango bibaza ko bigoye ariko bafashe ifoto ya mbere baratangaye, baranashima cane uko vyagenze. Abankurikirana babwiye abankeneye bati ""Nimwaba mudashobora kubitorera inyishu [umuco], ntimushobora kuronka Xueli."" Ni ngombwa ko bakora ku buryo niyumva neza. Abantu bambwira ko uko kutabona neza gutuma mbona ukuntu gutandukanye kandi ko mbona ibindi bintu abandi badashobora kubona. Bituma kandi nitaho gake uko ubwiza bubonwa mu mico n'imigenzo. Nkeka kubera ntashobora kubona ibintu vyose neza, nshira inguvu mu kwumviriza amajwi y'abantu n'ivyo bashaka kuvuga. Kubera ivyo, ubwiza bwabo bw'imbere bumfitiye agaciro nta ngere. Ndakunda ivyo umudeli kubera nkunda guhura n'abantu bashasha, kwimenyereza kuvuga icongereza no kubona ingene abantu banezerejwe n'amafoto yanje. Nshaka gukoresha umudeli mu kuvuga ivyerekeye abema, ko ari ingorane ndemanwa atari uguhumana. Uburyo ivugwako n'ukuvuga ""umuntu afise ubwema"" kubera kuba ""umwema"" vyumvikana nko kwerekana ico uri. Abantu bambwira ko ntegerezwa kwemera ibintu vyanshikiye muri kahise ariko siko ndabibona. Nemera ko umuntu akeneye kumenya ivyabaye hanyuma agategera igituma ariko ntace avyemera. Sinshobora kwemera ko abana bicwa kubera bavutse ari abema. Nshaka guhindura isi. Nshaka ko abandi bana b'abema - canke bagendana ubundi bumuga canke ibindi bitandukanye - ko bamenya ko bashoboye no kuba ico ari co cose bashaka. Kuri jewe, ndatandukanye n'abandi muri bimwe bimwe ariko  n'abandi n'uko. Ndakunda kwinonora imitsi no kuduga imisozi kandi nshobora kubikora co kimwe n'uwundi uwo ari we wese. Abantu bashobora kuvuga ko udashobora gukora ibi canke biriya, ariko urabishoboye, gerageza guza. Izi foto zose tuzifitiye uburenganzira bwo kuzikoresha"	https://www.bbc.com/gahuza/amakuru-56997321
politics	Uyu munsi huzuye imyaka 14 Nkurunziza atorewe kuyobora u Burundi, igihugu gihagaze gute?	"Nk'uno munsi, kw'igenekerezo rya 19 ukwezi kw'umunani 2005, Petero Nkurunziza yatowe ngo arongore Uburundi, amabanga yaciye arahirira bukeye ku wa 20. Imyaka 14 inyuma igihugu gihagaze gute? Ni inyuma y'amatora yarangije intwaro mfatakibanza yari yavuye mu masezereno y'amahoro ya Arusha yo mu mwaka wa 2000. Amatora amaze gushikana Bwana Nkurunziza n'umugambwe CNDD-FDD ku butegetsi, Abarundi bagaruye icizere co kuronka amahoro n'iterambere. None ubu inyuma y'imyaka 14  igihugu kibonwa gute? Leta y'u Burundi ivuga ko hari iterambere ryashitsweko muri iyi myaka, ibiharuro vy'ibanki  y'isi vyerekana ko ubutunzi bw'u Burundi buhagaze nabi. Umuhinga mu karere k'ibiyaga binini Philippe Reyntjens kuri we, Uburundi ntako bwifashe muri kino gihe. Bwana Reyntjens abona ko ingorane Uburundi burimwo muri kino gihe ari uko kuva Bwana Nkurunziza ashitse ku butegetsi yihutiye cane kuzibira urubuga rwa politike ku batavuga rumwe n'ubutegetsi, canecane inyuma y'amatora ya 2010. Bwana Reyntjens abona ko ibintu vyagiye kwunyuka gusumba mu mwaka wa 2015, aho avuga ko Perezida Nkurunziza yakoresheje inguvu kugira ngo Sentare yemeze ikiringo ciwe ca gatatu. Ati: ""Kuri jewe ivyo ntiyategerezwa kubikora kuko insiguro batanga zitari zifashe na gatoyi"". ""Kandi noneho twese turazi ko iyo sentare ijejwe kwubahiriza ibwirizwashingiro yatewe igitsure, gushika n'aho icegera c'umukuru wayo ata agahunga imbere y'uko inasohora ingingo"". Avuga ko kubona hari abarongoye amashirahamwe adaharanira inyungu za politike atari make bataye bagahunga, co kimwe n'abamenyeshamakuru batari bake na bamwe  mu banyepolitike batavuga rumwe n'ubutegetsi, vyatumye habura ubwisanzure mu gushikiriza ivyuyumviro. Mu mpera z'umwaka wa 2016 ushira umwaka wa 2017, Perezida Petero Nkurunziza yashikirije ijambo igihugu avuga ko ubutunzi bw'u Burundi bwariko buranaguka n'aho igihugu cahagarikiwe imfashanyo n'amahanga. Mu 2011 inyuma y'imyaka itanu y'ubutegetsi bwa Perezida Petero Nkurunziza, yatangaje intumbero yiswe 'Vision 2025' yari igamije guteza imbere ubutunzi n'imibereho y'abarundi, aho ico gihe abakene baharurwa ku bice 67% vy'abarundi bose. Leta, ifatanije n'abasanzwe bayifata mu mugongo, yavuga ko mu 2025 izoba yavanye mu bukene ica kabiri ca bariya 67%. Mu nteguro ya 'Vision 2025' ubutegetsi bwatangaje ko bwifuza ko umurundi ava ku madolari ari munsi ya 140 abona ku mwaka akagera ku madolari 700 mu 2025, ubu (2018) ageze ku madolari 275 ku mwaka (Banki y'isi). Ibiharuro vy'Ibanki y'isi yo mu kwezi kwa gatandatu uyu mwaka ivuga ko Abarundi benshi baba mu mitumba babayeho mu bukene. Ibanki y'isi ivuga ko ubutunzi bw'u Burundi bwasubiye inyuma ku rugero rwa -3.9% mu ndyane zo mu 2016, busubira kandi inyuma kuri -0.6% mu 2016. Ubutunzi bw'iki gihugu bwasubiriye kuduga mu 2018 aho bwageze ku rugero rwa 1,6%. Ibanki y'isi ivuga ko u Burundi bugifise ingorane zo kubona amahera yo gutunga igihugu no gushira mu migambi y'iterambere, hamwe no kubura bikomeye amafaranga y'agaciro. Kuri Bwana Reyntjens ubutegetsi bubi bwa politike bwatumye igihugu kidashobora kubona iterambere muvyo ubutunzi. Agira ati: ""Ibiharuro biravyerekana neza"". Ku ruhande rwiwe, umuhinga mu vya politike Luc Michel yabwiye BBC ko ingorane Uburundi burimwo ari ikibazo c'intambara y'ukwigarurira isi hagati y'abari ku ruhande rwa Amerika n'incuti zayo, no ku ruhande rw'Uburusiya buri kumwe n'Ubushinwa. Luc Michel yemeza ko hagati ya 2005 na 2015, Uburundi bwari bubeshejweho ahanini n'imfashanyo yatangwa n'ibihugu vy'Uburengerazuba. Kubw'iwe, ibintu vyarahindutse kuva mu 2015, akavuga ko ari ukubera Ubushinwa n'Uburusiya vyashatse kugira uruhara ku mugabane wose wa Afrika, ivyatumye haba ingaruka mbi ku buzima bw'igihugu. Ubutunzi bw'u Burundi bwitezwe kuduga ku rugero rwa 1,8% muri uyu mwaka, nk'uko Ibanki y'isi ibivuga. Mu kwezi kwa gatatu umwaka uheze i Gitega, Perezida Nkurunziza yatangije 'umugambi w'igihugu w'iterambere' (Plan National de Development) wa 2018 - 2027 utegekanya ko ubutunzi bw'igihugu buzokwiyongera ku bice 10,7% muri ico kiringo. Mu kwezi gushize, umurwi ujejwe agateka ka zina muntu w'ishirahamwe ONU wakoze amatohoza uvuga ko wabonye ibikorwa 'bibi cane' bihonyaganga agateka ka zina muntu mu Burundi. Uwo murwi umenyesha Uburundi burangwa n'ihonyangwa ry'agateka ka zina muntu aho hari ""abicwa, abanyuruza, abagapfungwa bitajanye n'amategeko, ukubabarizwa igufa no kuburabuzwa"". Bakavuga ko ibi bikorerwa abatavuga rumwe n'ubutegetsi mbere n'imiryango yabo canke abanse kwinjira mu mugambwe uri ku butegetsi. Ambasaderi Rénovat Tabu aserukira Uburundi muri uwo murwi wa ONU i Geneve, avuga ko ayo majambo agamije gutyoza igihugu kandi ko ashingiye ku cegeranyo c'ibinyoma. Avuga ati: ""Uwo murwi waguye mu mutego w'abanyapolitike"". Philippe Reyntjens we avuga ko ubwisanzure buriho mu Burundi ugereranije no mu gihugu kibanyi c'u Rwanda aho avuga ko uwutavuga rumwe n'ubutegetsi ata kibanza afise. Philippe Reyntjens arizeye ko Petero Nkurunziza atazokwihindukiza mw'ijambo kuvyo yemereye Abarundi n'amakungu ko atazosubira kwitoreza ikindi kiringo. Agira ati: ""Bishitse akisubirako akitoza, jewe n'abandi ntivyodutangaza cane, kuko Uburundi bwobonwa nk'ibindi bihugu, aho umukuru w'igihugu adashaka kurekura ubutegetsi"". Bwana Reyntjens abona ko mu gihe hoza uwundi mukuru w'igihugu ibintu bifise guhinduka mu bice bitari bike, haba mu migenderanire, muri politike no muvyo ubutunzi kuko yizera ko uwoza yokwihutira gusubiza ibintu ku murongo. Mu ndwi mu kiganiro ku matora caciye kuri radio y'u Burundi umuvugizi w'umukuru w'igihugu Amb Willy Nyamitwe yavuze ko ""Uburundi bumaze kwiteza imbere biboneka kandi bwateguye neza amatora ya 2020"". Aya matora y'umwaka utaha Bwana Nkurunziza yavuze ko atazokwitoza."	https://www.bbc.com/gahuza/49393336
business	Burundi: Inyuma y'indwi imwe ibitungwa bizosubira kubagwa	"Ubushikiranganji bw'intwaro yo hagati mu gihugu n'umutekano bumenyesha ko ibitungwa bigiye gusubira kubagwa kuva ku musi wa gatatu w'indwi iza. Ivyo vyashikirijwe n'umunyamabanga ntayegayezwa Martin Niteretse mu nama yagiranye n'abarongoye intara, abarongoye uturere mu gipolisi hamwe n'abajejwe uburimyi n'ubworozi mu ntara. Ingingo yo guhagarika kubaga ibitungwa yari yafashwe kubera iyaduka ry'ingwara y'inyonko yo mu kiyaya ca Rift (Fièvre de la vallée du Rift) Kugira ivyo bishoboke ngo ibitungwa vyo kubagwa bitegerezwa kwegeranirizwa hamwe. Agira ati:""Abayangayanga  bakeneye kuzobaga mubatunganirize aho begeraniriza ibitungwa bashaka kuzobaga mu ndwi iza. ""Nta nka izobagwa itavuye aho muri ico kibanza. Kuko ntayizova mu muhana ica ija kubagwa ubwo nyene."" Ivyo bitungwa kugira bije kubagwa, bitegerezwa kumara imisi indwi biri mu kibanza categekanijwe mu makomine yose, bigenzurwa ko bitagwaye. Martin Niteretse kandi avuga ko ata nyama izova mw'ikomine zija mu yindi. Nta n'inka zirekuriwe kuvanwa mu ntara zija mu yindi, kiretse ngo izijanywe kubagirwa mu gisagara c'ubutunzi ca Bujumbura. Ariko ngo nko mu ntara zitagira inka nyinshi, abayangayanga baho barashobora kuja kuzigura ahandi, ariko abategetsi b'aho baziguze bategerezwa kubaha urupapuro ruziherekeza. Kandi ico gihe zizoca ziherekezwa n'igipolisi kugira ntihagire izururukira mu nzira canke izuririra mu nzira  zitagenzuwe neza. Icipfuzo ngo n'uko mu ndwi iza hatangura kubagwa inka, hamwe n'impene n'intamaba 'bishobotse'. Abadandaza basabwe kandi kudaca bikika mu kiza ngo baduze ibiciro. Ku bijanye n'urucanco, Martin Niteretse yabasavye kuja gutegura abajejwe ako kazi kugira incanco zishitse bace baja ku kivi. Haraheze amezi arenga abiri hatanzwe itegeko ko kizira kikaziririza kubaga inka, impene n'intama, mu ntumbero yo gukumira inyono yo mu kiyaya ca Rift."	https://www.bbc.com/gahuza/articles/c975ejp1g1jo
politics	Abashingamateka bane ba Amerika b'abagore bati, 'Ntimugwe mu mutego wa Trump'	"Abashingamateka bane b'abagore ba Leta Zunze Ubumwe za Amerika batyojwe na Perezida Donald Trump mu butumwa bwiwe ku rubuga rwa Twitter bariyamiriza ivyo yashikirije, bakavuga ko ari ugusamaza. Mu kiganiro n'abamenyeshamakuru ejo ku wa mbere, abashingamateka Alexandria Ocasio-Cortez, Ilhan Omar, Ayanna Pressley na Rashida Tlaib basaba abanyamerika ""kutagwa mu mutego"". Umupfasoni Pressley avuga ati: ""Ibi ni ugusambura gusa be n'ukurondera gusamaza ngo twibagire amabi atagira izina hamwe n'umugenzo w'igiturire birangwa na buno butegetsi"". Perezida Trump yabwiye abo bagore bane - bose bakaba ari Abanyamerika - ko ""bashobora kwigira"" bakava muri Amerika. Yarishigikiye mu vyo yavuze, ahakana ivyo yagirizwa ko amajambo yiwe yerekana amacakubiri. Abapfasoni Omar hamwe na Tlaib bompi babandanya basaba ko Bwana Trump abogozwa. Ayo majambo ashikirijwe inyuma y'aho ku munsi wa Mungu Bwana Trump ashikirije ubutumwa bw'ugutyoza. Ico gihe yabwiye abo bagore bane - batatu muri bo bakaba bavukiye muri Amerika, umwe nawe, umupfasoni Omar akaba yavukiye muri Somalia - ati: ""Ni basubire iyo baje bava, mu bihugu vyabo vyasambutse kandi birangwa n'ubwicanyi"". Ayo majambo yariyamirijwe kw'isi yose, akabonwa ko ari amajambo yerekana amacakubiri n'urwanko ku banyamahanga. Umupfasoni Pressley aranegura Prezida Trump avuga ko agerageza ""kubashira ku ruhande n'ukubazivya"", akongera ko y'uko ""barenga abantu bane"". Ati: ""Umurwi wacu ni munini. Umurwi wacu uhuriyemwo n'umuntu uwo ari we wese anyotewe n'ukwubaka isi y'ubutungane kuri bose"". Abo bagore bane b'abashingamateka, bose bakaba batowe mu mwaka wa 2018, rimwe na rimwe bafatwa nk'akarwi. Bose uko ari bane babandanya basaba ko ibibazo bijanye n'amagara y'abantu, ubukozi bw'ikibi buterwa n'ugutunga inkoho, na cane cane ipfungwa ry'abimukira ku rubibe Amerika ihana na Mexique, vyokwitabwaho gusumba. Omar ati: ""Amaso yose aduhanze amaso"", akiyamiriza ""ukwirukana abimukira mu kivunga"" hamwe ""n'ihungabanywa ry'agateka ka zina muntu ku rubibe"". Umupfasoni Omar avuga ko Bwana Trump ukwifatira mu gahanga abo bagore bane batari abazungu ""vyerekana umugambi w'ugushira hejuru abazungu"", akongera ko y'uko ""atakindi yipfuza atari ugucanishamwo igihugu"". Nayo umupfasoni Tlaib avuga ko ari ""umugambi wiwe w'amacakuri y'urukoba n'urwanko ku banyamahanga ubandanya"". Bari imbere y'umurwi w'abashingamateka ku munsi wa gatanu, abapfasoni Ocasio-Cortez, Tlaib na Pressley barerekanye ingene abimukira babayeho nabi mu kigo bashizwemwo. Aba bo mu mugambwe w'aba démocrate bariyamirije cane ingene ubutegetsi bwa Trump buriko burarondera inyishu y'ikibazo c'ugucungera  urubibe, bakavuga ko bufashe nabi cane abimukira. Bwana Trump ashimangira ko hari ikibazo gihanze urwo rubibe, anashigikira ibiriko bikorwa n'intumwa ziwe. Abo bashingamateka bamaze kwerekana ingene bimeze, Bwana Trump yavuze ko ivyo bikorwa vyabanje ""kwihwezwa neza"". Niho rero yaca atangura kwandika ubutumwa kuri Twitter kuri abo bagore be no ku mupfasoni Omar, akaba yaranabushimangiye ejo ku munsi wa mbere. Mu kiganiro n'abamenyeshamakuru cari  gikaze cane hanze y'ibiro vya Perezida wa Amerika vya Maison Blanche, Bwana Trump yavuze ati: ""Nimba utanezerewe, nimba ari ukwama uriko uvuza induru  umwanya wose, urashobora kwigira"". Eka no mu gihe abo bagore bariko batanga ikiganiro ku bamenyeshamakuru ku mugoroba wo kuwa mbere, yasubiriye kwandika ashimangira. Ati: ""Nimba utanezerewe hano, urashobora kwigira! Urahitamwo, kandi wewe wenyene"". Aba démocrate bariyamirije bikomeye umukuru w'igihugu, mu nyuma bakaba bahambijwe n'aba Repubulika batari bake. Bavuga ko amajambo ya Bwana Trump yerekana amacakubiri y'urukoba kandi ko yerekana urwanko ku banyamahanga. Umusenateri w'umurepubulika Mitt Romney yigeze n'ukuba umukandida ku rwego rw'umukuru w'igihugu avuga ko amajambo ya Trump ""asambura, asuzuguza kandi acanishamwo"". Avuga ati: ""Abantu barashobora kudahuza imigambi n'ivyiyumviro vya politike, ariko kubwira Abanyamerika ngo basubire iyo baje bava ni ukurenga umurongo ntarengwa"". Umukuru w'inama nshingamateka w'ico gihugu, umu-démocrate Nancy Pelosi, yatangaje urwandiko mu nama nshingamateka rw'ukwiyamiriza ayo ""majambo y'agakengere"", bikavugwa ko rushobora gucishwa mu nama nshingamateka kugira rwemezwe kuri uyu wa kabiri. Mugenziwe Chuck Schumer wo muri 'Sénat' avuga ko ashobora gutanga ico ciyumviro kugira ngo arabe abarepubulika bashobora kugishigikira. Abakuru b'ibihugu bitari bike vy'incuti za Amerika biyamirije ivyavuzwe na Perezida Trump. Umushikiranganji wa mbere wa Nouvelle-Zélande, Jacinda Ardern, avuga ko ""adashigikiye na gato"" Perezida Trump, mu gihe na mugenziwe wa Canada, Justin Trudeau, nawe nyene yiyamirije amajambo ya Bwana Trump. Mu kiganiro n'abamenyeshamakuru yavuze ati: ""Uko siko twebwe dukora muri Canada. Umunyacanada ni Umunyacanada"". Eka no mu Bwongereza ni uko, aho hampande ya Theresa May, umushikiranganji wa mbere w'ico gihugu, abakandida bompi bariko bahiganirwa ico kibanza bariyamiriza amajambo ya Bwana Trump. Jeremy Hunt avuga ko yababajwe cane n'ubutumwa bwo kuri Twitter bwa Bwana Trump, nayo Boris Johnson ati: ""Ntushobora gukoresha imvugo nk'iyo y'ukurungika abantu iyo baje bava""."	https://www.bbc.com/gahuza/amakuru-49000996
health	Coronavirus: Ubuhamya bw'umuganga yayirwaye akayikira	'Umusirikare ntatinya gusubira ku rugamba ngo n'uko yahakomerekeye', ayo ni amajambo ya muganga Jean Claude Minani, umwe mu bantu bambere banduye ingwara ya Covid-19  igishika mu Butaliyano, kimwe mu bihugu vyakozweko cane kandi mu minsi ya kare n'iki kiza kicaduka. N'ubwo nawe ubwiwe yayirwaye, ngo ntiyatevye gusubira gutabara abarwayi agitora intege. Yavuganye na Florentine Kwizera kuri ivyo bihe yaciyemwo.... (umva aho hejuru).	https://www.bbc.com/gahuza/amakuru-56047402
politics	Amatora ya France: Macron na Le Pen bagiye guhangana mu gice ca kabiri	"Emmanuel Macron niwe ari imbere mu gice ca mbere c'amatora y'umukuru w'igihugu yaraye abaye mu Bufaransa, akaba ahanganye n'umukeba wiwe Marine Le Pen wo ku ruhande rw'abagendera ku vyiyumviro vya kera mu gice ca kabiri c'aya matora. Macron yabwiye abanywanyi biwe ati: ""Ntihagire uwihenda, ibintu ntibiradadanuka"". Yaratsinze cane igice ca mbere c'aya matora, ariko ivyiyumviro biva mu batora vyerekana ko bashobora kwegerana cane mu gice ca kabiri. Umupfasoni Le Pen atera akamo abadashigikye Macron bose kwifatanya nawe ""tukagarukana Ubufaransa ku murongo"". Mu gihe amajwi 97% amaze guharurwa, Emmanuel Macron afise 27.6% y'amajwi, Marine Le Pen nawe 23.41% mu gihe  Jean-Luc Mélenchon na we afise 21.95%. Umukandida wo ku ruhande rw'abashaka ko ibintu bihinduka Jean-Luc Mélenchon yavyifashemwo neza gusumba mbere mu myaka itanu iheze kandi ubu akaboneka ko ari we afise ububasha bwo kubanguranya. ""Kirazira guha ijwi na rimwe Marine Le Pen,"" niko avuga mu kugabisha abanywanyi biwe, ariko nta kintu na kimwe yavuze co gushigikira umukuru w'igihugu, nk'uko bimeze ku bandi bakandida. Mu masaha yo ku mugoroba w'ejo, abanywanyi ba Mélenchon baranakoraniye ku biro bikuru vyiwe bibaza ko yari kuba n'uwa kabiri ariko siko vyagenze. Mu gihe yaronse ayarenga ica gatanu c'amajwi yose, abatoye Mélenchon bashobora kuba ari bo bafise urupfunguruzo rw'igice ca kabiri c'aya matora, ariko birashoboka ko benshi muri bo bashobora kutitabira igice ca kabiri abandi ntibagire aho bahagaze. Hitoje abantu cumi na babiri, ariko aba ni bo batatu bonyene baronse amajwi arenga 10%. Abenshi mu batora basa n'ababonye ko vyoba vyiza bitoreye muri abo batatu, kuko babona ko abo bandi icenda ata mahirwe na makeya bari bafise yo kuja mu gice ca kabiri. Abenshi muri aba icenda vyaraboneka ko ata mahirwe menshi bari kuronka, ariko amatora ya 2022 azokwama yibukwa ku makuba ashikiye imigambwe ibiri yigeze kuba ari yo yama irongora Ubufaransa, Abarepubulika n'Abasosiyaliste. Yose isa n'iyagiye akagirire, aho umusosiyaliste Anne Hidalgo atashikanye na 2%. Valérie Pécresse wo ku ruhande rw'aba Repubulika yari amaze amezi make ari mw'ihiganwa. Yarakubiswe bimwe bibi, umugambwe wiwe ukaba utanaronse na 5% akenewe kugira ngo usabe ko wosubizwa uburyo wakoresheje mu matora. Iyi ni inkuru y'incamugongo ku mugambwe usanzwe uriko uratabagurika. Imigambwe inaniwe no gushikana 5% ironka gusa ama Euro 800,000 atangwa na reta mu kwitegurira matora , mu gihe Abarepubulika bakoresheje amafaranga arenga kure n'iyo ico gitigiri. Urugamba rwo kurwanira amajwi ruratanguye atavyo gufyina birimwo. Marine Le Pen ashobora gushigikirwa n'abanywanyi ba Eric Zemmour yaje ku mwanya wa kane kubera poritike yiwe ishira imbere inyungu z'Ubufaransa hejuru y'ibindi (nationalism), ku majwi  7%. Eka na Nicolas Dupont-Aignan na we nyene aramushigikiye. Ibi bisigura ko amaze kuronka 33% y'amajwi yose. Abajejwe amatora ku ruhande rwa Macron baza bariko barategura urukurikirane rw'amakoraniro manini hamwe n'ibiganiro bikomeye ku mboneshakure. Abenshi mu bakandida bo ku ruhande rw'abashaka ko ibintu bihinduka (la gauche/the left) baramushigikiye, nka Valérie Pécresse, mbere  uwigeze kwiyamamaza ku ruhande rw'aba Sosiyaliste Ségolène Royal avuga ko umukuru w'igihugu ubu ari ngombwa ""gutsinda"". Ashikiriza ijambo abanywanyi biwe, Perezida Macron yasa n'uwuvuga yishigikiye akaba yabemereye ko agiye gukora cane gusumba mu gice ca mbere c'imyiyamamazo. Yatanguye imyiyamamazo mu misi umunani imbere y'aha, umutwe wose ukaba wari ku ntambara ya Ukraine. Ati: ""Iyo aba bantu bagendera ku vyiyumviro vya kera bikaze mu buryo ubwo ari bwo bwose bafise ikibanza kinini mu gihugu, ntidushobora kuvuga ko ibintu bimeze neza"". Yarabwiye ijambo n'abanywanyi ba Le Pen nabo nyene ati: ""Ndashaka kubereka mu misi mike iri imbere ko imigambi yacu ari inyishu nyayo ku bwoba bafise n'ibibazo bibahanze muri kino gihe"". Umupfasoni Le Pen avuga ko iki gihe ari ico ""impinduka zikomeye"", ku wa 24 z'uku kwa kane bazotora abantu bafise ivyiyumviro bidasa na gato:  ""Hagati y'amacakubiri n'akajagari, canke ugusubiza hamwe Abafaransa n'uburenganzira kuri bose"". Yubakiye imyiyamamazo yiwe ku buzima busanzwe buzimvye ku mugabane wose wa Bulaya, yemerera abanywanyi ko azogabanya amakori, akanafuta ikori ku mwimbu ku bantu bari musi y'imyaka 30. Ntiyibanda cane ku gushira imbere inyungu z'Ubufaransa gusa, ariko arashaka ko haba kamarampaka ku bijanye no guhagarika uruja n'uzura rw'abimukira mu gihugu, impinduka zikomeye mw'ishirahamwe ry'Ubumwe bwa Bulaya hamwe no kubuza za nyambaro za hijab z'aba-Islam mu bibanza bihuriramwo abantu benshi. Imyiyamamazo yagiye gukomera cane mu ndwi zibiri za nyuma, ubwa mbere kubera ikiza ca Covid hanyuma haca haza intambara y'Uburusiya. Ariko igitigiri c'abatoye si gito nk'uko bari bavyiteze, kuko gishika hafi ku 75%. Mw'ijambo yashikirije, vyarumvikana neza ko Macron ategura gukora urugamba rukomeye ku migenderanire ya hafi cane umupfasoni Le Pen afitaniye n'Uburusiya.  N'aho yiyamirije intambara ya Vladimir Putin, yaramugendeye imbere y'amatora aheruka kandi umugambwe wiwe warahawe ingurane n'Uburusiya. Macron ashaka ko Ubufaransa bwunga ubucuti n'ibihugu bikomeye bishira imbere demokarasi kugira ngo bushobore kwikingira, nk'uko abivuga, ha kugira igihugu kizokwitandukanya n'Ubulaya kikarangwamwo n'abanka abanyamahanga. Ica kane c'abatora bashigikiye umukuru w'igihugu, n'aho abarenga ica gatatu bari hagati y'imyaka 18 na 24 bahisemwo Jean-Luc Mélenchon nk'uko bivugwa n'ikigo Elabe gikora ivyigwa ku matora. Marine Le Pen yavyifashemwo neza mu bantu bari hagati y'imyaka 35-64,  mu gihe umukuru w'igihugu yakunzwe n'abarenza imyaka 65."	https://www.bbc.com/gahuza/amakuru-61064355
politics	Russia iriko yegeranya ingabo hafi ya Ukraine, OTAN/NATO ifise amakenga	"Uburusiya buragabisha ishirahamwe ryo kwivunira umwansi hamwe OTAN/NATO rihurikiyemwo ibihugu vyo mu burengero ko ritohirahira ngo rirungike ingabo gufasha Ukraine, ni mu gihe hari amakuru avuga ko abasirikare benshi b'Uburusiya bariko biyegeraniriza ku rubibe buhana na Ukraine. Umuvugizi wa Kremlin (ibiro vy'umukuru w'igihugu c'Uburusiya), Dmitry Peskov, avuga ko Uburusiya bushobora gufata ""izindi ngingo"" mu gihe OTAN yofata iyo ngingo. Hari ukurasana kubandanya ku rugero rwo hasi mu buseruko bwa ukraine hagati y'ingabo zayo n'inyeshamba zishaka kwiyonkora zishigikiwe n'Uburusiya. Ingabo za Amerika ku mugabane wa Bulaya zameze magabo cane, zivuga ko ""ibitero vy'Uburusiya biriko birarenga inkombe"" muri ako karere. Umutegetsi wa OTAN yabwiye itororokanirizo ry'amakuru Reuters ko Uburusiya buriko burahonyanga utwigoro two kugabanya imishamirano mu buseruko bwa Ukraine, kandi ko abaserukira ibihugu vyabo muri iri shirahamwe bakoranye ku wa kane kugira ngo bihweze ingene ibintu bimeze. Ati: ""Ibihugu vyose bifise impungenge ku bikorwa vya gisirikare vy'Uburusiya biherutse kuba muri Ukraine no mu micungararo yaho"". Umukuru w'igihugu ca Ukraine Volodymyr Zelensky nawe yaneguye iyo ngendo y'Uburusiya, akavuga ko ""Uburusiya bwamye bufise ingeso yo gukorera imyimenyerezo ya gisirikare ku mbibe no gusotorana"". Mu kiyago yaraye agiranye na Perezida Zelensky ejo ku wa gatanu, Perezida Joe Biden  ""yashimangiye ko Reta Zunze Ubumwe za Amerika zishigikiye cane ubwigenge n'ubusugire bwa Ukraine mu gihe Uburusiya bubandanya ibikorwa vyabwo vy'ubusotoranyi mu turere twa Donbas na Crimea"", nk'uko biri mw'itangazo ry'ibiro vy'umukuru w'igihugu Maison Blanche/White House. Hagati aho, Peskov yagiriza ingabo za Ukraine ziri ku rubuga rw'intambara mu buseruko ""ibikorwa vy'agasotoro"", aho amasezerano y'uguhagarika intambara yama ariko arahonyangwa uko bukeye uko bwije. Umushikiranganji wa Ukraine ajejwe imigenderanire Dmytro Kuleba yabwiye BBC ko igisirikare c'Uburusiya carungitse ingabo ku rubibe ibi bihugu bisangiye mu buraruko bwa ukraine, co kimwe no mu buseruko, ""hamwe kandi no mu karere ka Crimea kigaruriwe bidaciye mu mategeko"". Ati: ""Twabonye ingabo z'Uburusiya ziriko ziriyubaka mu mpande zitatu. Ukraine ntishaka ko ibintu biyangara, ntabwo dukeneye intambara"". Mu gihe amazi yarenga inkombe mu mezi aheze, abasirikare bane ba Ukraine barapfiriye mu gitero cakozwe n'inyeshamba ziharanira ukwiyonkora ku wa 26 z'ukwa gatatu hafi y'umutumba wa Shuma uri mu ntara ya Donesk. Kuva ico gihe hagiye haba ibikorwa bito bito vyo gusotorana. Mu kwezi guheze, Uburusiya bwarakoze imyimenyerezo ya gisirikare mu ntara ya Crimea izungurutswe n'ikiyaga cirabura (Mer Rouge/Black Sea), intara bwigaruriye buyinyaze Ukraine mu 2014. Inyeshamba zirwanira mu ntara ya Donbas iri mu buseruko bwa Ukraine nazo nyene zifashwa n'Uburusiya. Ibihugu vyo mu burengero bivuga ko Uburusiya bubandanya burungika ingabo muri ako gace, hamwe n'ibirwanisjho bikomeye. Kremlin irahakana ayo makuru, ikavuga ko ahubwo ""abakorerabushake"" b'Abarusiya ari bo bariko bafasha inyeshamba zigaruriye uturere tw'intara za Donetsk na Luhansk mu kwa kane 2014. Hari ireresi itashoboye kwemezwa yakwiragijwe ku rubuga rwa Twitter mu misi iheze yerekana ibimodoka vya burende, inkoho zikomakomeye n'izindi modoka za gisirikare vy'Uburusiya biriko bija ku rubibe rwa Ukraine. Umukuru w'igisirikare ca Ukraine Jenerali Ruslan Khomchak avuga ko Uburusiya bwarungitse za batayo 28 hafi y'urubibe rwa ukraine mu buseruko, hamwe no muri Crimea, ibi bikavuga ko bwoba bwarungitse abasirikare bari hagati ya 20.000 na 25.000. Abategetsi b'Uburusiya ntibemeza aya makuru canke ngo batange ibitigiri nyavyo. Nk'uko Jenerali Khomchak abivuga, Uburusiya bufise hafi  intwazangabo n'abigisha ba gisirikare bababa 3000 mu mirwi y'inyeshamba mu buseruko bwa Ukraine. Umuvugizi wa Kremlin  Peskov avuga ati: ""Ni uburenganzira bw'Uburusiya kwimurira ingabo zabwo ahantu aho ari ho hose mu gihugu ku butaka bwabwo. Nta n'umwe vyotera umutima uhagaze kandi nta n'umwe bibangamiye"". Igisirikare c'Uburusiya cemeje ko muri uno mwaka indege ziriko zirimura abasirikare bangana 4000 zibakura mu ntara ya Volgograd iri mu bumanuko bw'Uburusiya zibajana muri Crimea. Kuva mu 2014, Uburusiya bwarakomeje ibirindiro vy'ingabo zabwo muri Crimea, harimwo n'ikigo gikomeye c'abasirikare barwanira mu mazi kiri ahitwa Sevastopol."	https://www.bbc.com/gahuza/amakuru-56623156
sports	Umunsi ntarengwa ku bihugu vyifuza gusaba kwakira Can 2025	Na Oluwashina Okeleji Yandika ku nkino Urwego rw’umupira w’amaguru muri Afrika (Caf) rwashinze itariki 11 Munyonyo(11) nk’umunsi ntarengwa ku bihugu bishaka kumenyesha ko vyifuza kwakira inkino z’igikombe ca Afrika, Can 2025. Hategerezwa kuboneka igihugu gishasha cakira izo nkino inyuma y’aho Guinee (Conakry) yakiwe  uburenganzira kubera amakenga ku bikorwa-remezo vyo kwitegurira izo nkino. Urwo rwego rushaka ko bitarenze itariki 16 Kigarama (12) rwoba rwaronse ku cicaro carwo i Cairo integuro zuzuye z’ibihugu vyifuza kwakira izo nkino zirimwo inyandiko zikenewe, ibisagara vyoberamwo inkino hamwe n’icemezo c’uko reta ibishigikiye. Abagenduzi ba Caf  bazogendera ibihugu bizoba vyatanze integuro z’uko bishaka kwakira inkino kuva itariki 5 gushika kuri 25 Nzero (ukwezi kwa mbere) mu mwaka uza mu butumwa bwo kuja kuraba uwubereye gusubirira Guinee. Ivyo abagenduzi babonye bizoshikirizwa komite nshingwabikorwa ya Caf igizwe n’abantu 24, iyo nayo izoca itangaza igihugu kizokwakira inkino canke ibihugu bizofatanya mu kuzakira ku wa 10 Ruhuhuma (ukwezi kwa kabiri). Umwe mu bategetsi bo hejuru ba Caf yabwiye BBC Sport Africa ko urwo rwego rushaka kwirinda gusubira kumaramara mu guha izo nkino ibihugu “bidashobora kwubaka ibikorwa-remezo n’aho kwakirira abashitsi vyo kwereka amakungu”. Cameroun niyo yakiriye inkino za 2021 uyu mwaka mu gihe Cote d’Ivoire ariyo izokwakira iza 2023, zizokinwa mu ntango z’umwaka wa 2024. Hari ibihugu bimaze kwerekana ko vyifuza gusaba kwakira izo nkino z’igikombe kigira 35, ariko hasigaye ko bibitangaza icese. Moroc, ari nayo yakiriye inkino za nyuma z’igikombe ca Can mu rwego rw’abagore muri Mukakaro(7), ishaka gusaba kwakira inkino z’igikombe c’abagabo naco, nk’uko vyavuzwe n’isoko ryo mu rwego rujejwe umupira w’amaguru muri Maroc. Iciyumviro ca Nigeria co kwakira izo nkino ifatanije na Benin ntaco giherutse kuvugwako kuva Amaaju Pinnick avuye mu mabanga yo kurongora urwego rujejwe umupira w’amaguru muri ico gihugu (NFF). Ivy’uko Algeria, Afrika y’Epfo na Senegal navyo bishobora gusaba kwakira izo nkino vyavuzwe n’abantu gusa, n’ubwo benshi bifuza ko Senegal ariyo yokwakira izo nkino. BBC Sport Africa yamenye ko urwego rw’umupira w’amaguru muri Tunisia rukiriko rurarondera gushigkirwa na reta imbere y’uko ruja mw’ihiganwa. Tunisia niyo yakiriye inkino zo mu 1994 na 2004.	https://www.bbc.com/gahuza/articles/c6pg3pjx64vo
sports	Mason Greenwood: Umusatiziri wa Manchetser United yarekuwe vy’agateganyo	"Umusatirizi wa Manchester United Mason Greenwood yarekuwe vy'agateganyo inyuma yo guhagarikwa yagirizwa gufata ku nguvu umugore. Uyu mukinyi w'imyaka 20 yahagaritswe kandi ku wa Mungu yagirizwa ihohotera, inyuma y'uko yagirijwe ku mbuga hwaniro. Mu nyuma yahagaritswe yagirizwa ko yafashe umuntu ku nguvu mbere agatera ubwoba bwo kwica umuntu ku wa kabiri. Manchester United yari yamenyesheje ko uyu musatirizi atari gusubira mu myimenyerezo gushika hafashwe izindi ngingo. Igipolisi ca Greater Manchester cavuze ko Greenwood yahagaritswe inyuma y'aho kimenyeye ko ""hari amashusho n'amareresi yashizwe ku mbuga hwaniro n'umugore yavuga ihohotera yakorewe"". Iki gipolisi kivuga ko abacamanza bari bategetse ko aguma mu gasho gushika ku wa gatatu ariko ubu yarekuwe vy'agateganyo mu gihe ayandi matohoza akibandanya. Inyuma y'aho uyu musatirizi ahagarikiwe, ikigo EA Sports gikora udukino two kuri videwo cavuze ko Greenwood yakuwe mu dukino twa FIFA. Cavuze ko yari yakuwe mu gakino kitwa FIFA 22 aca akurwa no ku rutonde rw'abo gikoresha mu gakino FIFA Ultimate Team hamwe na Ultimate Draft. Ikompanyi ikora ivyambarwa vy'abanonotsi, Nike, yari yamenyesheje ko ihagaritse imigenderanire n'uyu mukinyi. Umuvugizi wayo yavuze ati: ""Turababajwe cane n'ibi birego kandi tuzobandanya dukurikiranira hagufi iki kibazo"". Amaze gutangura gukinira Manchester United mu kwa gatatu 2019, Greenwood yarateye igikumu mu kwa kabiri kw'umwaka uheze ku masezerano yo gukinira uyu murwi mu kiringo c'imyaka ine, amaze gutera intambwe nk'umwe mu bigishijwe n'uyu murwi. Ku wa Mungu, uyu murwi wavuze ko ""udashobora kwihanganira ihohotera iryo ari ryo ryose"" kandi ko wari wamenyeshejwe ivyo uyu mukinyi yagirizwa, ariko ko ataco wari kuvuga imbere y'uko ""ukuri kumenyekana ku vyabaye"". Mu rindi tangazo ryasohowe ejo ku wa kabiri, uyu murwi washimangiye ko wiyamiriza wivuye inyuma ihohotera iryo ari ryo ryose."	https://www.bbc.com/gahuza/amakuru-60232301
politics	Ukraine: Russia yatanze agahengwe mu bisagara bibiri kugira abahunga bahunge ariko ntikubahirijwe	"Ingabo z'Uburusiya zabandanije zicucagira ibibombe mu gisagara ca Mariupol kuri uno wa gatandatu, mu gihe bwari bwemeye gutanga agahengwe mu masaha yo mu gitondo - ibi bikaba vyatumye ibikorwa vyo guhungisha abantu bihagarara. Ubushikiranganji bwo kwivuna abansi bw'Uburusiya  bwari bwatangaje  ko butanze agahengwe kuva isaha zine mu masaha ya Moscou mu bisagara bibiri vya  Mariupol na Volnovakha  kugira ngo abasivire bashobore kuva muri ibi bisagara. Ni nyuma y'uko umukuru w'igisagara ca Mariupol asabiye ko botanga agahengwe ku banyagihugu mu gihe kibandanya kizingurijwe, hamwe n'ico yita ibitero vy'ubugome vy'ingabo z'Uburusiya. Ubushikiranganji bwo kwivuna abansi bw'Uburusiya buvuga ko iyi yari ingingo yumvikanyweko n'abategetsi ba Ukraine. Umwe mu baba muri iki gisagara ati: ""Ubu ndi muri Mariupol, ndi kw'ibarabara, uko iminota itatu canke itanu iheze numva ibibombe"". ""Agahengwe katanzwe kugira ngo abantu bashobore gukura meza ntikubahirijwe. Mbona n'amamodoka y'abantu bari bagerageje guhunga ariko aragaruka. Ni akajagari gusa"". Kari agahenwe katanzwe inyuma y'aho Vadym Boichenko umukuru w'igisagara ca Mariupol asohoreye itangazo n'umubabaro mwinshi asaba ko amayira y'iki gisagara yokwugururwa kugira abahunga bahunge kuko ata kundi bari bugire. Ati: ""Mariupol si amabarabara n'amazu, ni abanyagihugu bayo"". Niko gahengwe ka mbere nk'aka kari gatanzwe kuva Uburusiya butanguye igitero ku gihugu ca Ukraine haraciye imisi cumi. Uburusiya buvuga ko bwumvikanye kwugurura amayira hanze y'ibi bisagara. Boichenko ati: ""Bivanye n'uko abaduteye babandanya baducucagira amabombe ata kigongwe, nta kundi turi bugire atari uko twoha abahaba … akaryo ko kuva muri Mariupol mu mahoro"". Haciye amasaha atatu aka gahengwe kategerezwa gutangura isaha zine mu masaha ya Moscou gatangajwe, abategetsi ba Mariupol bahavuye batangaza ko igikorwa cari gitegekanijwe co guhungisha abantu cahagaze kubera ibibombe vyabandanije vyisukira. Itangazo basohoye rivuga riti: ""Dusavye abantu i Mariupol gusubira mu mazu yabo, turabamenyesha ibijanye no kubahungisha ni vyakunda"". ""Kubera Uburusiya butariko burubahiriza agahengwe bukabandanya butera Mariupol no mu micungararo yayo, ivyo guhungisha abantu bibaye birabangira"". Uburusiya ntaco buratangaza kuri ibi bivugwa, ariko umushikiranganji bwo kwivuna abansi butangaza ko abasivire batakoresheje amayira yari yuguruye kuva i Mariupol na  Volnovakha bwongera bwagiriza abategetsi ba Ukraine ko ari bo babujije abantu guhunga, nk'uko bitangazwa n'ibinyamakuru vy'Uburusiya. Mariupol ni igisagara kiri ku nkengera y'inyanja mu bumanuko bushira ubuseruko bwa Ukraine gituwemwo n'abantu 450.000, kikaba kigoswe n'ingabo z'Uburusiya kakdn ikbandanya giterwa amabombe. Mu gihe coramuka gifashwe, koba ari akaryo Uburusiya buronse bwo kugenzura kimwe mu bivuko bikomeye vy'igihugu ca Ukraine kandi bugaca buronka umuhora ufatanya ya ntara ya Crimée/Crimea bwigarurira mu 2014 hamwe na twa turere twiganziwe n'inyeshamba zishigikiwe n'Uburusiya mu ntara za Luhansk na Donetsk, Volnovakha yoyo ni agasagara gato kari mu buraruko bwa Mariupol kakaba karangwamwo intambara zikomeye kuva iki gitero gitangura."	https://www.bbc.com/gahuza/amakuru-60629336
politics	Korea ya Ruguru igabisha Amerika ko izofata ‘ingingo ruhasha’ ku myimenyerezo rusangi itanguye	"Na Yvette Tan BBC News Korea ya Ruguru iragabisha Reta Zunze Ubumwe za Amerika ko izofata “ingingo ruhasha” mu gihe zitohagarika imyimenyerezo rusangi ya gisirikare na Korea y’Epfo. Ejo ku wa mbere, Amerika na Korea y’Epfo vyatanguye imwe mu myimenyerezo rusangi ikomeye y’igisirikare kirwanira mu kirere itegekanijwe kurangira ku wa gatanu. Korea ya Ruguru iherutse kandi gutera ibisasu vya misire mu ndwi ziheze mu myimenyerezo nk’iyo itari mike. Ibi bije bikurikira amakuru ava mw’igendereza yerekana ko Pyongyang iriko itegura igerageza ry’ikirwanisho ca nikleyeri ca mbere kuva mu 2017. Itangazo ry’ubushikiranganji bwa Korea ya Ruguru bujejwe imigenderanire rivuga riti: ""Mu gihe Amerika yobandanya n’aka gasotoro kabi ka gisirikare, [Korea ya Ruguru] izofata ingingo zindi zikomeye”. ""Nimba [Amerika] idashaka ikintu gikomeye kibi ku mutekano wayo, ikwiye guhagarika imyimenyerezo y’intambara ataco imaze ata n’akamaro kayo vuba bwango. Atari uko, niyo izobazwa ibizoshika vyose”. Imyimenyerezo ya gisirikare ya kino gihe yiswe Vigilant Storm (twogereranya mu Kirundi na ‘Igihuhusi kiri maso’), irimwo amajana n’amajana y’indege zikora ibitero vyo gusamaza amasaha 24 kuri 24. Mu ntango z’ukwa cumi, Washington yarungitse ubwato bwa nikleyeri bwikorera indege  USS Ronald Reagan, hafi y’ikigwa ca Korea, ikintu abatari bake babona ko ari ukugabisha Korea ya Ruguru -  ubwo bwato bukaba bwaragize uruhara mu myimenyerezo itari mike yo mu mazi. Seoul (umugwa mukuru wa Korea y’Epfo) ivuga ko irungikwa ry’ibi birwanisho “ridakunze kuba” ryerekanye ko “urunani rwa Korea y’Epfo na Amerika rwiteguye kwivuna bikomeye ku gasotoro ako ari ko kose kova muri Korea ya Ruguru”. Ubu bwato muri kino gihe buri mu bikorwa vy’imyimenyerezo y’indege mu kiyaga Philippine. Mu kw’icumi, Pyongyang (umugwa mukuru wa Korea ya Ruguru) yatangaje ko ibisasu vyayo yarashe kwari “ukwigana” igitero ca nikleyeri kuri Korea y’Epfo. Ivuga ko yiganye neza ibitero bishobora gukorwa ku birindiro vya gisirikare, ibivuko n’ibibuga vy’indege vya Korea y’Epfo, kandi ko ibisasu vya misire vyatewe vyikorera ibirwanisho vya nikleyeri. Mu kw’icenda, indongozi ya Korea ya Ruguru Kim Jong-un yatangaje ko igihugu ciwe ari igihugu ca nikleyeri “mu buryo ntasubira inyuma”, aca ahindura amategeko, kugira agihe uburenganzira bwo gukoresha ibirwanisho vya nikleyeri mu ntumbero yo kuzibira. Poritike ya kare yari iyo gukoresha ibi birwanisho mu kwivuna igitero. Korea yarongereje kandi akariro mw’igerageza ry’ibisasu vya misire muri uno mwaka, aho vyageragejwe incuro zirenga 40 gushika ubu, iki kikaba ari co gitigiri kinini gushika ubu. N’aho yafatiwe ibihano biyiboheye amaboko i mugongo, Pyongyang yaragerageje ibirwanisho vya nikleyeri incuro zitandatu hagati ya 2006 na 2017."	https://www.bbc.com/gahuza/articles/cy7v1w08494o
sports	El Clasico: Urukino hagati ya Barcelona na Real Madrid rwigijwe inyuma ku gutinya imvururu	"Urukino rw'umupira w'amaguru ruzwi nka El Clasico rw'uno mwaka hagati ya Barcelona na Real Madrid rwigijwe inyuma kubera ubwoba bw'uko hokwaduka akaguma. Urwo rukino rwo mu ciciro ca mbere c'umupira w'amaguru wo muri Esipanye, rwagomba kuba itariki 26 z'ukwa cumi, ariko haraciye iminsi hari imyiyerekano i Barcelona. Iyo myiyerekano yatanguye nyuma y'aho abarongozi icenda b'abaharanira ukwiyonkora kw'intara ya Calalonia batariwe muri yombi. Yaba Barcelona canke Real Madrid, zose zaranse ivyasabwa vy'uko urwo rukino rwokwimurirwa i Madrid. Ayo makipe yasavye ko urwo rukino rwokwimurirwa kuwa gatatu itariki 18 z'ukwa cumi na kabiri. Umumenyereza Ernesto Valverde yavuze ko Barcelona idashaka ko urwo rukino rwimurirwa i Madrid kuko bazoja i Salvia Prague mu rukino rwa Champions League itariki 23 z'ukwa cumi, iminsi itatu imbere y'itariki El Clasico yagomba kuberako. Umumenyereza wa Real Madril, Zinedine Zidane, yabajijwe ivyerekeye kwimura urwo rukino mu kiganiro n'abamenyeshamakuru uno munsi, aca avuga ati ""tuzoba twiteguye gukina kw'itariki tuzobwirwa n'ababijejwe."" Yongeyeko ati ""tuzokora ivyo vyose tuzosabwa."" Uburongozi bw'ihiganwa La Liga bwigije inyuma urwo rukino nyuma yo kubisabwa kubera ""imvo zidasanzwe zirengeye ubushobozi bwabwo"" kuko hategekanijwe iyindi myiyerekano  ku munsi urwo rukino rwobereyeko."	https://www.bbc.com/gahuza/imikino-50100317
entertainment	Whoopi Goldberg yahagaritswe na ABC kubera amajambo yavutse kw’ihonyabwoko ryakorewe Abayahudi	"Whoopi Goldberg yahagaritswe mu biganiro vyo kuri televiziyo yo muri Reta Zunze Ubumwe za Amerika inyuma y'aho avugiye ko ihonyabwoko ryakorewe Abayahudi (rikunze kwitwa ""Holocaust"")  ryavuye ku ""mirwi ibiri y'abazungu"". ABC News ivuga ko Goldberg azomara indwi zibiri atabonetse inyuma ""y'amajambo yiwe y'ibinyoma kandi ababaje"". Uyu munyatugenegene akongera akaba umuntu azwi cane ku mboneshakure yavugiye mu kiganiro ca ABC, The View, ko ihonyabwoko aba Nazi bakoreye Abayahudi ritari ""rishingiye ku bwoko"". Aba Nazi, bo biyita ko ari ""ubwoko busumba amoko yose"" bw'aba Aryens/Aryan, bagandaguye Abayahudi bagera ku miriyoni zitandatu muri iryo honyabwoko. Yarasavye imbabazi ariko aca akora ayandi makosa mu gihe yariko agerageza gusigura amajambo yavuze mu kiganiro kindi cabaye mw'ijoro. Mw'itangazo ryaraye ryandikiwe abakozi mw'ijoro ry'ejo ku wa kabiri, umukuru wa ABC News Kim Godwin  yanditse ati: ""Kuva ubu nyene, ndahagaritse vy'agateganyo Whoopi Goldberg mu kiringo c'indwi zibiri ku majambo yiwe y'ibinyoma kandi ababaje"". ""N'aho Whoopi yasavye imbabazi, namusavye afate akanya ko kwiyumvira yongere yige ku nkurikizi z'amajambo yiwe. ""Ishirahamwe ryose rya ABC News ririfatanije na bagenzacu bose b'Abayahudi, incuti n'umuryango wose w'Abayahudi"". Yongerako ati: ""Izi ngingo ntizoroshe na gato, ariko ni nkenerwa"", nk'uko vyandikwa n'ikinyamakuru Hollywood Reporter co muri Amerika. ""Mu ndwi iheze, namenyesheje ko umuco wa ABC News utomoye, usonera buri muntu, uhuza bose, ugasonera bose kandi ukorera mu muco. Amajambo ya Whoopi ntajanye n'izi ndangagaciro"". Mu masaha ya kare y'ejo ku wa kabiri, Goldberg yasavye imbabazi ubugira gatatu. ""Mu kiganiro, yavuze ati: ""Ejo mu kiganiro naravuze nabi"". ""Ihonyabwoko ryakorewe Abayahudi ubusanzwe rishingiye ku bwoko, kuko Hitler n'aba Nazi bafata ko Abayahudi ari ubwoko bwo hasi"". ""Ubu, amajambo afise uburemere, kandi na rwanje ni uko nyene. Ndababajwe n'amajambo yanje kandi ndemeye ko nakoze amakosa. Ndifatanije kandi n'abayahudi"". Uyu munyatugenegene yigeze gutsindira agashimwe ka Oscar akaba aremesha ikiganiro The View kuva mu 2007, yatanguye kuvuga aya majambo yateje impari mu kiganiro co ku wa mbere igihe yariko avuga ku ngingo y'ishure ryo muri Teneessee yo kubuza igitabo c'ibicapo ku bijanye n'ihonyabwoko ry'Abayahudi ku mvo z'uko ngo cerekana abantu bambaye ubusa, kigacafuza kandi kikerekana abiyahura. Bimaze kuvyura icuka kibi, yaciye asaba imbabazi haciye amasaha make. Ariko  mu kiganiro ca CBS, The Late Show, cari kiremeshejwe na Stephen Colbert ku wa mbere mw'ijoro, mu gihe yariko agerageza gusigura amajambo yashikirije, yavuze ko aba Nazi babeshe kandi ko mu bisanzwe bari bafise ibibazo bishingiye ku bwoko atari ku rukoba, amajambo yateje ibindi bibazo. Si bwo bwa mbere Goldberg ateje ibibazo. Mu 2009, yavuze ko indongozi y'amareresi Roman Polanski  - yari yemeye icaha co gukora imibonano mpuzabitsina n'umwana muto"" mu 1997 - ata caha co ""gufata ku nguvu nya gufata ku nguvu"" yakoze. Yarashigikiye kandi Bill Cosby yagirizwa ivyaha vyo gufata ku nguvu, imbere y'uko yigarura amaze kubona ko yateje icuka kibi."	https://www.bbc.com/gahuza/amakuru-60231461
politics	Intambara yo muri Ukraine: Russia yahinduye Donbas umuriro udahera - Zelensky	"Umukuru w'igihugu ca Ukraine Volodymyr Zelensky yagiriza Uburusiya ko bwahinduye akarere ka Donbas kari mu buseruko bukakagira ""umuriro udahera"", ni mu gihe intambara aho zibica bigacika. Mw'ijambo yaraye ashikirije mw'ijoro ry'ejo ku mugwa mukuru Kyiv, yavuze ko ingabo z'Uburusiya zasambuye ako karere kose. Ati: ""Ibitero ni urutavanako mu karere ka Odesa, ku bisagara vyo hagati muri Ukraine. Donbas yasambuwe rwose"". Zelensky yongerako ati: ""Uburusiya nta nsiguro ya gisirikare kandi ntayo bushobora kugira mu gukora ibi vyose"". ""Ubu ni ubukozi bw'ikibi bwo gushaka kwica n'ibigirankana abanyagihugu ba Ukraine benshi bashoboka. Gusenyura imihana myinshi, inyubakwa n'amahinguriro menshi ashoboka"". Ejo ku wa kane, umushikiranganji wa Ukraine ajejwe kwivuna abansi yagirije Uburusiya kwongereza ibitero muri Donbas no kubuza abasivire guhunga. Uburusiya bwimuriye urugamba hafi rwose mu buseruko bwa Ukraine, inyuma y'aho bukuriye ingabo zabwo mu micungararo y'umugwa mukuru Kyiv. Urugamba rw'aka karere ka Ukraine kahoze karwiriyemwo amahinguriro kazwi nka Donbas ishobora kwerekana iherezo ry'igitero c'Uburusiya. Donbas irwiriyemwo abakoresha ururimi rw'ikirusiya kandi Abarusiya babandanya bavuga ko bashaka ""kubohoza"" aka karere karimwo intara zibiri ziherutse gutangaza ko ziyonkoye kuri Ukraine za Luhansk na Donestsk. Kwigarurira aka karere bishobora gutuma Moscou ironka ikiraro c'ubutaka ku rubibe rw'Uburusiya ku ruhande rw'ubumanuko, maze igashobora kugenzura irungikwa ry'amazi mu karere ka Crimée/Crimea yigaruriye mu 2014. Ingabo z'Uburusiya zariko kandi ziragerageza kugota ingabo za Ukraine muri ako karere. Abasirikare ba Kyiv bakomeye kandi bamenyereye intambara bababa 40.000 bari muri Donbas, vyumvikana ko mu gihe Volodymry Zelensky yobatakaza coba ari ikibazo gikomeye kuri we muri ino ntambara. Ariko muri iyi misi ya vuba iheze, abihweza ibintu n'ibindi mu vya gisirikare bavuga ko ibintu bitoroheye Uburusiya, kuko ingabo zabwo zirukanywe mu gisagara ca Kharkiv zigatera zija amaja ku rubibe rw'Uburusiya. Ni mu gihe buramatari mushasha w'intara ya Kherson iri mu bumanuko bwa Ukraine iherutse gufatwa avuga ko vuba izokwegekwa ku Burusiya. Volodymyr Saldo yashizweho n'ingabo z'Uburusiya inyuma yo kwigarurira ako karere mu ntango z'ukwa gatatu, yanditse ku rubuga rwa Telegram ko ishobora kuba ""akarere ka Kherson kegukira Uburusiya"". Icegera ciwe, Kirill Stremousov, yandika ko ababa muri ako karere bazoshobora gusaba ubwenegihugu bw'Uburusiya mu ndwi ziri imbere igihe ibintu bizoba bisubiye mu buryo. Abategetsi ba Ukraine babandanya bagabisha ko Moscou itegura kamarampaka y'amanyanga yo kwemeza ukwikukira kw'ako karere n'ahandi. Ariko, abategetsi b'Uburusiya ntibaremeza ko uturere buherutse kwigarurira mu bumanuko bwa Ukraine turi hafi yo kubwegekwako, mu gihe umuvugizi wa Kremlin, Dmitry Peskov mu ntango z'uku kwezi yavuze ko kazoza k'aka karere kazovana n'ugushaka kw'abakabamwo."	https://www.bbc.com/gahuza/amakuru-61519348
health	Ubwo OMS izoshobora guhangana n’ingorane z’uburyo Amerika niyiyonkora?	"Inyuma y'aho Perezida Donald Trump wa Leta Zunze Ubumwe za Amerika amenyeshereje ko agiye kwiyonkora mw'ishjirahamwe OMS rijejwe amagara y'abantu kw'isi, ibibazo ni vyinshi. David Nabarro, intumwa idasanzwe mu bijanye na Covid-19 mw'ishirahamwe OMS, avuga ko ingingo ya Amerika yo kwiyonkora izotuma uyo muryango utakaza amafaranga atari make. Muganga Nabarro yabwiye BBC ko ubu OMS isanzwe ""ifise ubukene bw'amafaranga"". OMS isanzwe ironka amafaranga avuye mu ntererano zitegerezwa gutangwa mu buryo ngombwa canke ku gushaka, zigatangwa n'ibihugu biyigize hamwe n'amashirahamwe atari make yigenga. Amerika yategerezwa gutanga ibice 20% mu ntererano ngombwa muri uno mwaka wa 2020 - nta n'urumeya yigeze itanga. OMS isanzwe ifise ingorane z'uko hari ibihugu bitari bike biyiheraniye. Gushika ku wa 30/06 uno mwaka, yaronkejwe uburyo buri musi y'ibice 60% vy'intererano ngombwa muri uno mwaka. Ariko biboneka ko intererano zitangwa ku gushaka ari zo zikomeye gusumba, nk'uko ibiharuro vyo mu 2018 bivyerekana, aho igice kinini c'amafaranga ikoresha cavuye muri iyo ntererano. Muri uyo mwaka, izo ntererano zarenga imiliyaridi zibiri, aho Amerika ari yo yatanze menshi, yangana n'ibice 12%, mu gihe ishirahamwe rya wa mutunzi ruhebwa kw'isi, Bill and Melinda Gates Foundation, naryo ryatanze ibice 10% vy'intererano zitangwa ku gushaka. Intererano zitanzwe ku gushaka zagiye zifata ikibanza kinini uko imyaka yagenda, zigashobora kuba kirumara gusumba muri kino gihe Amerika iriko irivumbura muri iryo shirahamwe,"	https://www.bbc.com/gahuza/amakuru-53335506
politics	Xi Jinping w’Ubushinwa ari mu rugendo muri Koreya ya Ruguru mu ntumbero y’ugukomeza ubucuti	"Umukuru w'igihugu c'Ubushinwa, Xi Jinping, ari mu rugendo muri Koreya ya Ruguru, aho yagiye kubonana na mugenziwe w'ico gihugu Kim Jong-un. Nirwo rugendo rwa mbere akoze muri ico gihugu kuva mu mwaka wa 2005. Hampande y'ivyerekeye ubutunzi, vyitezwe ko abo bategetsi babiri baza kuganira kandi ku vyerekeye ibiganiro vyahagaze ku mugambi wa Koreya ya Ruguru w'uguhingura ibirwanisho vy'ubumara. Ni urugendo rubaye indwi imwe imbere y'uko haba inama izohuza ibihugu 20 bitunze kurusha ibindi kw'isi (G-20) izobera mu Buyapani, aho Bwana Xi yiteze kubonana na Perezida Donald Trump wa Leta Zunze Ubumwe za Amerika. Abihweza ibintu n'ibindi babona ko Bwana Xi akeneye kumenya ivyatumye ibiganiro hagati ya Trump na Kim bihagarara, nimba kandi hashobora kuboneka inzira yo kubibandanya. Bwana Xi ashobora kuvugana na Bwana Trump ku vyo azoba yavuganye na Kim. Ikintu nyamukuru Ubushinwa bwipfuza, ni uko hoba ituze muri Koreya ya Ruguru, maze ivyo bihugu vyompi bigatsimbataza imigenderanire muvyo ubutunzi. Ubushinwa kandi bwipfuza ko bwogira uruhara ruboneka mu biganiro vyerekeye umugambi w'inguvu za nukleyeri. Imigenderanire hagati y'ivyo bihugu vyompi vya gikomuniste imaze igihe kirekire, ariko imigenderanire yarahungabanye mu myaka cumi iheze, kubera Ubushinwa butakiriye neza umugambi wa Koreya ya Ruguru wo guhingura ibirwanisho vy'ubumara. Ikinyamakuru cegamiye ubutegetsi bw'Ubushinwa camenyesheje ejo ku wa gatatu ko urwo rugendo rushobora gutuma abo bategetsi bompi ""bashika ku masezerano aboneka ajanye n'ugufashanya"". Urwo rugendo ni akaryo ka Bwana Kim ko kwerekana ko agishigikiwe n'Ubushinwa. Jenny Town arongoye urubuga ngurukanabumenyi 38 North rwa Amerika avuga ko Abanyakoreya ya ruguru""bashaka kugumana imigenderanire n'abagenzi babo. Ariko avuga ko batizeranye cane, kandi ko ata gushaka kwinshi kwibonekeza hagati yabo. Ubushinwa bwarashigikiye ibihano muvyo ubutunzi vyafatiwe Koreya ya Ruguru, ariko buripfuza ko vyotezurwa kugira ngo nayo yumve ko yoheba umugambi wayo w'ugukora ibirwanisho ruhonyanganda. Umuhinga ku gihugu ca Koreya ya Ruguru, Peter Ward, yabwiye BBC ati: ""Ubushinwa bwipfuza kubona ubutunzi bwa Koreya ya Ruguru butera imbere, kugira ngo nayo ntiyumve ko ikeneye kugerageza ibirwanisho ruhonyanganda vy'ubumara""."	https://www.bbc.com/gahuza/amakuru-48702560
sports	Cristiano Ronaldo: indege yakoze imyiyerekano ku vyaha vyo gufata ku nguvu yagirizwa	"Icapa kiriko ivyandiko vyo gushigikira umugore yagiriza umukinyi rurangiranwa Cristiano Ronaldo ko yamusambanije ku nguvu  cacishijwe hejuru y'ikibuga Old Trafford mu gihe hariko haba urukino rwa Manchester United. Umuhari w'abagore Level Up uvuga ko babikoze kugira ngo bibutse abarorerezi ibijanye n'ivyo uyu mukinyi yagirizwa vyo gusambanya ku nguvu. Kathryn Mayorga avuga ko yafashwe ku nguvu n'uyu mukinyi mw'ihoteri ya Las Vegas mu 2009. Mu 2019, abashikirizamanza ba Amerika bavuze ko Ronaldo, asanzwe ahakana ibi birego, atashobora kurengutswa mu butungane. Indege ifise icapa ""#Believe Kathryn Mayorga"" (ni ukuvuga ngo ""Emera Kathryn Mayorga"") yagurutse hejuru y'ikibuga urukino uyu murwi wariko ukina na Newcastle United rutanguye. Uyu mukinyi w'umunya Portugal yinjije ibitsindo bibiri mu rukino rwiwe rwa mbere akiniye Manchester United inyuma y'imyaka 12, aho aba ba Reds birahiye Newcastle United 4-1. Umupfasoni Mayorga avugwa ko yoba yarumvikanye na Ronaldo ko bobirangiza atarinze kwitwara mu 2010, akaba yoba yamwemereye kumuha igipfukamunwa c'amadorari 375.000 y'abanyamerika yemeye ko atazobishira hejuru. Ababuranira Ronaldo bavuga ko uwo mwumvikano ""uterekana na gato ko yemera icaha"". Bavuga ko uyu mukinyi yemeye gutanga aya mahera akurikije impanuro yahawe ""ko yohagarika ibi birego biteye isoni kugira ngo izina ryiwe ntiricafuzwe kubera amateka yiwe yashitseko mu buryo bugoye, kubera ubushobozi bwiwe"". Mu 2018, umupfasoni Mayorga yarashatse gusubira kwugurura urubanza, aho umugore amuburanira yavuze ko yatewe intege n'isekeza ryiswe #MeToo (na jewe) ryo kurwanya ihohotera rishingiye ku gitsina. Igipolisi ca Las Vegas cakoze amatohoza kuri ibi birego kivuga ko ""ata vyemezo nyavyo biriho"", ko rero kidashobora gutegeka ko Ronaldo arengutswa mu butungane. Umushikirizamanza w'akarere yavuze ko umupfasoni Mayorga yamenyesheje ko yafashwe ku nguvu mu 2009, ariko akaba yaranse kuvuga aho vyabereye canke kuvuga uwabimukoreye, ""ivyatumye igipolisi kidashobora gukora amatohoza yimbitse"". Ronaldo ntahakana ko yabonanye n'uyu mugore, ariko ko babonanye bavyumvikanye igihe yari hafi yo kuva muri Manchester United aja muri  Real Madrid. Mu 2018, yanditse kuri Twitter ati: ""Sinemera na gato ivyo nagirizwa. Icaha co gufata ku nguvu ni icaha c'agahomerabunwa kitajanye n'ico ndi n'ukwizera kwanje"". Ishirahamwe Level Up rivuga ko ryashaka ""gusambura iri hayagizwa"" ry'uyu mukinyi avugwa birenze urugero ko yagarutse muri Manchester United. Umwe mu barirongoye Janey Starling avuga ko bashatse gutanga ""ubutumwa ku bakunzi b'umupira w'amaguru ko ibirego vyo gufata ku nguvu atawushobora kubizibira mu kibuga""."	https://www.bbc.com/gahuza/amakuru-58534655
politics	Pierre Buyoya yahoze arongoye u Burundi yashengeye ku myaka 71	Pierre Buyoya yabaye Prezida w'Uburundi mu biringo bitandukanye gushika ku myaka 13, yashengeye afise imyaka 71. Umuntu umwe wo muryango wiwe yabwiye BBC ko yahitanywe na Covid-19 kandi ko yaguye i Paris mu Bufaransa. Umudipolomate umwe w'igihugu ca Buraya na we yemeje inkuru y'urupfu rwa Pierre Buyoya. Mu kwezi kw'icumi k'uyu mwaka, ubucamanza bw'Uburundi bwamuciriye igihano co gupfungwa ubuzima bwiwe bwose ahamwe n'ivyaha bine bifatiye kw'igandagurwa ry'umuhisi Prezida Melchior Ndadaye. We co kimwe n'abandi 18 bagirizwa kugira uruhara mw'igandagurwa ry'umukuru w'igihugu wa mbere yatowe n'abanyagihugu mu nzira ya demokarasi, Prezida Melchior Ndadaye. Mu kwezi kwa 11, Buyoya  yatangaje ku mugaragaro ko atanze imihoho mu mabanga yiwe aho yahora aserukira ishirahamwe ry'Ubumwe bwa Afrika muri Mali no mu karere ka Sahel. Mu kiganiro ico gihe yagiranye n'abanyamakuru i Bamako muri Mali, Buyoya yavuze ko ari ingingo yafashe we nyene ubwiwe kugira ngo ahangane n'uru rubanza.	https://www.bbc.com/gahuza/amakuru-55351914
politics	Ukraine: ikivuko ca Odesa catewe amabombe inyuma y’amasaha make habaye amasezerano	"Ibibombe vyanyiganyije ikivuko gikomeye ca Ukraine inyuma y’umusi umwe gusa Kyiv na Moscou bashitse ku masezerano yotumye intete za Ukraine zisubira gushorwa hanze. Ibisasu bibiri vya misire vyatewe mu gisagara ca Odesa gifise ikivuko mu masaha yo mu gaturuturu ko kuri uno wa gatandatu, nk’uko igisirikare ca Ukraine kibimenyesha. Nk’uko biri muri ano masezerano yaraye ashitsweko, Uburusiya bwemeye kudatera ibivuko bizoba bifise intete ziriko zishorwa hanze. Ishirahamwe ONU  rivuga ko ano masezerano ari “ikimenyetso c’umwizero” inyuma y’intambara imaze amezi. Mu butumwa bwacishijwe ku mbuga hwaniro, ibiro vya gisirikare mu bumanuko bwa Ukraine bivuga ko ibisasu bibiri vya misire zo mu bwoko bwa Kalibr vyaguye kuri iki kivuko, mu gihe ibindi bibiri navyo vyakorowe n’igisata kirwanira mu kirere. Oleksiy Honcharenko, umushingamateka w’akarere, yanditse kuri Telegram ko iki gitero catumye haduka umuriro mu kivuko c’iki gisagara. ""Iyi mihimbiri itera igikumu ku masezerano n’ukuboko kumwe mu gihe ukundi nako gutera misire”, niko Honcharenko yanditse. ""Nico gituma dukeneye indege kugira ngo dusenyure amato y’intambara yose y’Uburusiya ari mu Nyanja yirabura. Iyi ni yo nzira yonyene yo gushobora gushora hanze intete”. Ntibiramenyekana neza nimba hari abapfuye n’abakomeretse, canke nimba hari ibintu vyononekaye. Ejo ku wa gatanu, abategetsi ba Kyiv na Moscou barateye igikumu ku masezerano yotumye imiriyoni n’imiriyoni z’amatoni y’intete zugaraniwe muri Ukraine zishobora gushorwa hanze. Nk’uko bivugwa n’abaserukizi b’ibihugu, bimwe mu vyo bemeranije ni uko Uburusiya budatera ibivuko mu gihe bizoba biriko birasohora ibidandazwa hanyuma Ukraine nayo ikaba yemeye guherekeza imizigo mu mazi yuzuye ama mines. Aya masezerano – akaba yafashe amezi abiri kugira ashikweko – yiteze kubandanya mu kiringo c’imisi 120, akazoba ahagarariwe kandi akurikiranirwa hagufi n’ibiro bizoshingwa i Istanbul muri Turukiya, bikazoreramwo abategetsi ba ONU, Turukiya, Ukraine n’ab’Uburusiya. Arashobora kwongerezwa ikiringo mu gihe impande zompi zovyumvikanako. Andriy Yermak, umukuru w’ibiro vy’umukuru w’igihugu Volodymyr Zelensky, ariyamiriza iki gitero akagiriza Uburusiya ko “bubandanya buteza ikibazo c’imfungurwa”. Umuvugizi w’ubushikiranganji bwa Ukraine bujejwe imigenderanire, Oleh Nikolenko yongeyeko ati: ""Iyi misire y’Uburusiya ni amate Vladimir Putin aciriye ku munyamabanga mukuru w’ishirahamwe ONU, António Guterres no kuri Perezida Recep Erdogan wa Turukiya, bitanze uko bashoboye kwose habe aya masezerano, mbere Ukraine ikaba ibashimira cane”. Iki gitero kibaye mu gihe abategetsi bo mu bushikiranganji bwo kwivuna abansi bw’Ubwongereza bavuga ko ingabo z’Uburusiya mu ntara ya Kherson zishobora kubura ingene zironswa ivya nkenerwa kubera amayira ashobora gukatwa n’ingabo za Ukraine. Kyiv yaratanguje igitero gikomeye co kwivuna mu bumanuko bw’igihugu, kandi ingabo zayo zarakoresheje inkoho zirasa kure ibisasu vya misire zatanzwe na Reta Zunze Ubumwe za Amerika  mu gutera ikiraro ca Antonovsky i Kherson. Mu gihe iki kiraro cobomorwa, Uburusiya ntibwokworoherwa gushikira ingabo zabwo."	https://www.bbc.com/gahuza/articles/c4n9zq157yyo
politics	Imvo n'imvano iganira na bamwe mu barundi ku matora yo ku wa 20.05.2020 mu Burundi	Muri kino kiganiro Imvo n'imvano, Prudent Nsengiyumva aganira na bamwe mu banyagihugu b'Abarundi ku vyerekeye amatora yo ku wa 20.05.2020 mu Burundi.	https://www.bbc.com/gahuza/amakuru-52783988
sports	Qatar 2022-Brezili Vs Croatia: 'Uzoba umubabaro w’igihe kirekire’	"Ntivyategerezwa kurangira uko vyarangiye. Brezili yarakinye, iragenda gushika mu gice ca kane gishira ica nyuma (1/4) muri rino higanwa ry’igikombe c’isi yose, ariko rero indoto z’uko yari igiye kwerekana ubuhinga budasanzwe gushika muri finale zaraye zirangiye mu marira mu kibuga Education City Stadium. Croatia yarakweze Brezili buke buke gushika muri wa mwanya w’ama-penalties kugira ngo iyizimirize ibizigizigi vyayo vy’igikombe kigira gatandatu, igihugu co ku mugabane wa Bulaya kikaba caraye gisubiye kuyitembagaza mu kuyikura mw’ihiganwa. Igihe Neymar yinjiza igitsindo muri wa mwanya w’inyogera, igitsindo catumye anganya ibitsindo na ca gihangange Pele mu murwi nserukiragihugu ku ruhande rw’abagabo, vyaboneka ko yagomba abe intwari ariko yagiye kuva mu kibuga arira, muri uru rukino rushobora kuba ari rwo rwa nyuma kuri we mu gikombe c’isi yose. Inyuma y’urukino, vyaremejwe ko umumenyereza Tite agiye gutanga imihoho, uyu mugabo w’imyaka 61 akaba yarananiwe no guha igihugu irindi teka ryokwiyongereye ku ryo yagiteye mu 2019 mu gutsindira Copa Amerika, ihiganwa ry’igikombe ca Amerika y’Epfo, mu gihe Neymar nawe yavuze ko ashobora gukukuruka mu nkino mpuzamakungu. Bamaze gutsindwa, Tite  yavuze ati: ""Mu vy’ukuri biragoye cane. Ariko ni iherezo ryanje mu murwi nserukiragihugu wa Brezili. Narabivuze haraciye umwaka n’inusu”. Umuhinga mu bijanye n’umupira w’amaguru muri Amerika y’Epfo Tim Vickery yavugiye kw’iradiyo BBC Radio 5 Live ati: ""Uru ni urupfu mu muryango. ""Niko bigiye kugendera abafana ba Brezili mu masaha ari imbere. Croatia irashize mu kigandaro iki gihangange mu mupira w’amaguru. Ni ukuri iki kizotera umubabaro w’igihe kirekire . ""Ndizeye ko abantu batazobatako ishavu. Abanyabrezili barashobora kurakara. Ariko ndizeye ko ata ngaruka mbi iza kuba kuko si yo mpembo uyu murwi ukwiriye”. Iminota 90 ya mbere yari iryoheye ijisho, ariko impande zompi vyaranse ko zitsindana, biba ngombwa ko baja muri wa mwanya w’inyongera (prolongation/Extra time). Croatia imaze gushika aho incuro umunani mu nkino icenda yakinye muri ca gice co gukuranamwo mu nkino nkuru nkuru. Neymar yibajije ko yari agarukiye igihugu ciwe mu gihe nyaco cari kimukeneye cane, maze yinjiza igitsindo ku mupira bari bagiye bahererekanya n’ubuhinga bwinshi. Igitsindo yinjije ku munota wa 106 cagize 77 atsindiye igihugu ciwe, gutyo aba anganije n’igihangange Pele nk’uko ibiharuro vya FIFA bivyerekana. Ariko Bruno Petkovic yarakigomboye inyuma y’iminota ine gusa – mbere ukaba ari wo mupira wonyene Croatia yateye mw’igori (ikizwi nka tir cadre/shot on target) – cayigaruriye amahirwe yo kubandanya, iritwara neza ishobora gushika muri wa mwanya w’ama-penalties. Abakeba ni bo batamvye baratarika mu gihe Neymar wewe vyanse ko yigumya mu kibuga, ararira, arihanagura, biranka! Ni we yari gutera iya gatanu ariko ntivyakunze inyuma y’aho Marquinhos atereye iya kane ikagwa ku nkingi y’igori, biba birarangiye. Si ryo herezo rya mbere riteye agahinda kuri we. Mw’ihiganwa ry’igikombe c’isi yose ryabereye mu gihugu ciwe mu 2014, Neymar yarirangije n’imvune mu mugongo, ubu hakaba haciye imyaka ine bakubiswe n’Ububirigi bageze aho nyene. Mu rukino rwa nijoro, yabaye umwe mu bakinyi bavuye mu kibuga ubwa nyuma, abafana ba Brezili bicaye mu kibuga badatahura ivyari bihejeje kuba, ivyizigiro bari bafise muri Qatar bigeye akagirire. Tite ati: ""Neymar yari kuba uwa gatanu kuko iyi niyo ikomeye. ""Umutima ntuba uri hamwe na gato, gusa abakinyi baba biteguye iyo bazi ko ari bo batera penalty ya nyuma”. Ariko uwahoze ari umusatirizi w’Ubudagi Jurgen Klinsmann ntavyemera, aho ku mboneshakure BBC One ati: ""Iyaba jewe ni we yari gutera penalty ya mbere. Ni co gihe uba umukeneye kugira ngo ahumurize imitima”. Urugendo rwa Brezili mu gikombe c’isi yose rwaraye rusubiriye guhagarikwa n’igihugu c’Ubulaya ku ncuro ya gatandatu yikurikiranya, igihe ca nyuma iheruka gutsinda igihugu co kuri uno mugabane hakaba hari mu 2002 itsinze Ubudagi muri finale. Uwo mwaka kandi ni ho iherukira gutwara igikombe c’isi yose,  ica nyuma muri bitanu ifise, hakaba haciye imyaka 20 kuva igihugu atari ico ku mugabane wa Bulaya gitwaye iki gikombe. Ibi biharuro si vyiza kuri Brezili. Iki gihugu co muri Amerika y’ubumanuko gitangura cikwega, kikaba mbere carananiwe no kwinjiza mu gice ca mbere c’urukino mu nkino zaco indwi ziheze muri iri higanwa. Iyo Vinicius Junior canke Neymar bagakoresha amahirwe bagiye baronka mu gihe ca mbere, vyari kuba ibindi bindi. Uyu murwi wa Tite wabaye kandi umurwi wa mbere muri kahise k’ihiganwa ry’igikombe c’isi yose ukuriwe mw’ihiganwa mu gice co gukuranamwo mu gihe ari wo watanguye kwinjiza ica mbere muri wa mwanya w’inyongera. Hagati aho, igihe igihugu kiza mu kibanza ca mbere kw’isi giherukira mu nkino z’igice ca kabiri gishira ica nyuma ni mu 1998, ikaba yari Brezili nyene. Tite ati: ""Si jewe jenyene ntakaje, ni umurwi wose. Twagerageje gukoresha amahirwe yose twaronse ariko biranka. Twayarwijije  - twaronse amahirwe 19 dutera mw’igori 11. Bobo nta na rimwe bari bwaronke akaryo na kamwe ko gutera mw’igori. ""Ndatahura ko ari jewe wa mbere vyavuyeko, ariko ugutsindwa kwacu kwatuvuyeko twese. Ni umupira w’amaguru nta kundi. Igihe kimwe uratsinda, ikindi gihe ugatsindwa”. Umukuru w’igihugu wa Brezili aherutse gutorwa, Luiz Inacio Lula da Silva, yanditse kuri Twitter ati: ""Brezili yarakoze cane. Neymar yinjije igitsindo ciza cane kandi abakinyi bategerezwa kubishimirwa. Ndahereza icubahiro canje abakinyi n’umumenyereza. ""Reka tubandanye urugendo kuko mu buzima nta gucika intege”. Urubuga ngurukanabumenyi rwo muri Brezili Globo Esporte rwanditse inkuru y’umubabaro “y’irangira ry’indoto”. Inkuru kuri tite, abakinyi biwe n’abafana bose ba Brezili ikaba igarukiye aho."	https://www.bbc.com/gahuza/articles/c80g79p7579o
politics	Tigray: Umushikiranganji wa mbere wa Ethiopia ariyamiriza ibiganiro vy’amahoro	"Leta ya Ethiopia itangaza ko idashobora kwicarana n'abarongoye intara (Leta) ya Tigray yo mu buraruko bw'iki gihugu kugira ngo barangize intambara, nk'uko umwe mu bahanuzi bakuru b'umushikiranganji wa mbere Abiy Ahmed yabibwiye BBC. Mamo Mihretu avuga ati: ""Ntituganira n'inkozi z'ikibi…ahubwo turabarengutsa imbere y'intahe, ntitwicarana nabo ku meza y'ibiganiro"". Aha ni inyuma y'aho umuryango w'ubumwe bw'ibihugu vya Afrika usabiye ubutegetsi bwa  Ethiopia kuganira n'abarongoye leta ya Tigray. Iyi ntambara ivugwa ko imaze guhitana abaharurwa mu majana, abandi nabo baharurwa mu bihumbi bakaba bamaze guta izabo. Ishirahamwe ONU riragabisha ko ibintu bishobora kuyangara. Ku wa gatanu, umukuru w'igihugu ca Afrika y'Epfo, Cyril Ramaphosa, asanzwe arongoye umuryango w'Ubumwe bwa Afrika, yaragenye abahoze ari abakuru b'ibihugu batatu - Joaquim Chissano wa Mozambike, Ellen Johnson Sirleaf wa Liberiya na Kgalema Motlanthe wa Afrika y'epfo -  kugira ngo bahagararire ibi biganiro. Ariko ubutegetsi bwa Ethiopia buvyamirira kure, bukavuga ko ibikorwa vya gisirikare bifise intumbero yo kugarukana iyubahirizwa ry'amategeko mu gihugu. Ingabo za leta zitangaza ko zimaze kwigarurira ibisagara bikuru bikuru muri iyo leta kandi ko ziriko ziritegura gufata umugwa mukuru wa Tigray, Mekelle. Bwana Mamo avuga ati: ""Igikorwa nyamukuru benewacu na bashikacu ba Afrika bokora ni ugutera igitsure TPLF ikamanika amaboko, kuri iki kintu rero, ntibikenewe ko hari uwurinda kuja i Tigray canke Mekelle kubibumvisha"". Avuga ko aba bahoze barongoye ibihugu - biteze gushika mu gihugu mu minsi iri imbere - batazoshobora kugendera Tigray kubera ibikorwa vya gisirikare bibandanya. Ibikorwa vy'ugutumatumanako amakuru no kwunguruza abantu vyarahungabanye cane kuva iyi ntambara yaduka. Bwana Mamo avuga ko leta iriko irakora ""uko ishoboye kwose"" kugira ngo amashirahamwe y'abagiraneza  ya ONU ashobore gushira imfashanyo abanyagihugu ba Tigray. Kuri uyu wa Mungu, igisirikare ca Ethiopia catangaje ko kiriko citegurira gufata Mekelle. Koloneli Dejene Tsegaye, umuvugizi w'igisirikare, yabwiye ikinyamakuru ca leta Ethiopia Broadcasting Corporation, ati: ""Igice gikurikira ni igikorwa gikomeye, kikaba cerekeye kuzinguriza Mekelle dukoresheje amaburende, kurangiza intambara zibera mu misozi hamwe no gutera tuja imbere ku rugamba"". Aya makuru avuga kandi ko abanyagihugu bagabishijwe ko  vya muzinga ari vyo bizokoreshwa muri iki gitero."	https://www.bbc.com/gahuza/amakuru-55033411
sports	Umukinyi wa Manchester City Benjamin Mendy arahakana ivyaha vyo gufata ku nguvu yagirizwa	Umukinyi wa Manchester City Benjamin Mendy yahakanye ivyaha icenda bishingiye ku gitsina yagirizwa ko yakoreye abagore batandatu. Imbere ya Sentare ya Chester Crown, Mendy w'imyaka 27 aba ahitwa Prestbury mu karere ka Cheshire, yahakanye ivyaha vyose yagirizwa, harimwo indwi vyo gufata ku nguvu. Uyu mukinyi mpuzamakungu w'Umufaransa yagirizwa kandi ihohotera rishingiye ku gitsina no kugerageza gusambanya ku nguvu. Bivugwa ko ibi vyaha vyabereye i muhira iwe hagati ya Gitugutu (10) 2018 na Myandagaro (8) 2021. Uyu yagirizwa yiteze gucirirwa urubanza ku wa 25 Mukakaro (7) 2022. Uwo bagirizwa hamwe Louis Saha Matturie, aba ahitwa Eccles mu karere ka Salford, na we nyene yahakanye ivyaha 12 yagirizwa. Uyu mugabo w'imyaka 40 ahakana ivyaha umunani vyo gufata ku nguvu hamwe n'ibindi bine vy'ihohotera rishingiye ku gitsina, yagirizwa ko yakoreye abagore umunani hagati ya Mukakaro (7) 2012 na Myandangaro (8) 2021. Bompi babandanya bidegemvya vy'agateganyo. Inyuma yo kwagirizwa ibi vyaha, Mendy yaciye ahagarikwa vy'agateganyo gukinira umurwi wiwe wa Manchester City inyuma y'inkino 50 za Premier League yari amaze kuyikinira kuva yinjiye muri uwo murwi avuye muri Monaco mu 2017, akaba amaze kandi gukinira Ubufaransa inkino cumi.	https://www.bbc.com/gahuza/amakuru-61560977
sports	Ibivugwa mu mupira w'amaguru i Buraya ku wa gatatu itariki 27.02.2021: Di Maria, Upamecano, Garcia, Zirkzee, Tarkowski, Benteke	Umugwi wa Tottenham uramaze kuvugana n'umukinyi wo hagati wa PSG  na Argentine Angel di Maria kugira aze gukinira uwo mugwi. Uwo mukinyi yahoze muri Man United w'imyaka 32 ashobora kwimukira mu wundi mugwi ata gisabwe muri uyu mwaka. (L'Equipe via Talksport) Umugwi wa PSG urizeye kugura umukinyi wo hagati wa Tottenham n'Ubwongereza Dele Alli, 24, kw'ideni mu kiringo gisigaye c'uyu mwaka. Tottenham na yo iriko iriyumvira kuzana umukinyi wa Borussia Monchengladbach n'Ubudagi Florian Neuhaus,23, kugira ace asubira mu kibanza ciwe. (Mirror) Tottenham kandi irashirwa mu majwi ko ishaka kuzana umukinyi w'inyuma wa Naple na Serbia Nikola Maksimovic, 29, amasezerano yiwe azorangirana n'uyu mwaka. (Spazio Napoli via Sport Witness) Biravugwa ko Thomas Tuchel agiye guhita aja ku kivi muri iyi misi iri imbere nk'umumenyereza wa Chelsea. Uwo mudagi yasubiriye Frank Lampard ku kibuga ca Stamford Bridge  ku musi wa kabiri, avuga ko umukinyi w'inyuma w'umugwi wa RB Leipzig n'Ubufaransa Dayot Upamecano, 22, ari umwe mu bakinyi yipfuza cane, (SportBild via Team Talk) Vyitezwe ko umukinyi wo ku ruhande rw'i bubamfu wa Chelsea Baba Rahman, aba umukinyi wa mbere avuye muri uwo mugwi kava umumenyereza Lampard yirukanywe mu mabanga yiwe, mu gihe vyitezwe ko uwo mukinyi wo muri Ghana w'imyaka 26, aja mu mugwi wo mu Bugiriki, PAOK Salonika kw'ideni. (Sport24 via London.Football) Vyitezwe ko umukinyi wo ku ruhande wa Manchester United Facundo Pellistri wo mu gihugu ca Uruguay w'imyaka 19 ava muri uwo mugwi kw'ideni, akaba aronderwa n'imigwi ya Club Bruges na Alaves, aho yari yagiye muri uwo mugwi wa The Red devils ava muri Penarol  mu kwezi kwa cumi. (Goal) Umukinyi w'imbere w'Ububiligi, Christian Benteke w'imyaka 30, yitezwe kuguma mu mugwi wa Crystal Palace n'aho aronderwa cane n'umugwi wa West Bromwich Albion. (Sky Sports) Leicester ifise icizere co kugura umukinyi yari imaze umwanya muremure irondera James Tarkowski wo mu mugwi wa Burnley mu mpera z'uyu mwaka. Uwo mukinyi w'imyaka 28 asigaje amezi 17 mu masezerano bafitaniye n'umugwi wiwe, ariko ntarafata ingingo yo kuva muri uwo mugwi wiwe. Iyindi migwi yari yarigeze kumurondera ni The Forex na West Ham. (Mirror) Arsenal ifise akazi katoroshe ko ko guhiganwa na Barcelone kugura umukinyi wo hagati wa Manchester City w'imyaka 21, Eric Garcia, vyitezwe ko agiye kurangiza amasezerano yari afitaniye n'uwo mugwimuri uyu mwaka. (Mundo Deportivo via Express)	https://www.bbc.com/gahuza/amakuru-55826061
health	Abantu mw'isi batera bakunda isukari, none hari ikibazo biteye, kiriko gikorwako iki?	"Icigwa  ciswe Global Burden of Disease, catangajwe mu kinyamakuru The Lancet,  mu ntango z'uyu mwaka, casize itangazamakuru ryo muri Israel  mu kanyamuneza Umwihwezo w'ibiharuro vyerekana uko amagara y'abantu yifashe mu bihugu bigera ku 195, werekana ko Israel ari co gihugu kiza imbere kw'isi mu bihugu bidafise ikibazo c'impfu ziturutse ku ngwara zitegwa n'ibifungurwa. Ivyo vyakurikiwe n'isekeza ry'inkuru zandikwa mu binyamakuru zihimiriza abantu ""gufungura nk'abanya Israel"" ""Akaga"" Muri 2018, muri Israel hafunguwe kg 60 z'isukari ku muntu, n'ukuvuga amagarama 165 ku munsi. Urwo ni rugero ruri hejuru kurusha ahandi hose kw'isi, ufatiye ku biharuro BBC yaronse, bitangwa n'ikigo gikurikirana ikoreshwa ry'isukari ISO -International Sugar Organisation. Professor Itamar Raz, umukuru w'ikigo ca Israel kijejwe kurwanya diabete akaba n'umuhinga mu kuvura diabetes ku rwego mpuzamakungu, agira ati ""Muri Israel, urugero rw'isukari umuntu akuze afata ku munsi, usanga rugeze ku tuyiko 30, ibi ni agahomeramunwa. Ibindi bihugu biza imbere mu gukoresha isukari nyinshi birimwo Malaysia, Barabados , Fiji na Brezil. Abaza inyuma ya bose mu gukoresha isukari nkeyi ni abanya Korea ya ruguru, aho batarengeje kg 3.5 ku muntu mu 2018. Aho ni mu gihe abazimyamuriro babo bo muri Korea y'epfo, ibiharuro vyo muri uwo mwaka vyerekana ko bageze ku kg 30.6 ku muntu. Leta zunze Ubumwe za Amerika, aho usanga haboneka ibiharuro bikwiye ku ngwara zifatira ku vyo abantu bafungura, bigaragara ko bakoresheje kg 31.1 ku muntu, ariko ntibari no mu bihugu 20 vya mbere bikoresha isukari nyinshi. Umuntu agiye kuraba uko ibintu bimeze, asanga Ubuhinde arico gihugu kiza ubwa mbere mu gukoresha isukari nyinshi, aho hariwe toni miriyoni 25.39 muri 2018 - isumba isukari ikoreshwa hose mu bihugu vyose bigize Ubumwe bwa Bulaya. Ibiharuro bitangwa ku gufungura isukari ntivyerekana gusa iyo abantu biyongerera mu bifungurwa n'ibinyobwa ubwabo gusa. Hari n'ivyo abahinga mu magara y'abantu bita 'free sugar', iyo ikaba irimwo iyo ibifungurwa vyongerwamwo bikiriko biratunganywa mu mahinguriro canke vyisanganiwe ubwavyo, nk'ivvyamwa canke umutobe wavyo. Ivyo vyose biza vyiyongera, ugasanga muri rusangi isukari abantu bihereza yaraduze iva kuri toni 123,4 mu 2001, ija kuri toni 172,4 mu 2018, nk'uko biboneka mu biharuro bitangwa na ISO. Usaranganije iyo sukari yose ku gitigiri c'abantu kw'isi, usanga umwe yoba afungura kg 22.6 ku mwaka. Ariko ni kuki dufungura isukari nyinshi? Impamvu n'uko isukari yamye ari igifungurwa kizimbutse kandi gishobora gushikirwa na bose gitanga inguvu zikenewe n'imibiri yacu. Ishami ry'ishirahamwe mpuzamakungu ryitaho infungurwa FAO rimenyesha ko nk'akarorero, isukari mu Buhinde, ari ""igifungurwa nkenerwa kiribwa na bose kandi gikenewe kugirango abakene baronke inguvu zikwiye mu mubiri wabo ku giciro giciririkiye"". Igitigiri c'abakunda ibisosa cariyongereye cane muri ico gihugu, kuva mu myaka y'intango za 1960s  gushika hagati mu za 1990s, urugero rw'isukari rufungurwa rwariyongereye kuva kuri toni miriyoni 2.6 ruja kuri toni miriyoni 13. Ibifungurwa biciye mu nganda vyaramaze kumenyerwa gukoreshwa na benshi kw'isi mu buzima bwabo bwa minsi yose. Ibiharuro bituruka muri Leta zunze Ubumwe za Amerika, vyerekana ko bene ivyo bifungurwa biri kuri 77%  vy'ibifungurwa vyose vyagurishijwe mu 2002. Isukari ni kirumara mu bifungurwa bica mu nganda, irakoreshwa mu kwongera uburyohe canke mu kwongereza igihe ibifungurwa bimara bibitse. Abenshi mu bahinga b'amagara y'abantu bavuga ko urugero runini rw'isukari arirwo kibazo gikuru mu bitera ubuvyibuhe burenze bwabaye nk'ikiza. Mu 2015, OMS yaragabanije urugero rw'isukari igira inama abantu kutarenza. Iki gihe OMS igira inama abakuze n'abana kugabanya isukari isanzwe iri mu vyo bafungura itari iyongewemwo, ikagera munsi ya 10% vy'inguvu umubiri ukeneye. OMS iravuga kandi ko kugabanyako ibindi bice 5% , n'ukuvuga gm 25 (utuyiko 6) ku munsi ""bishobora kuzana inyungu ku magara y'abantu"". Umutegetsi mu buyobozi bw'ikigo British Heart Foundation, Victoria Taylor, avuga ko 'bigaragara ko abategetsi mu magara y'abantu bahanura abantu kugabanya isukari'. Avuga ko ""Uko ibintu bihagaze kino gihe, bigaragara ko isukari ifungurwa ku rugero rurenze haba mu bana canke abakuze, eka no ku ngero zose z'abantu mu  bijanye n'ubutunzi."" Gutangisha amakori ku birimwo isukari vyatumye ibihugu bimwe bimwe bitera intambwe kuruta gutanga impanuro gusa: mu myaka mike ishize, ibihugu bigera ku 20 vyashize amakori ku bifungurwa n'ibinyobwa birimwo isukari nyinshi. Mu ntango z'uku kwezi, Singapore cabaye igihugu ca mbere cabujije amatangazo yamamaza ibinyobwa birimwo isukari, iryo tegeko rikazoshirwa mu ngiro mu mwaka uza. Umwe mu  bategetsi b'ubushikiranganji bw'amagara y'abantu muri Singapore Edwin Tong, avuga ko ""abaturiye isi bagenda barwiramwo abasaza muri rusangi, kandi ingwara zidakira zitera ziyongera, ivyo bigatera bijana isi mu bibazo vy'amagara kandi bitwara amafranga menshi, isi itazoshobora kwiyugurura hamwe atacokorwa. Gushimikira ku binyobwa bisosa nka za fanta, ntibabikura ku busa. Ibi ni ibinyobwa birimwo isukari nyinshi cane kandi ata kintu c'ingirakamaro vyongera umubiri. Ariko rero ibi binyobwa ubisanga henshi cane, nka hose kw'isi. Witegereje ibiharuro vyegeranijwe  n'ishure rya Harvard ritanga inyigisho ku magara y'abanyagihugu, fanta orange ya ml  355 irimwo utuyiko 11 tw'isukari. Ivyirwa vyinshi vyarerekanye isano riri hagati ya bene ivyo binyobwa n'ubuvyibuhe, hamwe rero n'impungenge zo gufatwa n'ingwara za diabete bita 'de type 2,' umutima canke umuntu akaba yopfa imburagihe. Ariko hari abibaza ko itangazamakuru ari ryo rivuga nabi isukari Uwukuriye ikigo kijejwe isukari mw'isi -International Sugar Organisation,  Jose Orive yabwiye BBC ko 'isukari itoranywa ikavugwa nabi', igakurwa mu bindi bifungurwa abantu bafungura bifise ingaruka ku magara yabo. Yagize ati: ""Isukari iravugwa nabi, ariko ntawokwirengagiza kahise kayo ko kuba igifungurwa c'ifatiro mu kuronsa umutnu inguvu akeneye. Isanzwe iri no mu maberebere"". Kubwiwe ngo ntikwiye kwizizirwa mu bikwiye kwirindwa ku bantu bashka kugabanya ikibazo c'ubuvyibuhe bw'umurengera cabaye nk'ikiza, kuko ngo n'ibindi bituma bifise uruhara, harimwo ko abantu batakiva aho bari ngo bagorore imitsi, canke ivyo bafungura muri rusangi Orive agira ati : ""turazi neza ko gufungura birengeje ata n'umwe bigirira neza"" ""Infungurwa nzima ziracaboneka?"" Holly Gabriel, umwe mu banonosoye inyigisho ku bifungurwa - nutritioniste wo mu kigo 'Action Sugar' kigizwe n'abashakashatsi, bahimiriza leta gushiraho politike zigabanya isukari, nawe aremeza ko ikibazo atari isukari gusa. Avuga ko ikibazo c'ubuvyibuhe burenze giterwa n'inyifato n'imibereho ituma abantu bavyibuha birenze, eka n'ibifungurwa bisigaye bitunganywa nabi. Izo nizo mpamvu avuga ko hari hakwiye kugira igikorwa mu gushiraho ingingo zifasha gusubiza ibintu mu buryo. Orive avuga ko atabona neza nimba ikibazo co gushira amakori ku bidandazwa bimwe bimwe bishobora kugira ico bifashije ku gihe kire kire, ariko ntikimubuza kunegura amahinguriro y'ibinyobwa n'ibifungurwa kw'ikoreshwa ry'isukari. Isukari ntishirwa mu bifungurwa ngo yongereze ubusose gusa, ishobora no gufasha kugirango bibikike igihe kire kire. Gushira amakori ku  bifungurwa, vyagaragaye ko bifasha gusa mu kwinjiza amakori muri leta. Orive yemeza ko:""Ariko amahinguriro y'ibifungurwa birakenewe ko agira uruhara akareka kwihisha."" Amahinguriro y'ibifungurwa n'ibinyobwa aramaze kugira urwo ruhara mu bihugu bimwe bimwe. Mu kwezi kwa cumi na kabiri umwaka wa 2018, amahinguriro menshi akomeye mu Budagi yarunvikanye na leta kugabanya isukari mu bifungurwa vyayo kuva mu 2025 , harimwo n'ibinyobwa vyoroshe, aho urugero rwayo ruzokurwako 15 %. Ariko amakori nayo? Yo hari ico afasha? Ibindi bifungurwa bikorwa ma mafu nk'ama gato vyovyo? Mu cirwa cakozwe n'abashakashatsi bo muri kaminuza ya Otago muri Nouvelle Zelande, basanze amakori ya 10% ku binyobwa vyoroshe birimwo isukari yaratumye kugura no kwihereza ivyo binyobwa kugabanuka ku bice 10%. Mu bibanza bimwe, kubuza isukari vyatumye amahinguriro y'ibifungurwa n'ibinyobwa ahindura kugirango yirinde gutozwa amakori -mu Bwongereza, ikigo 'Action on Sugar', kimenyesha ko urugero rw'isukari mu binyobwa rwagabanutse ko 28.8 % mu binyobwa kuva mu 2018. Kubera ayo amakori atanguye gutozwa vuba mu bihugu vyinshi, ico bishobora kuba vyarafashije ku buzima bw'abanyagihugu ntikiragaragara neza. Ariko rero abigisha bo kuri kaminuza ya 'London School of Hygiene and Tropical Medicine mu Bwongereza, bakoze ikimeze nko gushiraho amakori ku bifungurwa vy'utuntu duto duto two gupfuvya inzara (snacks) nk'ibisuguti, gato n'imbombo, basanga vyoshobora gufasha. Mu gikorwa kaminuza ya Oxford bafatanijemwo na kaminuza ya Cambridge, bitegereje ico kwongera ibice 20% ku kiguzi c'ibifungurwa birimwo isukari  bishobora gufasha. Basanze muri rusange, kwongereza ico giciro ku binyobwa bisosa vyotuma abantu batakaza kg 1.3 mu mwaka umwe. Pauline Scheelbeek ari mu banditse ivyavuye mu cigwa c'izo kaminuza avuga ko ""Ubwongereza buri mu bihugu bishobora gufatwa nk'akarorero k'uburyo inkurikizi z'ingingo za leta zishobora gukurikiranwa, ico zashitseko kigeragezwa. Scheelbeek n'abandi bashakashatsi bagenzi we basanze ikori ku tuvunamusase, rishobora gufasha kugabanya ubuvyibuhe burenze - obesite -, ku bice 2.7 % mu banyagihugu b'Ubwongereza mu kiringo kitarenze umwaka. Avuga ko kuri bo basanga ikori rishobora gufasha, n'ubwo atawovuga ko hari ubufindo umuntu ashobora gukoresha mu gukuraho bwangu ikibazo c'ubuvyibuhe bw' umurengera no guhindura mu nziza uburyo abantu bafungura. Ariko rero ngo igikenewe n'ukumenya ko kugabanya isukari ari ngombwa mu bikeneye gukorwa."	https://www.bbc.com/gahuza/amakuru-50423382
health	Ni ibiki Donald Trump yagiye avuga ku bijanye na Coronavirus?	"Perezida Donald Trump ni we mutegetsi akomeye kw'isi yanduye indwara ya Covid-19. Mw'ijoro ryo ku wa 01 z'uku kw'icumi, Perezida Trump yamenyesheje ku rubuga rwiwe rwa Twitter ko we n'umugore wiwe Melania banduye. Iyi nkuru ije mu gihe gikomeye c'imyiyamamazo mu matora ategekanijwe ku itariki 3 z'ukwa 11, mu gihe kandi iki kiza karanda ca coronavirus kimaze guhitana Abanyamerika barenga 200,000, mu gihe abarenga miliyoni 7 banduye. Ibinyamakuru vya Leta Zunze Ubumwe za Amerika bimenyesha ko uyu ari we mukuru w'igihugu wa Amerika agize ibibazo vy'amagara akiri ku butegetsi mu myaka mirongo iheze. Ivyagiye bitangazwa na Perezida Trump ku bijanye na coronavirus vyagiye bitera impari zikomeye, mbere akaba yaraneguwe cane ku kungene yavyifashemwo ku biraba iki kiza. Ng'ibi bimwe mu bikomeye yagiye aravuga kuri Covid-19: Ku wa 22 z'ukwa mbere, haciye iminsi ibiri gusa habonetse umuntu wa mbere yanduye coronavirus muri Amerika, Perezida Trump yahaye ikiganiro televiziyo CNBC yo muri Amerika, aho yafashe minenerwe Covid-19, avuga ko ata kibazo iteye ku gihugu. ""Ibintu biri ku murongo. Ni umuntu umwe avuye mu Bushinwa, kandi ibintu turabifise mu minwe. Nta ngorane zizoba"". Ku wa 27 z'ukwa kabiri, abantu bari banduye Covid-19 muri Amerika bari 25 gusa, ariko Trump yabwiye Abanyamerika ko ibintu vyategerezwa ""kuba bibi imbere y'uko biba vyiza"". Ico gihe, Trump yari agifise icizere ko uwu mugera ushobora kuranduranwa n'imizi. Mu nama mu biro vy'umukuru w'igihugu Maison Blanche/White House, Trump yavuze ati: ""Izogenda amazimayongo. Ni umunsi umwe gusa, ni nk'igitangaro, izorangira"". Ayo majambo yagumye ayasubiramwo mu ndwi nkeya zakurikiye, aho yavuga ko ibitigiri vy'abandura mu minsi mike vyariko ""biregereza ubusa[zeru]"". Mu kwa gatanu, Bwana Trump  yavuze ko kubona ibiharuro vy'abandura bigenda vyiyongera muri Amerika cari ""ikimenyetso ciza"". Mu nama nshikiranganji yerekanywe ku mboneshakure, yavuze ati: ""Iyo tugize abantu benshi banduye, jewe si mbona ko iyo ari ingorane"". ""Jewe ingene ndabifata, ku ruhande rumwe, ndabifata ko ari ikintu ciza kuko vyerekana ko ubushobozi bwacu bwo gupima bukomeye cane"". Yavuze ivyo yishimikije ibiharuro vyerekana ko ico gihe Amerika ari yo yari imaze gupima abantu benshi gusumba ibihugu vyose kw'isi, n'aho yaza inyuma mu bijanye n'urugero rw'abantu bari bamaze gupimwa ico gihe. Ku wa 22 z'ukw'indwi, Perezida Trump yavuze ko imyiyerekano yo muri rya sekeza Black Lives Matter (Ubuzima bw'abirabure ni kirumara) mu bisagara bitari bike vya Amerika ari yo yabaye intandaro y'irwirirana rya Covid-19 mu gihugu. Ati: ""Ibiharuro vy'abandura vyatanguye kwiyongera mu Banyamerika bakiri bato inyuma gato y'imyiyerekano, ari yo nk'uko mubizi neza, ariyo yatumye haba ukudebukirwa mu twigoro two kurwanya iki kiza mu gihugu"". Mu gihe abahinga mu vy'amagara y'abantu bari bagize ubwoba ko iyi myiyerekano yari gutuma ibitigiri vy'abandura vyiyongera, ubushakashatsi bwerekana ko ata kivyemeza ko ibi ariko vyagenze. Ubushakashatsi bwakozwe n'ibigo vya Kaminuza vya Harvard na Northwestern bwerekana ko iyi myiyerekano ""yari ifise uruhara ruto cane rwose"" mw'irwirirana ry'abanduye uwu mugera mu kwa gatandatu no mu kw'indwi. Uko iki kiza cagenda ciyongera muri Amerika, Perezida Trump yagenda yipimisha coronavirus iminsi yose. Abajijwe ibijanye n'uku kwipimisha kwa minsi yose, ku wa 21 z'ukwa gatanu yatanze inyishu nk'uko umengo ntaco bimubwiye. Imbere yuko yurira kajugujugu ari imbere ya Maison Blanche, yavuze ati: ""Inyishu z'ibipimo ni vyiza cane"". ""Rero muri kino gitondo, ibipimo vyerekana ko nkomeye, si ko? Rero, ibipimo ni vyiza cane. Ni ukuvuga ko ata mugera nanduye"". Mu gihe ibitigiri vy'abandura vyariko biraduga cane muri Amerika, Perezida Trump, ku wa 04 z'ukw'indwi, umunsi w'ukwikukira kwa Amerika, yavuze ko ibice 99% vy'abanduye Covid-19 muri Amerika ""ata ngorane na ntoya bateye"". Ati: ""Ubu tumaze gupima abantu hafi imiliyoni 40. Twakoze gutyo, turerekana ibitigiri vy'abanduye, 99% muri vyo nta ngorane na ntoya biteye"". Aya majambo yaciye yiyamirizwa ubwo nyene na Anthony Fauci, umukuru w'ikigo kijejwe kurwanya indwara zandukira mu gihugu (National Institute of Allergy and Infectious Diseases), hamwe n'umuhinga wa leta yiwe mu bijanye na Covid-19. Muganga Fauci ati: ""Ibi si ko bimeze na gato"". Ikiganiro ca mbere hagati y'abahiganirwa ikibanza c'umukuru w'igihugu ku wa 29 z'ukw'icenda, caranzwe n'uguterana amajambo hagati ya Bwana Trump n'umukeba wiwe wo mu mugambwe w'abademokarate, Joe Biden. Bimwe mu vyo yanegura, Perezida Trump yarifatiye mu gahanga Biden k'ukungene yitwararika cane ingingo zo kwirinda Covid-19. Ati: ""Igihe cose uzomubona, azoba yambaye agapfukamunwa"". ""Ashobora kuba ariko avugira ku metero 60 uvuye ... ariko ukabona yambaye agapfukamunwa kanini bitari bwigere bibaho"". Mu ntango, Perezida Trump yaranse kwambara agapfukamunwa n'aho yaba ari mu bibanza rusangi, akaba yatanguye kukambara ubwa mbere mu kw'indwi, mbere no ku wa 22 z'ukwa cenda akaba yaritavye ikoraniro ashikiriza n'ijambo ata gapfukamunwa yambaye. Mu ntango z'uno mwaka, Perezida Trump yarafashe minenerwe ivyo kwambara agapfukamunwa, n'aho abahinga bobo bavuga ibindi. Ubutumwa bwa Bwana Trump kuri Twitter amenyesha ko we n'umugore wiwe banduye Covid-19, bwaherekejwe n'ubundi butanga icizere mu gihe hari abari bafise amakenga ku magara yiwe. Ubwo butumwa buvuga buti: ""Muri iri joro, ibipimo vyerekana ko @FLOTUS [Madamu wa Perezida, mu mfunyafunyo] na jewe twanduye COVID-19. Dutanguye igihe ca guma mu rugo ubu nyene. Ibi tuzobirengana TURI KUMWE TWESE!"" Uyu mukuru w'igihugu w'imyaka 74, ari mu murwi w'abantu bafatwa n'abahinga ko babangamirwa cane, nk'uko bivugwa n'ikigo kijejwe kurwanya indwara muri Amerika (Centre for Disease Control, CDC). Kugeza kw'itariki 30 z'ukw'icenda, Covid-19 yari imaze kwica Abanyamerika barenga 41,000 bafise hagati y'imyaka 65 na 74, nk'uko bivugwa n'ikigo CDC."	https://www.bbc.com/gahuza/amakuru-54391743
religion	Itegeko rya Sharia ni iki? Rivuze iki ku bagore bo muri Afghanistan?	"Aba Taliban bavuga ko bazotwara Afghanistan hisunzwe ata guhesha ingingo z'amategeko  ya Islam zizwi nk'itegeko rya Sharia. Uwo mugwi washikiriye intsinzi umaze gufata umugwa mukuru Kabul, gutyo urangaza  imyaka hafi 20 y'uruhara rw'ingabo mpuzamakungu zari zirongowe na Amerika uri ico gihugu. Hariko haba iki muri Afghanistan? Mu kiganiro ca mbere n'abamenyeshamakuru inyuma yo gufata Kabul, umuvugizi w'aba Taliban yavuze ko ibibazo bimwe bimwe nk'ivyerekeye ibinyamakuru n'uburenganzira bw'abagore bizokwubahirizwa hisunzwe ""itegeko rya Islam"", ariko uwo mugwi nturasigura ico ivyo bizoba bivuze mu ngiro canke mu bikorwa. Uwatsinzindiye agashimwe k'amahoro ka Nobel Malala Yousafzai - yarashwe n'aba Taliban afise imyaka 15 ahorwa guharanira uburenganzira bw'abakobwa bwo kuja mu mashure muri Pakistan - yagabishije ko ingene aba Taliban batahura itegeko rya Sharia bishbora kuba akaga ku bakobwa n'abagore muri Afganistan. Yabwiye BBC ati: "" Nararonse akaryo ko kuvugana na bamwe mu baharanira uburenganzira muri Afghanistan, barimwo abo mu mashirahamwe y'abagore, nabo barafise ayo makenga ko batazi ico ubuzima bwabo bugiye kuba."" ""Benshi baribuka ivyariko biraba mu 1996-2001, gutyo bakaba bafise amakenga menshi ku mutekano wabo, uburenganzira bwabo, ugukingirwa [no] gusubira kuja mu mashure."" Igijhe aba Taliban baheruka ku butegetsi  abagore ntibari bemerewe gukora akazi canke kuja mw'ishure. Kuva ku myaka umunani, abakobwa bategerezwa kwambara burka, abagore nabo bakaba bari barekuriwe kuja ahabona  ari uko baherekejwe n'umuntu w'umugabo wo mu muryango. Abagore babirenzeko barakubitwa abantu barorera. Ministre w'Ubwongereza ajejwe intwaro yo hagati Madame Priti Patel, avuga ku migambi ya reta yo kwakira impunzi 20.000 z'abanya-Afghanistan mu Bwongereza, yavuze ko atizeye ukwizeza kwatanzwe [n'aba Taliban]. Yabwiye BBC ko uwo mugwi ufise kahise ko gukandamiza abagore, kandi ko ""ivyo bitagiye guhinduka buno nyene"". Itegeko rya Sharia n'indinganzizo y'amategeko ya Islam. Riva muri Koran, inyandiko shingiro ya Islam, hamwe na fatwa - imanza ziba zaciwe n'inzobere mu vyigwa vya Islam. Sharia ubundi risigura  ""inzira igaragara, icamwo abantu benshi igana ku mazi"". Itegeko rya Sharia rikora nk'igitabo c'ingingo zigenga ukubaho aba Islam bose bategerezwa kwisunga, harimwo amasengesho, kwisonzesha no gufasha abakene. Rigamije gufasha aba-Islam gutahura ingene bategerezwa kwigenza mu kintu icarico cose c'ubuzima bwabo hisunzwe ingene Imana ibishaka. Sharia rishobora guha insiguro icarico cose kijanye n'ubuzima bwa minsi yose  bw'umu-Islam. Nk'akarorero, nk'umu-Islam atazi neza ico yokora aronse ubutumire bw'abo bakorana kugira bajane mu kabare inyuma y'akazi  ashobora kuraba inzobere mu vyigwa vya Islam kugira amugire inama maze akore ibijanye n'amategeko y'idini ryabo. Ibindi bice vy'ubuzima bwa minsi yose aho aba-Islam bashobora kubaza inzobere ingene bovyifatamwo n'amategeko agenga umuryango, amafaranga hamwe n'imirimo y'ubugwizatunga. Sharia ishira ivyaha mu migwi mikuru mikuru ibiri: ivyaha vya ''hadd"", biba ari ivyaha bikomeye cane bifise n'ibihano bizwi, hamwe n'ivyaja vya ''tazir'' aho igihano gishingwa n'umucamanza. Ivyaha vya ''hadd'' birimwo ukwiba, gushobora guhanishwa guca ikiganza c'uwagiriwe n'ico caha, hamwe n'ubusambanyi bw'abarenze ibigo, bushobora guhanishwa kwicishwa amabuye. Amwe mu mashirahamwe ya Islam avuga ko hari inzitizi  nyisnhi hamwe n'umurundo w'ivyemezo bikenerwa mw'ishirwa mu ngiro ry'ibihano vya hadd. Ishirahamwe mpuzamakungu ONU ryariyamirije kwicisha  amabuye, rivuga ko ari ''iyica rubuzo canke ubundi buryo bwo gufata canke guhana umuntu  bunyamaswa, ata buntu, butesha agaciro ko rero bubujijwe"". Si ibihugu vyose vya Islam bishira mu ngiro  ivyo bihano vya hadd  kandi amatohoza amaze kwerekana ko  aba-Islam babona mu buryo butandukanye cane  ibijanye n'ibihano ruhasha. Apostasy, canke uguta ukwemera, n'ikibazo kitavugwako rumwe cane mu ba-Islam kandi abahinga bavuga ko inzobere nyinshi mu vyigwa vya Islam zivuga ko ico caha gihanishwa urupfu. Ariko hari umugwi muto w'incabwenge z'aba Islam cane cane abakorana n'ibihugu vya Buraya, bavuga ko ukuri kw'isi ya none gusigura ko ''igihano'' gikwiye kurekerwa Imana - kandi ko Islam ubwayo itageramiwe n'uguta ukwemera. Na Koroan ubwayo ivuga ko ''ata guhata'' mu bijanye n'idini. Nko ku yandi mategeko yose, Sharia rirazitanye kandi kurishira mu ngiro bihagarara ahanini ku bwiza n'ubumenyi bw'abahinga. Abanyamategeko b'aba-Islam batanga intumbero n'ingingo bashinze. Intumbero ifatwa nk'urubanza rwaciwe yitwa fatwa. Hari amashure atanu  atandukanye y'itegeko rya Sharia. Hari inyigisho zine za Sunni: Hanbali, Maliki, Shafi'i na Hanafi, hamwe rero n'inyigisho imwe ya Shia, yitwa  Shia Jaafari. Izo nyigisho zitanu zitandukanye ku buryo   zisobanura, ijambo ku rindi, inyandiko itegeko rya Sharia rikomokako."	https://www.bbc.com/gahuza/amakuru-58257590
sports	Diego Maradona yaraye ashinguwe, Argentine isigaye mu marira	"Uyu yahoze ari umukinyi rurangiranwa w'umupira w'amaguru Diego Maradona yashinguwe mu birori vyihariye inyuma y'umusi umwe habaye ibikorwa vyo kumusezerana umubabaro mwinshi ku mugwa mukuru wa Argentine Buenos Aires. Ibiroro vyo kumushingura nijoro ku wa kane vyabandanijwe  n'abantu bakeya bagizwe n'abanyamuryango n'incuti ziwe za hafi. Imbere y'aho, isinzi ry'abantu ryaritabiriye ibirori vyo ku musezera ubwa nyuma, abenshi buzuye amarira. Maradona yitavye Imana ku myaka 60 ku wa gatatu ahitanywe n'indwara y'umutima. Urupfu rwiwe rwababaje isi yose, ariko igihugu ciwe carababaye gusumba na rirya bamufata nk'incungu. Isandugu y'ikiziga ca Maradona  - ipfutse ibendera rya Argentine n'impuzu y'umupira w'amaguru yanditseko inomero 10 inyuma kuko ari yo yambara igihe yari agikina - yashizwe imbere y'ikirimba c'umukuru w'igihugu ku wa kane. Leta yavuga ko yari yiteze abantu bashika umuliyoni bari gushika ku kirimba gusezera Maradona ubwa nyuma. Gushika hagati inyuma y'umutaga, imirongo miremire y'abaje kumusezera yarenga ikirometero niyo yibonekeza, mbere igipolisi kikaba carashamiranye n'abashaka gushika ku kirimba amasaha yategekanywa ataragera. Hari n'amakuru avuga ko igipolisi kijejwe kurwanya imigumuko cakoresheje vya vyuka bikoroza amosozi n'amasanu ya plastiki mu gihe cariko kigerageza kuzibira isinzi ry'abantu. Umwe mu bari bahari , Rubén Hernández, abona ko igipolisi carengeje urugero. Yasubiwemwo amajambo n'itororokanirizo ry'amakuru Reuters avuga ati: ""Twari twitekaniye dutonze umurongo, ubwo nyene igipolisi gitangura kudutera amasasu ya plastiki. Ubu ni ubusazi, jewe nishakira gusezera Diego"". Vyabaye ngombwa ko abategetsi  bahagarika abantu gushikira isandugu kugira ngo umutekano ntuhungabane. Mu murwi w'Ubutaliyano Napoli, umurwi Maradona yakiniye mu kiringo c'imyaka indwi mbere agatuma utera imbere cane, abakunzi bawo basidukanye n'iyonka ku kibuga kugira bamwibuke, bagenda baririmba ngo ""Diego, Diego!"". Bwari bugize kabiri abanyagihugu birengagiza ingingo za guma mu rugo kubera coronavirus mu gusezera uyu mukinyi rurangiranwa, mu gihe hari hasigaye akanya gato ngo Napoli itane mu mitwe n'umurwi Rijeka wo muri Croatia muri rya higanwa rya Europa League. Muri runo rukino rwaraye rubaye nijoro aho Napoli yatsinze Rijeka 2-0, abakinyi bose ba Napoli babanje kwinjira mu kibuga bambaye udutambara twirabura n'imipira yanditseo inomero 10 Maradona yambara. Umufana Gianni Autiero yabwiye Reuters ati : ""Yari umuntu adasanzwe, yatubereye vyose, yari vyose kuri twebwe abanya Napoli. Jewe mu buzima bwanje ni abantu bake cane maze kuririra, Diego ni umwe muri bo""."	https://www.bbc.com/gahuza/amakuru-55097545
health	Covid-19: Afrika y’Epfo yatoye ubwoko bushasha bwa coronavirus	"Abashakashatsi batoye ubwoko bushasha (variant)  bw'umugera wa coronavirus muri Afrika y'Epfo. Ubwo bwoko bushasha C.1.2, bwatowe ubwa mbere mu kwezi kwa gatanu, ubu bumaze kuboneka mu ntara zitari munsi ya 6 kuri 9 zigize igihugu. Abahinga bavuga ko bwandukira co kimwe n'ubusanzwe bwiganje mu gihugu muri iki gihe aribwo Delta. Mu kiganiro n'abamenyeshamakuru, ikigo c'igihugu gikurikirana indwara zandukira (NICD) cavuze ko ubwo bwoko bushasha ""bushobora,  ku bice bikeya,  kunanira ubudahangarwa [ariko] incanco ziguma zitanga urugero runini rwo gukinga kurwara gushika aho uja mu bitaro canke upfa"". Cavuze kandi ko n'ubwo gushika ubu atari ubwoko buteye impungenge cane - nka Delta ishobora gutera kurwara ukaremba - burandukira cane. Ikigo NICD cavuze ko ubwo bwoko bishoboka ko bwoba ubwoko buteye amakenga arico gituma abahinga bazoguma bakurikirana ingene bugenda burahindagurika - mu gihe hari amakenga ko hashobora kuba umupfunda mushasha w'indwara ya Covid mu mezi ari imbere bitewe n'ukwihindagura kw'ubwo bwoko. N'ubwo benshi mu bamaze kwandura C.1.2  bavugwa muri Afrika y'Epfo, ubwo bwoko buravugwa mu bindi bihugu bitatu vyo muri Afrika, co kimwe no mu Buswise, Portugal n'Ubushinwa - hakurikirijwe icegeranyo kirindiriye kwigirwa hamwe. Abahinga bariko barihweza ingene ubu bwoko burwana n'abasoda umubiri uhabwa kugira uhangane na coronavirus. Bariko kandi biga ukungene bugenda buhindagurika n'ingene bwandukira. Maria van Kerkhove, ajejwe igisata c'ubuhinga mu vyerekeye Covid-19 mw'ishirahamwe ryitaho amagara y'abantu kw'isi OMS/WHO avuga ko ubu bwoko ""budasa n'uburiko burakwiragira ku muvuduko munini"". Avuga ko gushika ubu, ubwoko bwa Delta ari bwo burwiriye kandi ko OMS/WHO izoburira abantu mu gihe ibi bihindutse. Gushika ubu Afrika y'Epfo nico  gihugu ca mbere kirangwamwo abantu benshi bandura umugera wa corona muri Afrika. Abamaze kwandura bashika  miriyoni 2 n'ibihumbi 700, abamaze kwicwa na Covid nabo barenga ibihumbi 80."	https://www.bbc.com/gahuza/amakuru-58394225
politics	Amatora ya 2020 muri America: Russia, China, Iran, vyipfuza ko ari nde atsinda ?	"Ubwo Uburusiya bwoba bwipfuza ko ""Amerika igumana ijunja ifise""? Ubushinwa bwoba bushigikiye Biden? Ibi ni ibibazo abajejwe igendereza muri Amerika babandanya bibaza mu matora ategekanijwe mu kwa cumi na rimwe. Umutegetsi wo ku rwego rwo hejuru aragabisha ko hhari bihugu vya rutura bizokoresha ""amayeri mu buryo bweruye n'ubwihishije"" kugira ngo bazimagize abatora muri Amerika. Aha bakaba bavuga Uburusiya, Ubushinwa hamwe na Irani. Ariko rero, vyose ntivyofatwa kumwe kuko, nk'uko abajejwe igendereza muri Amerika bavyerekana, kimwe kimwe cose gifise intumbero n'ubushobozi cisangije. Eka n'ivyegeranyo ubwavyo biracariko birihwezwa - umwe mu nderetsi aherutse kuvuga ko yasabwe gutsinda ubwoba buterwa n'Uburusiya kuko bwatumye ""umukuru w'igihugu abonwa nabi"". None mu gihe hasigaye indwi zitatu ngo amatora abe, abatora muri Amerika bakeneye kumenya iki? Igendereza rivuga iki? Nta n'umwe atazi uruhara Uburusiya bwagize mu matora yo mu 2016 n'inyuma yayo. Mu majambo make, abajejwe igendereza muri Amerika bemeza ko Uburusiya bwivanze mu matora mu ntumbero yo gufahsa Donald Trump, bagafatira ku manama hagati y'abo bakorana n'abategetsi b'Uburusiya, ubusuma bwo ku mbuga ngurukanabumenyi bwakorewe Hillary Clinton n'abo mu mugambwe w'abaharanira Demokarasi, kwinjira mu bubiko nyabwonko bwerekana abatora, hamwe n'inguvu bwashize mu gukwiragiza ibinyoma canke amakuru yegamiye ku ruhande rumwe ku mbuga ngurukanabumenyi. Mu kwezi guheze, umurwi w'abakenguzamateka bo mu mugambwe w'Abarepubulika watanze ibindi vyemezo vyerekana ko Uburusiya bwashaka ko Trump ari we atsinda, bavuga ko imyiyamamazo yiwe yari yoroshe kwinjirwamwo n'abanyamahanga, ariko wirinda kuvuga ko hoba harabaye icaha. Uno mwaka wa 2020, uruhigi rwavuye kuri Hillary Clinton ruja kuri Joe Biden.  Mu cegeranyo ciwe kikirindiriye gushirwa ahabona, umukuru w'ikigo kijejwe umutekano no kurwanya abasumyi b'urusaku (National Counterintelligence and Security Center, NCSC) William Evanina, avuga ko Uburusiya buriko ""bukoresha amayeri atandukanye kugira bubanze bucuvye Biden yahoze ari icegera c'umukuru w'igihugu"". Nayo kuvyo umukuru w'ikigo kijejwe igendereza muri Amerika, FBI, Christopher Wray, abona, Uburusiya ntibwigeze buhengeshanya kwivanga mu vya Amerika, akavuga ko ingene bwakoze mu matora y'abakenguzamateka mu 2018 bwariko ""bugerageza amayeri butegekanya gukoresha mu 2020"". Uburusiya bwamye bwamirira kure ivyo kwivanga mu matora y'ikindi gihugu. Mu ntango z'uno mwaka, umuvugizi w'ibiro vy'umukuru w'igihugu c'Uburusiya (Kremlin)  yavuze ko ibi birego vy'ukwivanga mu matora ""ari amajambo y'ubwoba"" kandi ati ""nta kuri kurimwo"". Kuba rero Uburusiya bwoba bushaka canke budashaka ikindi kiringo ca Trump, hari abandi bihweza ibintu n'ibindi babona ko iki gihugu gifise intumbero nini cane yo gutesha umutwe ibihugu vy'abakeba mu gutera amadidane muri vyo. Akarorero muri uno mwaka, hari urwandiko rwashizwe ahabona n'umuryango w'ubumwe bw'ibihugu vya Bulaya rwavuga ko hari umugambi w'Uburusiya wo gukwiragiza amakuru y'ibinyoma ku bijanye na coronavirus kugira ngo uyu muryango unanirwe no kumenyesha ingene wariko urahangana nayo. Uburusiya bwavuze ko aya makuru ata shingiro yari afise. Abahiganwa bavuga iki? Joe Biden aherutse kugabisha ko ""ibintu bitazokwijana"" mu gihe Uburusiya bwobandanya bwivanga mu bibazo vya Amerika, aho yise Uburusiya ko ari ""umukeba"" wa Amerika. Perezida Trump yamye afata minenenrwe ivyo Uburusiya bwagirizwa bijanye no kwivanga mu matora, ivyo atumvikanyeko n'abiwe bajejwe igendereza. Inyuma y'umubonano na Vladimir Putin mu 2018, abajijwe nimba yizera abajejwe igendereza ba Amerika canke umukuru w'igihugu c'Uburusiya kuri ibi birego, Trump yishuye ati: ""Perezida Putin avuga ko atari Uburusiya. Simbona igituma na kimwe bwoba bwo"". Mu nyuma yahavuye yigarura avuga ko yavuze nabi. Abajejwe igendereza bavuga iki? Abategetsi bakuru mu butegetsi bwa Trump bavuga ko uno mwaka Ubushinwa ari bwo buteye ikibazo, ko atari Uburusiya. Umushikirizamanza mukuru wa Repubulika,  William Barr , yavuze ati: ""Narabonye ivyavuye mw'igendereza. Uko niko nabibonye"". Umukuru w'umurwi ujejwe igendereza mu nama nshingamateka, umu democrate  Adam Schiff, yaragije Barr ko ivyo yavuze ari ""ikinyoma ceruye"". Mu cegeranyo ciwe, Bwana Evanina yavuze ko abajejwe igendereza muri Amerika babona ko ""Ubushinwa bushaka ko Perezida Trump - uyo iki gihugu kibona ko adatomoye - atosubira gutorwa"". Ati: ""Ubushinwa buriko buriko bwongereza inguvu mu  guhindura politike ya Leta Zunze Ubumwe za Amerika, mu gutera igitsure abanyapolitike bubona ko barwanya inyungu z'Ubushinwa, no mu kurwanya ivyiyumviro binegura Ubushinwa"". N'aho Ubushinwa bwahinyanyuye amayeri yo  kwinjira mu banyapolitike, cane cane iciye ku buhinga bwa none bwo guhererekanya amakuru, ntibiboneka neza aho bwiteguye gushika. Ariko Bwana Evanina avuga ati: ""Ubushinwa bubandanya bwihweza ingaruka n'inyungu bushobora kuvana mu vyo buriko burakora"". Kumbure hari naho bwoba buriko burarondera kugira ikibanza gikomeye kw'isi. Facebook iherutse kwugara amakonte ngurukanabumenyi yari afitaniye isano n'Ubushinwa, amenshi muri yo akaba yari ashigikiye iki gihugu. Ubushinwa burahakana ko butivanga mu biraba 'ubuzima bw'ibindi bihugu', bukavuga ko ""atavyo bushaka kandi ata n'inyungu bubibonamwo"". Abahiganwa bavuga iki? Muri uku kwezi, Perezida Trump yarashize ku rubuga rwiwe rwa Twitter inkuru yanditswe n'ikinyamakuru co ku rubuga ngurukanabumenyi, Breitbart, cegamiye Trump, inkuru yavuga ko ""Ubushinwa busa n'ubushigikiye Joe Biden mu matora y'umukuru w'igihugu"". Afatiye ku muhungu wa Joe Biden, Hunter, Trump yanditse ati: ""Nivyo nyene, bashaka Biden. Nafashe amamiliyaridi y'amadorari yari mu Bushinwa ndayagarukana mu gihugu, ndayaha abarimyi bacu n'ikigega ca Amerika. Ubushinwa burashaka kwifatira Amerika mu gihe Biden na Hunter bohashika"". Imigenderanire hagati ya Amerika n'Ubushinwa iri hasi cane kubera impari muri vyose, kuva kuri coronavirus gushika kw'itegeko rijanye n'umutekano Ubushinwa bwahaye Hong Kong ku nguvu. Joe Biden abandanya agerageza kurwanya ivyo yagirizwa na Perezida Trump ko yorohereza Ubushinwa, akemerera abanyagihugu ko ""azokara"" ku bijanye n'agateka ka zina muntu n'ibindi bibazo. Hagati aho, abo mu mugambwe w'abaharanira Demokarasi babona ko Uburusiya ari bwo bubangamye  iyo hageze amatora. Umwihwezo ukorwa na Gordon Corera, Umunyamakuru w'umuhinga muvyo umutekano Mu 2016, leta ya Amerika, co kimwe n'amakompanyi y'imbuga hwaniro, ntiyihutiye kurwanya ukwivanga kw'Uburusiya mu matora. Muri kino gihe, nta n'umwe atavuga, ariko gusa ibintu vyarahindutse. Amakompanyi aravuga cane ivyo ariko arakora hanyuma n'igisata kijejwe igendereza naco kikama gishira ahabona ivyegeranyo vyaco. Ariko rero ikibazo cahawe intumbero ya politike. Aba Democrates barajwe ishinga n'ingene Uburusiya buriko bwivanga muri aya matora bushaka gufasha Perezida Trump ngo asubire gutorwa, mu gihe abamushigikiye nabo ahubwo barajwe ishinga n'ingene Ubushinwa buriko burakora kugira ngo ntasubire gutorwa. Abajejwe umutekano w'igihugu bagerageza kwiyubara - baremera ko ibi ariko bimeze, ariko bakirinda kwerekana itandukaniro rihari kubera bafise amakenga ko hoca haduka impari zishingiye ku vyiyumviro vya politike. Ukwivanga kw'Uburusiya kuraboneka ko kwateguwe neza kandi mu buryo bwihishije gushika ubu, ariko atari ku rugero rumwe  canke mu buryo bishobora kugira ingaruka nk'izo mu 2016 igihe binjira bakiba ama emails y'aba Democrates. Eka n'amayeri abashaka kwivanga muri ano matora bakoresha yarateye imbere, mu gukorera cane cane ku makuru nyayo ya Amerika, hagukoresha amakuru y'ibinyoma. Hanyuma kandi hari ubwoba ko hashobora no kwaduka n'ibindi bikomeye mu minsi ya nyuma y'imyiyamamazo harimwo mbere n'ukugerageza gutesha agaciro ibizova muri ayo matora yo nyene ubwayo. Abajejwe igendereza bavuga iki? Mw'itangazo ryiwe, Bwana Evanina avuga ko Tehran (umugwa mukuru wa Irani) idakeneye kubona Perezida Trump atwara ikindi kiringo, ikabona ko ""ari igitsure ca Amerika kizobandanya kuri Irani mu kurondera guhindura ubutegetsi"". Avuga ko Irani izoshira inguvu zayo zose ""ku mbuga ngurukanabumenyi, nko mu gukwiragiza ibinyoma ku mbuga hwaniro be no gukwiragiza amakuru arwanya Amerika"". Mu gushimangira ivyashikirijwe n'inzego zijejwe igendereza za Amerika, uruganda ruhingura inyabwonko Microsoft ruvuga ko abasuma bakoresha inyabwonko (pirates informatiques) bafitaniye imigenderanire n'Uburusiya, Ubushinwa na Irani, bariko baragerageza kuneka abantu bakomeye bafise uruhara mu matora ya Amerika. Kuri Irani, Microsoft ivuga ko hari ishirahamwe ryo muri Irani nyene ryitwa Phosphorus ryagerageje kwinjira mu ma konte y'abategetsi bo muri Maison Blanche/White House (ibiro vy'umukuru w'igihugu muri Amerika) hamwe n'abajejwe imyiyamamazo ya Trump hagati y'ukwa gatanu n'ukwa gatandatu uno mwaka, ariko bibata kuw'amazi. Umuvugizi w'ubushikiranganji bw'imigenderanire wa Irani yavuze ko ibivugwa na Microsoft ari ""ibiterasoni"". Saeed Khatibzadeh ati: ""Ntabwo Irani irajwe ishinga n'uwo ari we wese azotsinda amatora y'umukuru w'igihugu"". Hari icegeranyo kivuga ku bijanye n'uruhara rwa Irani mu ntango z'uno mwaka casohowe n'ishirahamwe ryo muri Amerika Atlantic Council kivuga ko Irani irajwe ishinga n'ugukomeza izina ryayo mu makungu, mu kurondera kuba ari yo iri hejuru mu karere iherereyemwo. Abahiganwa bavuga iki? Irani ntivugwa cane mu matora ya Amerika nk'Uburusiya n'Ubushinwa. Perezida Trump yabandanije atera igitsure gikomeye cane Irani, mu kwivumbura muri ya masezerano yerekeye umugambi wa Irani wo kwimbura ubutare bw'ubumara (Accord nucléaire) hamwe no mu gutanga uruhusha rwo kwica wa mu Jenerali yari akomeye cane Qasem Soleimani. Joe Biden avuga ko iyi politike yananiwe.  Mu kiganiro na CNN, yavuze ko ""hariho inzira nziza yo gu`tera igitsure Irani"", yemera ko azohagarika ""ibikorwa bibi"" vy'iki gihugu ariko kandi ashire imbere ""inzira y'ibiganiro""."	https://www.bbc.com/gahuza/amakuru-54465208
sports	Amacakubiri y'akataraboneka mu rukino Ubwongereza bwatsinze Bulgaria 6-0	"Umukuru w'ishirahamwe ry'umupira w'amaguru muri Bulgaria, Borislav Mihailov, aratanze imihoho kubera ityozwa rishingiye ku rukoba ryaraye rikorewe abakinyi b'Ubwongereza. Uno munsi, umushikiranganji wa mbere wa Bulgaria yari yamusavye gutanga imihoho kubera iryo abongereza baraye bakorewe mu rukino rwa nijoro ku mugwa  Sofia. Boyko Borissov ""ariyamiriza bikomeye"" iyo nyifato, yari igizwe n'indamutso y'aba Nazi n'indirimbo z'inguge. Urwo rukino wahagaritswe incuro zibiri zose kubera inyifato y'ivangura rishingiye ku rukoba yerekanywe n'abafana ba Bulgaria. Bwana Borisso avuga ati: ""Nsavye ko Borislav Mihaylov atanga imihoho mu maguru masha nk'umukuru w'ishirahamwe ry'umupira w'amaguru rya Bulgaria. Yari yasavye umushikiranganji w'inkino guhagarika imigenderanire yose n'ishirahamwe, Bulgarian Football Union (BFU), harimwo ""n'ayerekeye imfashanyo y'amahera "" gushika Borislav Mihaylov atanze imihoho. Muri urwo rukino rw'ukurondera uburenganzira bwo gukinira igikimbe c'ihiganwa rihuza imirwi nserukirabihugu i Bulaya, Ubwongereza bwatsinze Bulgaria 6-0. Umushikiranganji w'inkino wa Bulgaria Krasen Kralev yavuze ati: ""Umushikiranganji wa mbere yampamagaye mu kanya gaheze"". ""Mu myaka ine iheze, Leta yarakoze ibishoboka vyose kugira ngo umupira w'amaguru muri Bulgaria utere imbere"". ""Ariko kubera ibiherutse gushika, bafatiye ku kungene umupira w'amaguru wifashe n'ivyaraye bibaye nijoro. ""Umushikiranganji wa mbere yantegetse ko kuva uno munsi mpagarika amasezerano yose na BFU, harimwo n'ayerekeye amafaranga, gushika Borislav Mihaylov atanze imihoho"". Imbere y'uko urwo rukino rutangura, Mihaylov umukuru wa BFU yahoze ari umunyegori wa Reading, yaritwaye mw'ishirahamwe ry'umupira w'amaguru i Bulaya, UEFA. Yituye iryo shirahamwe avuga ko ivyariko bivugwa kuri urwo rukino vyari gutuma abantu babona ivy'ikumira ry'abakinyi b'abongereza gusumba urukino nyarwo. Iryo tyozwa ry'ejo ku wa mbere, ryari rigizwe n'indamutso z'aba Nazi n'indirimbo zityoza abirabure ko ari inguge, ryakorewe abakinyi b'Abongereza, bituma urukino ruhagarikwa incuro zibiri mu gice ca mbere. Rwatanguye guhagarikwa ku munota wa 28, umuhagarikizi abanza kuvugana n'umumenyereza w'Ubwongereza Gareth Southgate. Haciye nk'iminota itanu urukino rwahagaze, rwarasubiye rurabandanya gushika ku munota wa 43 aho rwongeye guhagarikwa. Ikibuga ca Vasil Levski gisa n'icari cugawe mu gihe c'urwo rukino inyuma y'aho Bulgaria ifatiwe ibihano kubera inyifato y'ivangura  rishingiye ku rukoba mu nkino zayihuje na Kosovo hamwe na  République tchèque"	https://www.bbc.com/gahuza/50056779
health	Malaria-Malawi: Ubwa mbere kw'isi  urucanco rutanzwe mu gihugu cose	Malawi yatanguye isekeza ryo gukingira ku bwinshi  abana malaria mu kubaha urucanco rw’iyo ndwara, kikaba arico gikorwa ca mbere nk’ico kw’isi, nk’uko bivugwa na  Muganga Dr Neema Kimambo aserukira muri ico gihugu ishami rya ONU riraba amagara kw’isi, OMS. Aho muri Malawi hariko harakoreshwa urucanco  rumwe rwonyene rumaze kwemezwa na OMS. Urwo rucanco ruzwi nka RTS,S rwarageragejwe incuro nyinshi mu bihugu vya Malawi, Ghana na Kenya muri iyi myaka mike iheze. Mw’igeragezwa ryarwo rya vuba kuva mu 2019, OMS yafashije mw’icandagwa  ry’abana 360.000 ku mwaka  muri ivyo bihugu bitatu. Iryo geragezwa ryerekanye ko mu bahawe urwo rucanco, 30% y’abana bafise hagati y’amezi 5 n’amezi 17 baronka ubudahangarwa. Urwo rugero ruri hasi rw’ingene urwo rucanco rukingira vyatumye hari abibaza niba koko bokwirirwa bararurondera. Ishirahamwe Bill & Melinda Gates Foundation risanzwe rishigikira gukora incanco, nta ruhara rutaziguye rifise mu gushigikira iryo sekeza ryatanguye muri Malawi kuko ryibaza ko  vyoba vyiza gusumba gushira amafaranga mu bundi buryo bwo kurwanya malaria hamwe n’izindi ncanco ziriko ziratunganywa, nk’uko bivugwa n’urubuga Devex. RTS,S rwa kompanyi ikora imiti ya GSK (GlaxoSmithKlein) rwari rumaze imyaka 30 ruhingurwa. N’aho urwo rucanco rufise urugero ruri hasi rwo gukinga, rwatumye hiyongera icizere co kubuza gupfa bamwe mu bantu 400.000 bahitanwa buri mwaka n’iyo ndwara ikwiragizwa n’imibu, benshi muri abo  akaba ari abo muri Afrika. Mu 2020, abantu barenga miriyoni 4 muri Malawi barafashwe na malaria, kandi kuri abo barenga 2.500, cane cane bafise munsi y’imyaka itanu, vyaremejwe ko bishwe n’iyo ndwara. Uwujejwe igisata co kurwanya malaria muri ico goihugu, Muganga  Michael Kayange, yabwiye ikiganiro Focus on Africa  ca BBC ko urwo rucanco ubu ruzobuza zimwe muri izo mpfu. Ati: ‘’Turazi neza ko rufise urugero ruto cane rwo gukora… (ariko) mu kurwanya malaria, nta buryo na bumwe buhari bushobora vyose. Ntituriko turavuga ngo urwo rucanco rwa malaria ruje kuyizimanganya burundu, ariko ni bumwe mu buryo bwo kuyizimanganya’’. Izindi ngingo zirimwo gutanga imisegetera irimwo umuti yo kwikingira imibu iyo abantu baryamye. Urwo rucanco ruzotangwa mu gihugu cose. Muganga Kayange yavuze ko abana bose bafise munsi y’imyaka itanu, aho bari hose, bazotegerzwa kururonka. Urwo rucanco rutangwa kane - rimwe buri kwezi mu mezi atatu ya mbere hanyuma irya kane haheze amezi 18.	https://www.bbc.com/gahuza/articles/c03n61934p8o
business	Umunyamabanga w'ubudandaji wa Amerika Wilbur Ross avuga ko coronavirus izotuma ubuzi bwiyongera	"Umunyamabanga ajejwe ubudandaji wa Leta Zunze Ubumwe za Amerika, Wilbur Ross, avuga ko ikiza ca coronavirus mu Bushinwa gishobora gutuma ubutunzi bwa Amerika bwiyongera. Mu kiganiro yagiranye na televiziyo imwe, Bwana Ross yavuze ati: ""Ndibaza ko kizofasha mu kugarukana ubuzi bwinshi muri Amerika ya Ruguru"". Ayo majambo yiyamirijwe bikomeye n'abanegura ubutegetsi bwa Perezida Donald Trump. Ikwirakwira ry'ico kiza ryatumye haba ubwoba ko ubutunzi bw'Ubushinwa bushobora kugira ibibazo. Yishura ku kibazo yari abajijwe na televiziyo Fox Business nimba ico kiza gishobora kugira ingaruka mbi ku butunzi bwa Amerika, Bwana Ross yavuze ati: ""Si nipfuza kuvuga ko ari intsinzi ntoya mfatiye ku ndwara nk'iyo ije guteza ibibazo, indwara mbi cane"". ""Ariko ikiriho ni uko ivyo bituma amakompanyi aronka ikindi kintu afatirako mu bikorwa vyayo n'aho akorera... Rero ndibaza ko ivyo bizotuma ubuzi bugaruka muri Amerika ya uguru"". Mu nyuma niho ubunyamabanga bw'ubudandaji bwasubiramwo amajambo yiwe buti : ""Nk'uko umunyamabanga Ross yabisiguye, igikorwa ca mbere ni ukurwanya uwo mugera no gufasha abawanduye"". Umuvugizi wabwo ati: ""Ariko kandi ni ngombwa kwihweza neza ibijanye no gukorana n'igihugu kimenyereye kunyegeza ibibazo bihanze abanyagihugu baco n'isi yose"". Ayo majambo yiyamirijwe bikomeye n'umushingamateka w'umu Démocrate Don Beyer abona ko ari ugukina ku muvyimba abantu mu gushaka kwungukira ku kiza ruhonyanganda nk'ico. Eka n'abahinga muvyo ubutunzi baneguye ayo majambo ya Bwana Ross. Simon Baptist umuhinga muvyo ubutunzi wo mu gihugu ca Singapour yabwiye BBC ko yakubiswe n'inkuba yumvise amajambo ya Ross. Avuga ko uwo mugera ushobora kugira ingaruka mbi kuri Amerika aho kuzana akarusho. Ati: ""Ikiriho ni uko Amerika izohahombera cane kuko n'aho bimeze uko bimaze, Amerika irashorera cane mu Bushinwa. Rero iyo ubutunzi bw'Ubushinwa bugize ibibazo bikomeye, bigira ingaruka mbi kuri Amerika"". Ishami ry'ishirahamwe ONU ryitaho amagara kw'isi OMS ryatangaje ko isi iri mu bihe bidasanzwe kubera uwo mugera  ubandanya ukwiragira hanze y'Ubushinwa. Umaze guhitana abantu bashika 213 mu Bushinwa, mu gihe umaze gushika mu bindi bihugu 18. Abahinga muvyo ubutunzi bavuga ko Coronavirus ishobora kugira ingaruka mbi cane ku butunzi bw'isi gusumba ikiza ca SARS co mu mwaka 2002-2003. Ico kiza candukiye abantu barenga 8000, abarenga 700 nabo bahasiga ubuzima, bikaba vyasavye imiliyaridi zirenga 30 z'amadolari kugira kirwanywe. Muri kino gihe, uwu mugera coronavirus watumye amakompanyi mpuzamakungu akomeye harimwo ay'ubuhinga bwa none, ayakora n'ayagurisha imiduga ahagarika vy'agateganyo ibikorwa vyayo mu Bushinwa."	https://www.bbc.com/gahuza/51324702
politics	Imvo n'imvano ku ntambara ya Russia na Ukraine yadutse ku wa 24 z’ukwa kabiri uyu mwaka	Mu kiganiro c’uyu musi tuganira ku ntambara iriko irabica bigacika mu gihugu ca Ukraine kuva kw’itariki 24 z’ukwezi kwa kabiri uyu mwaka. Uburusiya bwinjiye muri ico gihugu buvuga ko ari igikorwa  kidasanzwe ca gisirikare  “special military operation” ku mvo y’umutekano wabwo. Uburusiya bwinjiye muri Ukraine inyuma y’indwi zitari zike zirundarunze abasirikare  n’ibigwanisho vya rutura ku rubibe rwa Ukraine buvuga ko buri mu myimenyerezo ya gisirikare. Uburusiya buvuga ko budashaka ko Ukraine yinjira mw’ishirahamwe ryo kwivunira umwansi hamwe Otan. Buvuga kandi ko bushaka gukingira abanyagihugu bo mu buseruko bwa Ukraine bafise amamuko mu Burusiya  ngo ntibahonywe n’ingabo za Ukraine. Muri iyi ndwi uwuserukira Uburusiya muri ONU Vassily Nebenzia yabwiye inama ya bose y’ishirahamwe mpuzamakungu yari yahamagajwe ngo yige ikibazo ca Ukraine, ko ibitero vy’Uburusiya bifise intumbero yo guhagarika ibikorwa bibi bikorerwa abasivile muri Donetsk na Kuhansk, uturere twa Ukraine duheruka kwemerwa n’Uburusiya nk’ibihugu vyigenga. N’aho Ukraine itari mw’ishirahamwe ryo kugwaniriza umwansi hamwe OTAN, ibihugu 27 biri muri iryo shirahamwe, uretse gufasha abanyagihugu ba Ukraine, vyagize urunani mu gufatira ibihano Uburusiya. Mu ngingo zikomeye zimaze gufatirwa Uburusiya, n’ukubuza ico gihugu guhererekanya amahera biciye mu mabanki kw’isi hakoreshejwe ubuhinga bwa SWIFT, kwugara ikirere ca Buraya ku ndege zikoreshwa z’abarusiya, gufata ubutunzi bw’abategetsi n’abarwizatunga bo mu Burusiya. Biragaragara ko ingingo zimaze gufatwa zimaze gukumira Uburusiya. Reta ya Ukraine na yo yahagurutse yivuye inyuma mu ntumbero yo kugwanya Uburusiya. Yashinze itegeko rihamagarira abagabo bafise inguvu gufata ibigwanisho bakagwanira igihugu cabo, kandi bakaba batemerewe guhunga. Abariko barahunga n’abagore n’abana. Mw’ijambo yavugiye mu nama nshingamateka y’igihugu ciwe, Prezida Biden wa Amerika yavuze ko prezida Putin yatanguje iyo ntambara azishura ikiguzi kiremereye mu gihe kirekire. Mu gihe iyo ntambara ibandanya, hari ibiganiro vyatanguye mu kugerageza guhagarika iyo ntambara. Intumwa za Ukraine n’Uburusiya ziramaze guhura mu biganiro vyabereye muri Biélorussie/Belarus, ariko nta co vyashitseko. Hategekanijwe ko ivyo biganiro bibandanya. Muri iki kiganiro c’isaha yose, Cyriaque Muhawenayo n’abatumire biwe bagerageza guca hirya no hino uko iki kibazo kimeze, aho kigana, ingaruka zaco n’umuti ukibereye.	https://www.bbc.com/gahuza/60629332
politics	Ikiganiro n'umukuru mushasha wa CNDD FDD Gen Evariste Ndayishimiye	Umukuru mushasha wa CNDD FDD, Gen Evariste Ndayishimiye, yabwiye BBC ko umugamwe akuriye wemera jenoside yo mu Rwanda, ngo bihushanye n'ivyumviswe na ONU mw'ijambo uwo mugambwe uheruka gushikiriza.	https://www.bbc.com/gahuza/amakuru-37201549
politics	Darya Dugina: Ukraine niyo yishe umukobwa w’uwucuditse na Putin, niko Russia ivuga	"Uburusiya  bwagirije inzego zidasanzwe za Ukraine kwica umukobwa w’umwe mu bacuditse cane na Vladimir Putin. Umunyamakuru Darya Dugina w’imyaka 29, yapfuye ku wa gatandatu igihe imodoka yari atwaye yaturikira hafi y’umurwa mukuru Mosco. Se wiwe, Alexander Dugin, umuntu w’ivyiyumviro bikaze mu gushira igihugu imbere (ultra-nationaliste) azwi kuba acuditse cane na prezida w’Uburusiya, ashobora kuba ari we yari agambiriwe. Urwego rw’Uburusiya rujejwe umutekano (FSB) ubu ruvuga ko rwahejeje gutohoza rugasanga Ukraine ifise uruhara rutaziguye muri urwo rupfu. Abategetsi ba Ukraine bari basanzwe bamaze guhakana ko ata ruhara bagize muri iryo turika. Ariko mu rwandiko rwashizwe ahabona n’ibinyamakuru vyo mu Burusiya, FSB irabeshuza ivuga ko inzego zidasanzwe za Ukraine zatumye ico gikorwa umuntu yashitse mu Burusiya mu kwezi kw’indwi hagati, ari kumwe n’umwana wiwe w’umukobwa w’umuhererezi. Ivuga ko uwo mugore yafashe inzu mu nyubakwa imwe ma madame Dugina  kugira agendereze ibijanye n’ubuzima bwiwe. Urwo rwego rujejwe umutekano ruvuga ko abo bakekwa bakoresha imodoka ya Mini Cooper yari ifise imparati zitatu zidasa. Uwo akekwa yaciye ahungira muri Estonia  iryo turika rihejeje kuba, nk’uko FSB ivuga. Madame Dugina na se bari mu giteramo hafi ya Moscou ku wa gatandatu ku mugoroba aho se, asanzwe ari umuhinga mu bumenyi  bwo kwiyumvira (philosophe), yariko aratanga icigwa. Bivugwa ko ubwa mbere bari bateguye kugenda bajanye mu modoka imwe,  ariko barabihindura ku munota wa nyuma. Abatohoza bavuze ko hari igiturika cari cashizwe munsi ya Toyota Land Cruiser Madame Dugina yari gutwara, ari co cayiturikije ikaka umuriro ukica uwo mukobwa. Video yashizwe ku mbuga hwaniro yerekanye se wiwe yashegeshwe ariko araraba ingene inzego z’ubutabazi bwihuta zariko zirafasha mu kuzimyya iyo modoka. Madame Dugina yari mu bashigikiye cane  igitero c’Uburusiya kuri Ukraine. Yari yashizwe mu bihano n’Ubwongereza mu kwezi kw’indwi nk’""uwuterera cane kandi kenshi mu makuru yo kuyovya ku kibazo ca Ukraine”. Se wiwe, Alexander, azwi kandi nk’’ubwonko bwa Putin” no kuba yaravugiye ku mugaragaro ko aterekwa Uburaya, ivyatumye amenyekana cane i Moscou- n’ubwo ata kibanza kizwi afise muri poritike. Mu 2014 yabwiye BBC ko intambara na UKraine idashobora kureka kuba, kandi  kuva kera yasaba ko Crimea yigarurirwa, ivyahavuye biba  muri uwo mwaka nyene."	https://www.bbc.com/gahuza/articles/c03l49pd5lpo
sports	Ihiganwa rya Diamond League: Francine Niyonsaba yatsinze mu kwiruka imetero 5000	"Umurundikazi Francine Niyonsaba yavuze ati "" nakoze ivyo nategerezwa gukora""  aho amariye kurusha mukeba wiwe umunya-Kenya Hellen Obiri agatahukana intsinzi ku  metero 5.000  mu gice ca nyuma c'ihiganwa rya Diamond League cabereye i Zurich mu Buswisi. Francine , w'imyaka 28,  yakuwe mw'ihiganwa kuri izo metero mu nkino za Olympic za Tokyo ahejeje igice ca mbere, yerekanye inguvu nyinshi mu kwiruka imetero za nyuma, aca arangiza ku minota 14:28.98. Ubundi Niyonsaba yahora yiruka imetero 800, yahinduye  kubera amategeko mashasha ajanye n'urugero rw'inkabuzo ya testosterone yashizweho kuva mu 2018. Yavuze ati : ""Ndaciga kuva mpinduye, nakoze ico nategerezwa gukora"". Ku ntsinzi amaze iminsi  atahana, ari mu banonotsi bo kwubaha ku metero 5.000. Ahejeje gutsinda uwufise umuhigo w'isi akagira n'umudari w'ifeza muri Olympic, Obiri, Francine Niyonsaba yavuze ati:  ""Si nkiri uwo ku metero 800, ubu ndi uwo ku metero nyinshi. ""Igihe twariko turiruka namaze umwanya munini ndi  inyuma , yari imikenyuro yanje. Mfise inguvu nyinshi zo kwivyukiranya hamwe n'ishaka ryinshi."" Bamubajije ico yokora hamwe urwego ruraba inkino z'ubunonotsi rwokwagura ibirere (distance)  birabwa n'amategeko yarwo atavugwako rumwe, Niyonsaba yavuze atebura (atwenza) ko yiteguriye gusubira guhindura. ""Nshobora kuja muri pole vault (saut à la perche)  canke high jump ( gusimba urukiramende)."" Francine mu bisanzwe yari amaze kuba rurangiranwa kw'isi mu gusiganwa imetero 800, akaba mbere yaranatsindiye umudari w'ifeza mu nkino Olempike za Rio 2016. Ariko urwego rujejwe kunonora imitsi kw'isi rwaramubujije gusiganwa ku metero ziri munsi y'2000 ruvuga yuko imisemburo yaremanywe ya kigabo iri ku rwego ruri hejuru rudasanzwe mu bagore, gutyo ngo bikaba bimuha amahirwe y'ikirenga. Guhagarikwa gusiganwa mu metero 800 vyaramubabaje cane, ariko ntiyacitse intege akaba yarabandanije gukorana ubwira ku buryo ubu umuntu yovuga ko ibikorwa vyiwe bitanguye gutanga umwimbu. Francine Niyonsaba avuga ko abandanya amahiganwa kugira afashe guteza imbere inkino kugira ngo n'abandi bamwigireko. Uyu munonotsi w'umurundikazi Niyonsaba, w'imyaka  28, ni umwe mu banonotsi batari bake babujijwe guhiganwa ku metero ziri hagati ya 400 na 1600 kubera urugero rw'inkabuzo (umusemburo) ya testosterone ruri hejuru. Inyuma y'umudari w'ifeza kw'isi no muri Olempike ku metero 800, Niyonsaba aza ku mwanya ugira kane kw'isi muri uno mwaka ku metero 5000 mu rwego rw'abagore. Avuga ku vyerekeye uku guhindurirwa, yagize ati: ""Ubuzima ntibwanyoroheye ariko kandi ndakunda guhiganwa n'abandi. Narahanganye navyo n'ishaka ryinshi n'ukudacika intege"". ""Nta n'umwe yambaye hafi canke yipfuza kumbera umumenyereza mu kuva ku metero nkeya nja kuri nyinshi. Nta n'umwe yari yizeye ko nobishobora ariko jewe ubwanje nariyumvisemwo ko nobishobora"". ""Ndashobora kuvuga ko nagarutse kugira nteze imbere inkino nongere mbere akarorero abandi. Ndanezerewe cane"". Niyonsaba ni umwe mu murwi w'abanonotsi bategetswe guhindura ibisata bahiganwamwo ku ngingo yafashwe n'urwego mpuzamakungu rujejwe inkino zo kwinonora imitsi mu 2019. Umunya-Afrika y'Epfo amaze gutahukana imidari itari mike kw'isi no mu nkino za Olempike ku metero 800, Caster Semenya, yarabuze uburenganzira bwo kuja mu nkino za Olempike ziheruka inyuma y'uko yimukiye ku ntera ndende. Umuyabaga w'umunya-Namibia Christine Mboma yatahukanye umudari w'ifeza ku metero 200 i Tokyo inyuma y'aho ategekewe kuva ku ntera y'imetero 400 yakunda cane, hasigaye indwi ziri ku rushi kugira ngo izo nkino zitangure. Niyonsaba abaye mu bihe vyiza cane mu mpera z'iri higanwa rya  Diamond League, inyuma y'aho mu nkino za Olempike ahejeje ari uwa gatanu ku metero 10.000, akanakurwa mw'ihiganwa ku metero 5000 yagirizwa ko yaciye mu nzira itari rwiwe. Yabaye umukobwa agize gatanu yiruka cane mu bihe vyose ku metero 3000 mu mahiganwa yabereye i Paris mu mpera z'ukwa munani, yongera akubita hasi umukenyakazi yari uwa mbere kw'isi Hellen Obiri  ku metero 5000 mu ndwi iheze i Buruseri (Bruxelles/Brussels) mu Bubirigi."	https://www.bbc.com/gahuza/imikino-58484865
politics	MSF iratabariza abo muri Kivu ya ruguru kuko yo yarengewe	"Ishirahamwe ry'abaganga batagira imbibe, Medecins Sans Frontiere canke MSF, risaba gushigikirwa mu bikorwa vy'ubutabazi muri Kivu ya ruguru muri Kongo kuko ryarengewe. MFS ivuga ko imaze igihe kinini ikora yonyene mu buseruko bwa Republika ya Demokrasi ya Kongo kuko ayandi mashirahamwe yamaze gukura meza kubera ingorane ahura nazo, cane cane umutekano muke. Mu cegeranyo c'iryo shirahamwe ry'abagira neza, rivuga ko mu gihe kingana umwaka umwe rimaze kuvura abana bashika ku 11.000 bafise ingorane zitandukanye zirimwo n'ibikomere vy'amasasu. Iryo shirahamwe kandi rivuga ko ryanavuye abagore n'abakobwa bashika 1800 bahohotewe mu gusambanywa ku nguvu. Aho yavugana na BBC, uwujejwe kumenyesha amakuru muri MSF mu gihu ca Kongo, Mack Alix Mushitsi, yavuze ko iryo shirahamwe rimaze kurengerwa. Yagize ati: ""Mu mwaka wa 2018 amashirahamwe yandi y'abagiraneza yatanguye kugenda, ariko mu 2019 hoho vyarunyutse ku buryo dusigaye turi twenyene. ""Muri Masisi, Mweso, Walikale na Rutshuru (muri Kivu ya ruguru) nta rindi shirahamwe rihasigaye kiretse MSF. Ntavyo twoshobora twenyene. ""Hariho amashirahame aza akamara igihe gito agaca agenda. Dukeneye amashirahamwe aza ku mwanya mure mure"". Ako karere ka Kongo karahuye n'ibibazo bikomeye birimwo bitero vy'imigwi yitwaje ibirwanisho co kimwe n'ibiza vy'indwara nka ebola na kolera. MSF ivuga ko abanyagihugu baho ubu babayeho nabi cane, kuko ata mazi meza yo kunywa baronka, ivyo kurya ntavyo bakaba kandi badashobora kuja mu matongo yabo kubera umutekano muke. Iryo shirahamew kandi rivuga ko abanyagihugu bari mu kaga bakeneye gufashwa bashika ku 680.000."	https://www.bbc.com/gahuza/amakuru-50825334
politics	Igisirikare ca Myanmar cagirije Suu Kyi kwakira $600.000 n'inzahabu	"Abategetsi ba gisirikare muri Myanmar bagirije uwo batembagaje Aung San Suu Kyi kuba yarakiriye mu buryo bunyruranye n'amategeko ibihumbi 600 vy'ama dorari hamwe n'inzahabu. Nivyo bintu bikomeye cane yagirijwe n'abasirikare kuva batembagaje uwo mugore n'uburungozi bwa demokrasi itariki ya mbere ukwezi kwa kabiri. Brigadier general Zaw Min Tun yanagirije ibiturire prezida Win Myint na benshi mu bashikiranganji. Umugambwe wa Madame Suu Kyi, National League for Democracy, batsinze ku bwinshi amatora yabaye mu mwaka uheze, ariko igisirikare kivuga ko amatora yabayemwo ubusuma. Abigenga mpuzamakungu bakurikiranye ayo amatora ntibemera ibivugwa n'ico gusirikare, bavuga ko ata mahinyu babonye muri ayo matora. Madame Suu Kyi haheze indwi zitany apfungiwe mu kibanza kitamenyeshwa akaba yagirizwa ivyaha vyinshi birimwo gutera ''ubwoba no gutera umutima uhagaze"", gutunga ama radio mu buryo buteye kubiri n'amategeko, no kurenga ingingo zijanye na Covid. Ico kirego co kwakira amafaranga aciye mu nzira zitemewe n'amategeko cashikirijwe ku wa kane nico gihambaye cane gushika ubu. Agaciro k'izo nzahabu igisirikare kivuga ko yahawe mu buryo bunyuranye n'amategeko zifise agaciro koba gashika mu bihumbi 600 vy'ama dolari. Myanmar cyugarijwe n'imyiyerekano mu mabarabara kuva igisirikare gifashe ubutegetsi kikanapfunga Suu Kyi. Ivyo bikaba vyatumye amenyekana gusumba. Abandi bantu nibura indwi bishwe n'inzego zijejwe umutekano kuri uyu wa kane , abamaze kwicwa bakaba baciye bashika ku 60. Ababibonye bavuga ko hari abari mu myiyerekano barashwe mu mutwe. ONU, Amerika n'ibindi bihugu vyinshi bariyamirije ubwo bwicanyi bw'abanyagihugu basanzwe muri uko guhasha abitaba imyiyerekano yo kwiyamiriza itembagazwa ry'ubutegetsi, basaba abategetsi kwigumya. Igisirikare nticemera ivyo kinegurwa, ahubwo cegeka kuri madame Suu Kyi  intureka iriko iraba."	https://www.bbc.com/gahuza/amakuru-56362816
sports	Ikipe y’Intamba mu Rugamba ngo yiteguriye kwitanga ku rukino rwa kabiri	"Robert Patrick Misigaro, BBC. Ikipe y'intamba mu Rugamba, ivuga ko itazemera gusubira gutsindwa, mu gihe vyoshika izoca isezera igikombe ca Afrika 2019. Mu kiganiro n'abamenyeshamakuru, umumenyereza Olivier Niyungeko ntiyacishije kure mu kwerekana akamaro urukino wo kuwa kane na Madagascar ufitiye Intamba mu Rugamba. U Burundi buhirahiriye bugatsindwa urwo rukino, nta nkeka bwoca busezererwa muri iri higanwa butarenganye umuce wa mbere, ariko iyo kipe ngo ntiyiteze gukorwa mu jisho kabiri. Bwana Niyungeko yagize ati: "" Iyi ni finale (urikino rwa nyuma) ya kabiri tugiye gukina, kuko tutayitsinze bizoba biheze. ""Iya mbere yari umukino na Nigeria, kuko bose bavuga ko iyo kipe iza kuduhamba, ariko nayo yadutsinze twarwanye kigabo"". Ikipe ya Madagascar u Burundi buzohura nayo ntawoyigereranya na Nigeira mu bukomezi, ariko nayo yarerekanye ko atari iyo gupfa guta mu ndasa aho yakina na Guinea. Madagascar nayo ni ubwa mbere igiye muri iri higanwa, yarihagazeko inganya 2-2 na Guinea. Umukino wayo urimwo igikenya cinshi, ukaba utandukanye n'uw'Intambamu Rugamba. Aho Intamba zobonera akoyoko, ni uko umumenyereza wa Madagascar, Nicolas Dupuis, yavuze ko ikipe yiwe yakuye imvune n'umuruho mu rukino rwa Guinea. Ku rupapuro Intamba zisumvya gato amahirwe Madagascar,  gusa kuri ibi kizigenza w'Intamba, Saido Berahino, yavuze ko ivyo atariko babibona. Saido yagize ati: ""Dutegerezwa kububaha kuko twarabonye ko ari abakinyi bakomeye. ""Turiteguye neza mu mutwe no ku mubiri, kandi buri mukinyi arazi ingene uru rukino ruhambaye. Tuzoba twameze magabo kuva ku firimbi ya mbere"". Nigeria, iri imbere mu mugwi B n'amanota 3/3, yagaragayemwo ibibazo aho bivugwa ko abakinyi uno munsi banse kwimenyereza bivuye ku gashirukabute kabo batarahabwa. Umumenyereza wa Nigeria, Gernot Rohr, yaje wenyene mu kiganiro n'abanyamakuru, abajijwe igituma ata mukinyi bazananye nk'uko vyategerezwa avuga ko hari abarwaye abandi nabo bakaba bari mu 'nama yihutirwa'. Ariko mu nyuma vyaje kumenyekana ko ari ikibazo c'imishahara abakinyi batarahabwa, ibintu vyashavuje abakunzi benshi ba Nigeria, berekanira ishavu ryabo ku mbuga hwaniro. Umugwi B ejo kuwa gatatu uzobamwo umukino hagati ya Nigeria na Guinea isaha 16h30, kuwa kane naho u Burundi buhure na Madagascar kuri ayo masaha nyene. Ushaka kumenye uko amakipe ahagaze mu migwi, uko ahura, uko atsindana hamwe n'amanota afise, urashobora kuja NGAHA."	https://www.bbc.com/gahuza/imikino-48761841
politics	Acat-Burundi: Germain Rukuki yasohotse ibohero inyuma y'imyaka irenga ine	Germain Rukuki kuva ku mugoroba wo ku wa gatatu araye yidegemvya inyuma yo gusohoka ibohero rya Ngozi aho yari apfungiwe kuva agifatwa mu 2017, nk'ukwo vyemezwa n'umwe mu bashingwamanza biwe Maitre Ildephonse Congera. Germain Rukuki yari umukozi w'ishirahamwe riharanira agateka ka zina muntu ACAT Burundi, yari yakatiwe gupfungwa imyaka 32 mu 2018 ku vyaha vyo guhungabanya umutekano w'igihugu no kugarariza. Germain Rukuki yagumye ahakana ivyo yagirizwa kuva agifatwa. Yarekuwe hashizwe mu ngiro ingingo ya sentare isubiramwo imanza ya Ntahangwa yavanye igihano yari yaraciriwe c'imyaka 32 mu 2018 na sentare nkuru ya Ntahangwa ikagishira ku mwaka umwe gusa. Hari haheze iminsi icenda sentare iciye urwo rubanza, amashirahamwe aharanira agateka ka zina muntu akaba yari amaze gutangura gushikriza amakenga yo kuba atarekurwa ngo asohoke ibohero kandi sentare yamurekuye. Inyuma y'impari n'intureka vyakurikiye ingingo y'umuhisi prezida Pierre Nkurunziza yo kwitoza ubugira gatatu kurongora Uburundi mu 2015, amashirahamwe menshi adaharanira inyungu za poritike harimwo ayo agateka ka zina muntu yarahagaritswe canke arafutwa. Muri izo harimwo Acat-Burundi, Aprodh, Ligue Iteka, Focode, Forsc, Olucome, na Parcem. Iryo rya nyuma ariko ubu riherutse kwemererwa gusubira gukora. N'ibiro vya ONU bikurikirana agateka ka zina muntu mu Burundi vyarugawe burundu. Kuva ku myaka 32 gushika ku mwaka umwe Mu kwezi kwa gatandatu mu mwaka uheze urubanza rwiwe sentare gasamburamaza yararusambuye ica irusubiza mw'iburanishwa. Yari yasanze hari amategeko ajanye n'iburanishwa ry'imanza atari yubahirijwe igihe rwacibwa. Sentare isubiramwo imanza ya Bujumbura yaciye isubira kuruburanisha, irushira mu mwiherero mu kwezi  kwa gatatu. Yaciye urubanza rwo kugabanya igihano ciwe kuva ku myaka 32 gushika ku mwaka umwe gusa muri uku kwezi kwa gatantatu.	https://www.bbc.com/gahuza/57667262
sports	Ayavugwa mw’igura n’igurishwa ry’abakinyi: Kane, Ronaldo,  De Jong, De Ligt, Kounde, Depay	"Umukuru wa Bayern Munich  Oliver Kahn yashimagije umukinyi w’Ubwongereza na Tottenham, Harry Kane w’imyaka 28, nk’ ""umusatirizi wo ku rwego rwo hejuru "" n’""indoto ya kazoza"", ni inyuma y’aho uyu murwi wemereye kugurisha Robert Lewandowski w’imyaka 33 muri Barcelona. (Bild giciye kuri  Star) Lewandowski yabonanye n’abakinyi bagenziwe bashasha muri Barcelona ku mweha wa Florida inyuma y’aho ibipimo vyo kwa muganga birangiriye maze bikamuha akaryo ko gutera igikumu ku masezerano y’imiriyoni 42,7 z’amapawundi avuye muri  Bayern Munich. (Mail) Barcelona irashaka kugura umufaransa akina inyuma muri Sevilla  Jules Kounde w’imyaka 23, asanzwe kandi aronderwa na Chelsea, inyuma y’aho uyu murwi wa La Liga ushikiye ku masezerano n’umusatirizi wa Pologne Lewandowski. (Marca) Hagati aho, nk’uko amakuru ava ahandi abivuga, Chelsea ""iracari imbere"" mu rugamba rwo kurondera uyu yahoze akina inyuma muri Bordeaux, Kounde, mu gihe Barcelona iriko itegura kwegera aba ba Blues irondera abakinyi babiri b’inyuma ba Espagne Marcos Alonso w’imyaka 31, hamwe na Cesar Azpilicueta w’imyaka  32. (Mirror) Umukinyi mpuzamakungu wa Hollande Frenkie de Jong ntashaka kwimukira muri Manchester United canke mu murwi uwo ari wo wose wo mu Bwongereza, ahubwo uyu mukinyi wo hagati wa Barcelona w’imyaka 25 yoba ashaka kwimukira mu murwi wa Bayern Munich watahukanye ihiganwa ry’Ubudagi, Bundesliga, mu mwaka w’inkino uheze. (Sport – mu ki Espagnol) Bayern Munich yemeye gutanga ikindi gifovya c’amafaranga angana n’imiriyoni 59.5 z’amapawundi, no kwongerako uturusho tw’imiriyoni 8.5 z’amapawundi, ku mukinyi w’inyuma wa Juventus umunya-Hollande Matthijs de Ligt w’imyaka 22, ni mu gihe ibiganiro hagati y’iyi mirwi yompi bigeze ku musozo. (Goal) Tottenham iriteguye gutanga imiriyoni 17 z’ama euros ku musatirizi wa Barcelona umunya-Hollande Memphis Depay w’imyaka 28, ariko uyu murwi wa Espagne wowo umushakako imiriyoni 20 z’ama-euro, kandi na we nyene ntarashaka kuva  muri Camp Nou. (Sport – mu ki Espagnol) Abarongoye Barcelona bagiriraniye ibiganiro na Depay kugira bumve nimba uyu mukinyi yahoze akinira Manchester United yipfuza kugenda canke kuguma mu murwi. (Fabrizio Romano) Manchester City yongereje akariro mu rugamba rwo kurondera umukinyi wa Espagne Marc Cucurella w’imyaka 23 akina inyuma ku ruhande rw’ibubamfu muri  Brighton  mu kurondera gusubiriza umunya-Ukraine Oleksandr Zinchenko w’imyaka 25 asanzwe ariko araronderwa na Arsenal. (Sun) Cristiano Ronaldo w’imyaka 37 aramirira kure ibihuha bivuga ko ashobora gutizwa mu murwi wa Sporting Lisbon yahoze akinamwo. Uyu kizigenza w’umurwi nserukiragihugu wa Portugal yanditse ngo “Fake” mu kwishura inkuru yacishijwe kuri Instagram y’imboneshakure Sport TV Portugal yerekana uyu musatirizi wa Manchester United yashize imodoka yiwe ku kibuga ca Sporting. (Sun) Umusatirizi wa Chelsea umunya-Albania Armando Broja agiye gutizwa muri West Ham mu mwaka umwe w’inkino. Aba ba Hammers bari bashatse kugura burundu uyu mukinyi w’imyaka 20 ariko aba Blues ntibashaka kumugurisha inyuma y’umwaka w’inkino wari uheze akinira Southampton yari yatijijwemwo. (Mail) Umwongereza akina inyuma Levi Colwill w’imyaka 19 ashobora kuraba ko yosezera mu murwi wiwe wa Chelsea mu gihe uyu murwi wa Stamford Bridge wogura abandi bakinyi b’inyuma muri rino ci. (Athletic)"	https://www.bbc.com/gahuza/articles/c6p32k2n276o
politics	Imvo n'imvano ku kibazo ca Afghanistan	Ikiganiro c’uyu musi cerekeye inkuru imaze iminsi ivugwa cane kw'isi, iyo nayo nta yindi n'ikurwa ry'ingabo z'Amerika n'abo bafatanyaga mw'ishirahamwe ryo kwivuna abansi NATO / OTAN mu gihugu ca Afghanistan. Izo ngabo zari zimaze imyaka 20 ziri muri ico gihugu kiri muri Asia yo hagati. Kuri uyu wa gatatu, igenekerezo rya 31 z’ukwezi kw’umunani  ni ho harangira intamabara yahuza Amerika n’incuti zayo hamwe n’aba Talibani  ku mugaragaro nk’uko biri mu masezerano y’i Doha izo mpande zibiri zari zashizeko umukono mu biganiro vyabahurije mu gihugu ca Qatar kw'itariki 29 z'ukwa 2 mu mwaka uheze wa 2020. Amerika yari yagiye muri ico gihugu inyuma y’ibitero vy’iterabwoba vyo kuwa 11 ukwezi kw’icenda mu 2001, vyagizwe i New York bihitana abantu 3.000 mu bibanza bitandukanye, aho ico gihugu cavuga ko kigiye gushigikira demokrasi no kurandurana n’imizi iterabwoba ry’umuhari Al-Qaeda. Ico gihugu n’incuti zaco zihurukiye mw’ishirahamwe ryo kwivunira umwansi hamwe OTAN, baciye birukana aba Talibani bari ku butegetsi mu ntambara bivugwa ko yagiye iratwara amadolari imiriyaridi 100 buri mwaka.  Inyuma y’imyaka cumi y’intambara y’urutavanako n’uruhigi rukomeye rwo gufata canke kwica  Osama Ben Laden, yari arongoye umuhari wa Al-Qaeda, Amerika yaje kumwicira mu gihugu kibanyi, Pakistan. Kuva Amerika itanguye gukura abasirikare bayo muri ico gihugu, aba Talibani baciye batangura kwigarurira ibisagara bitandukanye harimwo n’umugwa mukuru Kaboul. Bagifata Kaboul, umuvugizi w’aba Talibani yabwiye BBC ko bijeje abanyagihugu ba Afghanistan muri rusangi, cane cane ababa mu gisagara ca Kaboul vy’umwihariko, ko ivyo batunze, ubuzima bwabo,  vyose biri mu mutekano, ko ata kwihora bizobaho. Ufatiye kuri aya majambo umuntu yovuga ko aba Talibani b’ejo atari bo b’uyu musi? Ko Afghnistani kigiye kuba igihugu kirangwamwo amahoro n’umutekano? Coba kigiye kwemerwa n’amakungu? Kazoza k’iyindi mihari yishimikiza idini rya Islam n’akahe? Muri kino kiganiro Cyriaque Muhawenayo ari kumwe na Manirambona Jean Bosco, umwigisha muri kaminuza y’Uburundi, Ismael Buchana umwigisha kuri kaminuza mu Rwanda, akaba ari n’icegera c’uwurongoye ishirahamwe riharanira iterambere ry’abanyafrika mu Rwanda, hamwe rero na Gilbert Mwenedata umuhinga muvyo gucunga imigambi y’iterambere, akaba yarakoreye mu bihugu nk’Urwanda, Republika ya Demokrasi ya Congo na Afghanistan. Ubu akaba akorerera muri Amerika mu ntara ya Washington DC.	https://www.bbc.com/gahuza/amakuru-58447529
sports	'Nobwira abigeme ko buri muntu afise ico ashoboye n'ico ashobora gushikako - Sada Nahimana	"Sada Nahimana, umwigeme abaye rurangiranwa mu rukino rwa tennis, ahamagarira abandi bigeme b'Abarundi kumenya impano bafise bakaziharanira kugira ngo bashobore gushika nk'aho nawe ageze. Ni inyuma y'aho ku wa Mungu uheze atsindiye ihiganwa mpuzamakungu rya Tennis ITF ku ruhande rw'abagore (W15) ryabera muri Turukiya, atsinze urukino rwa nyuma rwamuhuje n'umunya Ukraine Soboleva Anastasiya. Ati: ""Nobwira abigeme ko buri muntu afise ico ashoboye n'ico ashobora gushikako, ikiriho rero ni ukukimenya ukakirondera n'umutima wawe wose"". Uyu mwigeme w'umurundi w'imyaka 20 niwe mwigeme wa mbere w'umurundi ageze kuri uru rwego muri iri higanwa. Yabwiye BBC ko ryari ihiganwa ritoroshe mbere ko vyamutangaje kubona yarashoboye gutahukana intsinzi ikomeye. Ati: ""Sinibaza ko nshobora gutsinda iri higanwa, eka mbere n'ubu ntavyo ndemera. Mfise umunezero mwinshi kubona nshoboye guserukira igihugu canje, akarere ka Afrika y'Ubuseruko eka mbere n'umugabane wose. ""Ndazi ko ku mugabane wose wa Afrika ari jewe mukobwa w'umwirabure jenyene ndi kuri uru rwego, ibi bikantuma ngira intege zo kurondera gushika kure, nkagera ku rugero rw'ibihangange kw'isi"". Sada avuga ko abigeme b'Abanyafrika badakunze gushika kure kubera batinya, bakibaza ko ataco bashoboye hamwe kandi no kubura uburyo bw'ingene bashobora kwerekana ivyo bazi, agatera akamo abanyafrika muri rusangi gushigikirana. Ati: ""Nshaka ko abantu bamenya ko ari ngombwa ko Abanyafrika bo nyene ubwabo ari bo bategerezwa gufasha Abanyafrika bakagera kure"". Sada abaye mu Barundikazi bake bageze ku rugero rukomeye ku rwego mpuzamakungu, hampande ya Francine Niyonsaba mu gutsindira amahiganwa mpuzamakungu, ivyo avuga ko bitera iteka igihugu. Ati: ""Birandyohera iyo ndi mu gihugu kanaka nkaza numva ngo 'Ah kumbe uva mu Burundi? Urazi Niyonsaba'?"". Mu gihe ikiza karanda ca Covid-19 cahungabanije ibisata bitari bike harimwo n'inkino, Sada avuga ko ata kintu kinini iki kiza camugize mu rugendo rwiwe, kuko ""bagerageza kudufasha kugira ngo twumve y'uko dukina nko mu bihe bisanzwe"". Avuga ariko ko ingorane nyamukuru yari uko basa n'abatamba birorera kubera ata barorerezi bari mu kibuga, kiretse abakinyi n'abamenyereza gusa, ibi navyo bigatuma urukino rutagira akanovera. Ati: ""Nivyo ko iyo haba abarorerezi haci ico bifasha, ugasanga urukino ruraryoshe nawe ukumva inguvu zirongerekanye. Ariko twebwe nk'abakinyi tuba dushaka guhiganwa. Jewe nta ngorane vyanteye kuko nagumye ku ntumbero yanje"". Ivanguraruhu - yirinda gutwarwa n'ishavu Sada yatanguye gukina tennis afise imyaka umunani, avuga ko igihambaye ari ukugumiza umutima hamwe, umuntu agashira imbere intumbero ashaka gushikako, hagutwarwa n'ishavu . Aremeza ko ivyo bibazo biriho ariko ko bo nk'abakinyi bisa n'aho batahuye navyo. Ati: ""Jewe ntaco bimbwiye. Ndazi ko hari abafise ivyo vyiyumviro mu mitwe. Abitwaza ivanguraruhu ntaco bambwiye, ndabafata uko nyene kuko abantu bari uko bari, nta kundi. ""Jewe naratembereye mu bihugu vyinshi; ikintu nyamukuru kuri jewe ni ukugumiza umutima hamwe, ugashira imbere urukino, nkirinda gutwarwa n'ishavu"". Uyu mwigeme akomoka mu Buyenzi mu gisagara ca Bujumbura - ubu asanzwe aba mu Bufaransa - avuga ko intumbero yiwe ari ukubandanya aja imbere gushika ashitse ku rwego rw'ibindi bihangange vy'abakobwa/abagore kw'isi . Ati: ""Ico nipfuza ni uko nogera ku rugero rwo guhiganwa n'ibihangange kw'isi nka Serena Williams n'abandi, ngatsindira ubushimwe bukomeye. ""Si nshaka gusumba uwo ari we wese, nshaka gusumba uko nari ejo, nkabandanya nserukira Afrika""."	https://www.bbc.com/gahuza/amakuru-56901113
politics	Ukraine: Umusirikare w'Uburusiya yaciriwe uwo guherayo ku caha co mu ntambara	"Sentare muri Ukraine yaciriye urubanza rwo gupfungwa ubuzima bwose umusirikare w'Uburusiya yategeka ikiduga c'intambara kubera kwica umunyagihugu asanzwe mu rubanza rwa mbere rw'ivyaha vyo mu ntambara kuva igitero gitangura. Uwo musirikare yafatiwe ku rugamba Sgt  Vadim Shishimarin yagiriwe n'icaha ko kwica Oleksandr Shelipov, w'imyaka 62, mu kigwati Chupakhivka co mu buraruko bushira ubuseruko ku wa 28 ukwezi kwa Ruhuhuma(2). Yemeye ko yarashe  Shelipov  ariko avuga ko yagendera ku mategeko hanyuma asaba imbabazi umupfakazi w'uwo yishe. Ibindi vyaha vyinshi vyo mu ntambara biriko birakorwako amatohoza muri Ukraine. Uburusiya burahakana kuba abasirikare babwo baratose abanyagihugu basanzwe muri ico gitero, n'ubwo hari ivyemezo vyinshi vyerekana igihushane c'ivyo,  mu gihe Ukraine ivuga ko ivyaha birenga 11.000 bishobora kuba bimaze gukorwa. Ubutegetsi bw'Uburusiya bwavuze ku wa mbere ko butewe impungene n'ivyerekeye umusirikare wabwo kandi ko bugiye kuraba ingene bwomuburanira. Umuvugizi wa Kremlin, Dmitry Peskov yavuze ko  yamara, Uburusiya ''budafise ubushobozi bwo guhagararira inyungu ziwe amaso mu yandi''. Ubuserukizi bw'Uburusiya i Kyiv ubu burugaye. Amuha igihano co gupfungwa ubuzima bwose, umucamanza  Serhiy Agafonov yavuze ko Shishimarin yashize mu ngiro ''itegeko ry'icaha'' ahawe  n'uwumukurira. ''Kubera icaha cakozwe ari icaha ku mahoro, umutekano, zina muntu n'amategeko mpuzamakungu ... sentare  ntibona ingene yoca  igihano co gupfungwa kigufi kurusha ico,'' nk'uko yavuze. Shishimarin, yari yambaye agapira nk'inkofero k'amabara ry'ubururu n'igipfungu (gris), yakurikiye isomwa ry'urubanza ari mu kumba k'ibiyo muri sentare kandi akaba ata kimenyetso yigeze yerekana ko hari ico bimubwiye. Umushingwamanza wiwe yavuze ko azokwunguruza. Urwo rubanza rwabereye ku murwa mukuru wa Ukraine, Kyiv, rubonwa nk'akaryo  kuri Ukraine ko kwerekana ko umusikare w'Uburusiya yishe umunyagihugu asanzwe atitayeho amategeko y'intambara. Imbere y'uko urwo rubanza rusomwa, umushingwamanza wa  Shishimarin -yatanzwe na reta- yabwiye BBC News  ko ko ata mutegetsi w'Uburusiya n'umwe yarondeye ko bavugana. Igihe uwo muntu yaraswa, Shishimarin w'imyaka 21, n'abandi basirikare bariko bagendera mu mudoka bari bafashe  urukurikirane barimwo rumaze kuraswa hanyuma bagatandukana n'abandi bari kumwe. Niho babona  Shelipov ariko aravugira kuri terefone, nk'uko  Shishimarin yabwiye sentare. Avuga ko yaciye abwirwa kumurasa akoresheje inkoho. Uwumwunganira mu mategeko yabwiye sentare ku wa gatanu ko  Shishimarin  yarashe inyuma y'incuro zibiri yanka amategeko yo kurasa kandi ko rumwe gusa mu masasu atatu cane ane arirwo rwagemye uwo yariko ararasa. Yavuze ko Shishimarin yarashe kubera ubwoba bw'umutekano wiwe akaba yabajije niba uwo yunganira koko  yari agambiriye kwica. Mu gihe kimwe c'urubanza, umupfakazi  Kateryna Shelipova yahanganye na  Shishimarin. Aramubaza ati : ""Mbwira, ndagusavye. Kubera iki baje (Abarusiya) ngaha? Kudungikira? "" aho akaba yasubiyemwo ivyavuzwe na prezida w'Uburusiya Vladimir Putin atanga imvo yo gutera Ukraine. ""Mudukingira nde? Mwankingiye umugabo wanje, uwo mwishe?"" Uwo musirikare nta nyishu yari afise kuri ivyo bibazo. Asaba ikigongwe umupfakazi, yavuze ati: "" Ariko ndumva ko udashobora kumbabarira."" Madame Shelipova yabwiye BBC ati: ""Arambabaje ariko ku caha nk'ico -sinshobora kumubabarira."" Kuva prezida Putin ateye Ukraine ku wa 24 Ruhuhuma (2), nibura abanyagihugu basanzwe 3.838 baramaze kwicwa abandi 4.351 barakomereka, ku bwa ONU. Mu bishwe harimwo benshi bikekwa ko baguye mu vyaha vyo mu ntambara mu bisagara vyifatiwe n'Uburusiya nka Bucha. Mu minsi iheze y'uku kwezi nyene, BBC yararonse amasanamu ya CCTV y'iyicwa ry'abanyagihugu basanzwe babiri n'abavugwa ko ari abasirikare b'Uburusiya, urwo rupfu ubu rukaba ruriko ruratohozwa n'abashikirizamanza nk'igishobora kuba ari icaha co mu ntambara."	https://www.bbc.com/gahuza/amakuru-61551436
entertainment	Kurondera amamuko nyafrika y''intambo y'intambara ya Brazil, capoeira	"Brésil  izwi nk'amamuko y'ubuhinga bwo kurwana busa n'intambo buzwi kw'izina rya capoeira, ariko amamuko nyezina mu bisanzwe yinjiye aciye mw'ibahari Atlantic. Marcia Veiga yandika ko muri Angola hari umugabo umwe ariko aragerageza kuvyura iyi ntambo yo muri kahise kugira ngo afashe abantu gusubira kw'iragi ryabo. Gatatu mu ndwi, ubushuhe bwo ku mugoroba burakubita, Lucio Ngungi ari mu kibuga ahantu hamwe i Luanda ku mugwa mukuru wa Angola. Akurikira akayira kagana ku kibuga c'umupira w'amaboko, mu gihe izuba ririco riracokera, hatangura kwumvikana amashi, indirimbo n'ingoma vy'abanyamuziki. Ku muzingi, abanyeshure bambaye T-shirts z'umuhondo ziriho 'masks' za kera, barindiranye igishika cinshi co kwinjira mu muzingi  babiri babiri. Bose ica rimwe, batangura bazunguruka bunamye i buryo n'i bubamfu, mu ntambo izwi nka Ginga. Umwe muri bo, asa n'uwataye umutwe, Ngungi, umukuru wabo yatwawe n'akaririmbo ngo: ""Nta kindi gisigaye, hari ubumenyi butandukanye"". Iyi rero ni Capoeira Angola, ubuhinga bundi bwo kurwana ariko bukoreshwa gake cane muri Bresil no muri Angola yo nyene ubwayo. Ariko izina ryayo ubwaryo rirerekana amamuko yayo yo mu binjana bitari bike - imbere y'uko abantu bagirwa abaja bakavanwa muri ako karere ko mu bumanuko bwa Afrika bakajanwa muri Amerika y'Ubumanuko kuba abacakara. Yavuyemwo ico icitwa Brésil ubu ibona ko ari umudiho ukomoka mu karanga nyafrika. Ibicurarangisho bifise uruhara ntangere mu gusamaza abarorerezi. Capoeira Angola irimwo akantu ko guterekera, kandi usanga ahanini batambira hasi cane. Nico gituma n'umuziki ugenda buke buke ugereranije n'umudiho uzwi cane, unzwi nka Capoeira Regional. Itandukaniro riri hagati ya  Capoeira Angola na Capoeira Regional ntiryoroshe kubona, ariko muri Capoeira Angola harimwo ibicurarangisho vyinshi kandi abayikora bumva ko ari nk'umugenzo wo gusenga. Intumbero ya Ngungi ni uko ubu bwoko bw'iyi ntambo bumenyekana cane mu bantu. Hafi imyaka 20 iheze, yatanguye kwimenyereza muri Capoeira Regional, ariko haciye imyaka indwi, yahavuye yumva ivya Capoeira Angola aca atahura ko Regional itari rwiwe. Uyu mugabo w'imyaka 36 ati: ""Nagumye nibaza nti kubera iki mbandanya nkina Regional kandi nshobora kwishikira ku muzi w'igihugu canje"". N'aho ata makuru akwiye yari afise, yarondeye kumenya umunya Brésil Pedro Trindade - yari azwi kandi nka Mestre Moraes - akaba yari yarigishijwe ko ari we muhinga yafashe iya mbere mu kunagura Capoeira Angola mu myaka ya 1980. Ngungi ati: ""Rimwe rimwe ndashavura iyo niyumviriye ingene uruhara rwa Angola muri capoeira rwibagiwe"". Mestre Moraes avuga ko uruhara rwa Afrika rwasuzuguwe, kimwe mu vyabitumye kikaba ari ivangura rishingiye ku rukoba. Asigura ati: ""Yaramenyekanye nka kimwe mu karanga ka Afrika hanyuma ifatwa ko yari iyo kurwana kubera ishirahamwe ry'abacakara"". Hagati mu kinjana ca 16, mu gihe bariko barakora mu mirima, abacakara batanguje icagiye kuba ishusho ya mbere ya capoeira ya Brésil, yahinduwe ubuhinga bwo kurwana buba nk'intambo kama. Inyuma y'aho ubucakara buvaniweho muri Brésil mu 1888, reta yarabujije capoeira, kubera ubwoba ko abacakara baronse ubwigenge bashobora kuyikoresha mu migumuko yari kugorana guhagarika. Yarabandanije mu kinyegero kandi abirabure benshi babandanije bakora icitwa ubu Capoeira Angola bakorera mu bibanza bitazwi, kandi bakoresha amazina atari yo mu kwiyoberanya. Mu myaka ya 1930, Reis Machado, azwi cane kw'izina rya Mestre Bimba, yatanguje uburyo bwo kwigisha capoeira bwatumye yoroha kwiga. Amaze kwumvisha ubutegetsi agaciro k'ubu buhinga bwo kurwana mu mico, bwahavuye bukuraho itegeko ryabuza capoeira, ivyamuhaye akaryo ko gutanguza ishure rya mbere ryigisha capoeira muri Brésil. Hagati aho, capoeira yabandanije gusuzugurwa, cane cane n'abanya Brésil bisununuye. Abonye bimeze uko, Mestre yaciye ashiraho ayandi mategeko ngenderwako - ategeka ko kuja muri yo utegerezwa kuba wambaye impuzu yera kandi nziza, ategeka abanyeshure kuza basa neza, mbere aca ashiraho n'uburyo bwo gutanga amanota ku barusha abandi. Ibi vyatumye capoeira ikwega abantu bashasha baciye batangura gukorera  capoeira mu nzu. Aha rero niho hatanguriye Capoeira Regional. Bitumwe n'uko hari bamwe babandanije bagendera kw'ishusho ya kera, bahavuye bemeranya ko boyita Capoeira Angola  kugira ngo bayitandukaye na capoeira Regional. Ariko uko imyaka yagiye iragenda, niko yagiye ishirwa ku ruhande ivamwo iribagirwa cane. Regional ifise umudiho unyaruka ugereranije na Capoeira Angola. Mestre Bimba yarongeye aravyorosha mu bicurarangisho bikoreshwa, aca akoresha cane umuduri n'ingoma. 'Yarangabanirije ishavu' N'aho yitwa gutyo, ibivugwa ko capoeira ifise amamuko muri Angola biracateye amadidane, kuko abacakara bavuye ku bivuko vya Luanda bari abavanywe mu turere dutandukanye twa Afrika yo hagati n'ubumanuko twose. Ariko ifitaniye isano n'intambo za Angola, nk'akarorero iyizwi nka N'golo - aho imisore ibiri irwana yigana ingene imparage zibiri zirwana barwanira umukobwa. Ariko, n'aho amamuko nyezina ataboneka neza, Ngungi yariyemeje gusubira muri kahise karanze igihugu imbere y'ubucakara yongere ahimirize abanya angola kwishimira akahise kabo. Yahunze afise imyaka 15 mu gihe ca ya ntambara yo muri Angola, ariko atahutse mu gihugu mu 2014, yashatse gufasha kuzana impinduka mu gihugu. Ngungi yabaye umuntu afasha abanyagihugu, hanyuma atanguza ishure ya mbere ya Capoeira muri Angola, Escola de Capoeira Angola Okupandula, bisigura ngo ""ndagushimira wewe ngashimira na ba sokuruza"". Yahawe ipete rya Contramestre (bisigura umuyobozi), kandi afise akarwi gato, ariko gafise ishaka, k'abanyeshure. Utujwi tw'ibi bicurarangisho -  agogô (amafirimbi), atabaque (ingoma) n'imiduri vyumvikana mu micungararo y'iri shure turyoheye ugutwi. Umunyeshuri w'imyaka 17 yitwa Kelly agira ati: ""Nari mpagaze ku rubaraza neraguza irya n'ino kugira menye iyo ayo majwi yariko arava, ariho nagiye mbona Contramestre"". Eka na Marcos w'imyaka 18 ni uko nyene, aho yagiye kumenya Capoeira Angola yumvise uwo muziki igihe yari ku rubaraza, haraciye imyaka itanu. Ati: ""Nkina  Capoeira Angola imisi itanu mu ndwi kandi ndakunda ingene ingabaniriza ishavu, ikamfasha kwiyumva neza, ikamara irungu, kandi ikamfasha kwibagira ivyo hanze"". Ukwigisha abanyeshure insiguro ya kahise ka Angola hampande y'umuco w'abanyaburaya ni ngombwa kuri iyi shure. 'Mu kintu kinini cane' Aguinelo umunyeshure akiri muto w'imyaka 15 ati: ""Nize vyinshi ku muco wanje ndetse n'igihugu canje biciye muri Capoeira Angola gusumba kw'ishure"". Mestre Moraes agereranya Capoeira Angola na ca kimenyetso cerekana isi idahera (symbole de l'infini/infinity symbol), ashaka kuvuga ko hagati mu muzingi umucapoeirista (ni ukuvuga uwukora capoeira) yumva ata mipaka ihari kandi ata n'umwe asumba uwundi. Ati: ""Ikwigisha ko uri mu kintu kinini cane"" . Abanyeshure ba Ngungi ni bo kimenyetso cavyo. Marcos ati: ""Numva nishimiye kuba mfise ikibanza mu kintu kimbohoza cavuye mu bucakara, nk'umuntu nigenga"". Indoto ya Ngungi ni uko umusi umwe yozogura ubutaka bukwiye yokwubakamwo ishure kugira ngo abandanye ahimiriza urwaruka gukoresha Capoeira Angola. ""Nditaho cane abantu banje kandi nama ndiko ndiyibutsa ko kwishura ivyiza bankoreye atari agahato ahubwo ko ari igikorwa ntegerezwa gukora""."	https://www.bbc.com/gahuza/amakuru-57746774
religion	Papa Francis yagenye abakardinali bashasha: Harimwo Umunyarwanda Antoine Kambanda	"Papa Francis ahejeje gutangaza amazina y'abakardinali bashasha 13 muri bo hakaba harimwo Musenyeri mukuru wa Kigali, Antoine Kambanda. Musenyeri Antoine Kambanda ni we Munyarwanda wa mbere agenywe kuba umukardinali. Muri abo 13, icenda bari munsi y'imyaka 80, bafise uburenganzira bwo kuba mu murwi w'abakardinali bashobora gutora umusubirizi wa Papa mu gihe yokwitaba Imana canke agatanga imihoho. Musenyeri Antoine Kambanda afise imyaka 61, yavukiye mu Bugesera, mu 2018 nibwo Papa Francis yamugize Musenyeri mukuru (Arkepiskopi) wa Kigali canke umukuru wa Ekleziya Gatolika mu Rwanda. Kambanda yize amashuri mato n'ayisumbuye mu Burundi, muri Uganda no muri Kenya imbere yo kurangiza  ivyigwa vya Tewolojiya muri Seminari nkuru ya Nyakibanda mu Rwanda. Inyandiko za Ekleziya mu Rwanda zivuga ko mu kwezi kwa cenda mu 1990 aribwo Papa Paul II yamugize umupatiri. Kuva mu 1993 yagiye kwiga i Roma aho yavanye impamyabushobozi y'ikirenga muri Tewolojiya. Inyuma y'amashuri yiwe, igihe kinini yari umwigisha muri seminari nkuru ya Nyakibanda, aza no kuyiyobora kugeza mu 2013. Muri uwo mwaka wa 2013 nibwo Papa Francis yamugize musenyeri wa Diyosezi ya Kibungo kugeza mu 2018 ahabwa amabanga yo kuyobora kiliziya mu Rwanda. Kardinali ni rwo rwego rukuru rwo mu butegetsi bwa ekleziya umuntu ashobora kugerako imbere yo kuba Papa, umuyobozi wa Ekleziya Gatolika kw'isi. Ekleziya Gatolika yari isanzwe ifise abakardinali 219, muri abo 29 gusa ni bo bo muri Africa, mu gihe igihugu nk'Ubutaliyano conyene gifise abakaldinali 41. Ibihugu vya Africa bisanzwe bifise abakardinali ni: Aba bakardinali bashasha 13 batowe na Papa Francis bazemezwa kuri iyo mirimo kw' igenekerezo 28 z'ukwezi kwa 11 nk'uko bivugwa n'ikinyamakuru gitangaza amakuru ya Vatican. Muri bo harimwo uwitwa Mauro Gambetti yari asanzwe ari umupatiri. Urwego rw'abakardinali rumeze nka reta ya Papa. Bamwe bakorera i Vatican abandi baguma bakorera mu bihugu vyabo bakajayo igihe batumijwe. Amategeko abagenga avuga ko Abakardinali igikorwa cabo ca mbere ari ugutora umu Papa mushasha iyo uwusanzwe ahari apfuye canke avuye mu mirimo. Gusa muri bose, 120 ni bo baba bagize inama itora Papa mushasha. Bashingwa kandi iyindi mirimo itandukanye harimwo gukurikirana ibikorwa vy'abasenyeri, guhagararira amashuri ya Ekleziya, ivugabutumwa, eka bakagira n'inteko ijejwe sentare zitatu za ekleziya. Abakardinali ariko kandi baba bajejwe guhagararira diyoseze n'imiburiburi zibiri canke zirenga mu bihugu bakomokamwo. Abakardinali bambara ibara ry'umutuku kuvyo amategeko ya katolika asobanura ko baba ""biteguye kumena amaraso yabo mu gukorera uwo basubiriye intumwa Petero."""	https://www.bbc.com/gahuza/amakuru-54681119
health	Umusoda ari muzabukuru yarangije urugendo rudasanzwe muri Afrika yigisha ingwara itamenyerewe	"U﻿musirikare w'ipete rya Colonel ari mu karuhuko k'izabukuru afise ingwara ya Parkinson's yarangije urugendo rwiwe yakoze ari wenyene muri Afrika rwo guhimiriza abantu kumenya ivyerekeye iyo ngwara. G﻿uy Deacon aturuka mu karere ka Dorset mu Bwongereza, yagiye arafata amasanamu y'urugendo rw'ibirometero vyababa ibihumbi 20 atwaye imodoka kuri uwo mugabane, rwarangiriye i Cape Town mu ndwi iheze. U﻿wo mugabo w'imyaka 60, yasanganywe ingwara ya Parkison haraciye imyaka 11, yavuze ko urwo rugendo ""rwasa n'urudashoboka"" mu gihe iyo ngwara yaguma yiyongera. Hari i﻿kiganiro kuri urwo rugendo rwiwe kizokorwa amaze gusubira mu Bwongereza. U﻿wo yahoze arongoye ikambi ya Bovington avuga ko muri Afrika batazi vyinshi ku vyerekeye Parkinson, aho abafise iyo ngwara bafatwa nk'ibivume. A﻿vuga ko yavugiye kuri Radio no ku mboneshakure vy'igihugu mu gufasha ""kubandanya bavuga ivyerekeye iyo ngwara. Parkinson’s ni ingwara igenda ikura mu mubiri, ikaba ifata igice c’ubwonko gikora imisemburo yitwa dopamine, ikamugaza ubushobozi bw’umubiri bwo kugenzura ivyo ukora (movement/mouvement). Nta muti w’iyi ngwara uraboneka. Ishami rya ONU rijejwe amagara y’abantu kw’isi rivuga ko ariyo ngwara ifata ubwonko iriko iriyongera cane kurusha izindi kw’isi. A﻿riko Deacon, yamaze igihe muri Afrika aciga kuri kaminuza n'igihe yari mu gisirikare, yaragize ikibazo co guhangana n'iyo ngwara ariko arashiramwo inguvu nyinshi mu kuyimenyekanisha. Y﻿agize ati: ""Igihe nari muri Ghana, naramerewe nabi. Nafashe imiti atari yo, nca ndatakara, nahatswe kuja mu bitaro. ""﻿Ariko hari umugabo yaje kuntora, arandeka ndaryama mu cumba c'umukobwa wiwe. Uwo muryango warangwajije, bari bafise umutima mwiza."" A﻿vuga ko atigeze agira ingorane n'abantu, kandi ko ""bitanze uko bashoboye kugira bamufashe. Vyari bitangaje"". A﻿gira ati: ""Bafise bike, bagatanga vyinshi."" K﻿uba uwo mu Colonel ari mu karuhuko k'iza bukuru afise ingwara ya Parkinson bisigura ko adashobora kwandika ""kubera intoke zanje ntizigikora neza"", bigatuma ""bigorana gukoresha ibintu bimwe bimwe nk'amahera"". A﻿riko avuga ko gutwara imodoka vyamworoheye kuko yashira intoke ziwe aho zitegerezwa kuja kuri vola. D﻿eacon yagize ati: ""Uko iyo ngwara yagenda ikomera, vyari ""ibintu bisanzwe kudashobora kwikomakoma. ""﻿Narerekanye ko nshobora kubikora, ariko bingoye. Vyasa n'ibidashoboka, bisa n'uko ingwara ya Parkisnon yantsinze."" A﻿shitse muri Afrika y'Epfo, uwo mugabo w'imyaka 60 yagize ati: ""Gutura umuzigo nari nikoreye vyaranduhuye cane. ""N﻿arazimije imodoka, nca ndyamika umutwe kuri vola. Nari ndushe cane."" U﻿mukinyi wa Cinema Rob Hayward, yahuye na Deacon incuro zine mu gufasha kwerekana ivyo yaciyemwo, yagize ati: ""Wari warengewe Guy, iminwa yawe yariko iragugumwa."" U﻿yo mu Colonel na we yaravyemeje agira ati: ""Vyari bigoye cane. Ariko muri jewe nariyumvira [nti] hari ico nsigaje mpomba? ""﻿Bazombona uko meze. Ntawuzi ububi bw'iyi ngwara. Naravuze ntaciye ku ruhande. ""﻿Ku muntu yaciye mu gisirikare, kurira imbere ya Camera, bisigura ikintu""."	https://www.bbc.com/gahuza/articles/cz58n3v1ze8o
politics	Iran: Abantu bashika 50 baguye mu birori vyo kwunamira Soleimani	"Abantu bashika 50 basize ubuzima mu musunikano w'abantu isinzi bari mu  birori vyo gushingura umutegetsi wa gisirikare wa Irani yishwe n'igitero ca drone y'abanyamerika mu ndwi iheze. Abashika 200 nabo bakomeretse. Vyari vyitezwe ko Soleimani ashingurwa uno munsi ku wa kabiri mu gatondo. Ivyo vyatumye ifubwa ry' uyo mutegetsi, Qasem Soleimani, ribanza kuba rirahagaritswe umwanya mutoya. Soleimani azoshingurwa mu gisagara yari asanzwe avukamwo ca Kerman, aho abantu baharurwa mu mamiliyoni  bavugwa ko bamaze kwuzura amabarabara mu birori vyo kumushingura. Igandagurwa ryiwe ryatumye haba ubwoba ko hashobora kwaduka intambara hagati ya Amerika na Irani. Soleimani yafatwa nk''umutegetsi agira kabiri havuye indongozi nkuru ya Irani Khamenei. Amerika yoyo yamufata nk'umuntu akora iterabwoba kandi abangamiye ingabo za Amerika. Icateye uwo musunikako gushika ubu ntikiramenyekana neza, ikizwi gusa ni uko amabarabara ya Kermen yari yuzuye abantu isinzi. Muri ivyo birori vyo kumushingura vyari vyitezwe havugiwe amajambo menshi akomeye, aho abategetsi ba Irani basubiye gutangaza ko batetegerwa kwihora. Jenerali-Majoro Hossein Salami, umwe mu bategetsi ba gisirikare yabwiye isinzi ryari aho ati: ""Incungu yacu Qassem Soleimani ni umuntu akomeye…raba rero yapfuye!"" Nk'uko bivugwa n'abamenyeshamakuru bari aho, abari ku kigandaro baririmba ngo ""Amerika uragapfa"" hamwe na ""Trump uragapfa"". Umunyeshure w'imyaka 18 yari aho yabwiye umumenyeshamakuru wa AFP ati: ""Soleimani yari umuntu akomeye cane yari yiteguye gukorera igihugu…uko bizogenda kwose azohorwa"". Ejo ku wa mbere, Ayatollah Khamenei niwe yarongoye igisabisho a Tehran, harageze igihe arakorora amosozi yegamiye kw'isandugu irimwo ikiziga ca Soleimani."	https://www.bbc.com/gahuza/amakuru-51017796
sports	Twitter itegura kubonana na Manchester United kw’ityozwa rya Pogba	"Twitter igiye kubonana n'umurwi Manchester United n'abarongoye ishirahamwe Kick It Out  inyuma y'ityozwa rya Paul Pogba rishingiye ku macakubiri y'urukoba. Uyo mukinyi w'umwirabure akomoka mu Bufaransa yabaye umukinyi agize gatatu mu ndwi imwe gusa atyojwe ku mbuga hwaniro, inyuma y'uguhusha penalty . Abagenzi batari bake bakinana na Pogba bariyamirije iryo tyozwa. Umumenyereza w'umurwi nserukiragihugu w'abagore w'Ubwongereza, Phil Neville, wewe akaba yasavye abakinyi ""guheba gukoresha"" imbuga hwaniro. Twitter ivuga ko izobonana n'abo bose vyegwa kugira ngo yerekane ko iriko irakora ""ibishoboka vyose"" kugira ngo ihagarike ityozwa. Mw'itangazo yasohoye, yagize iti: ""Ingendo y'amacakubiri nta kibanza ifise ku rubuga rwacu kandi turayiyamirije cane"". ""Mu ndwi nkeya ziri imbere, abarongoye Twitter bazobonana na Manchester United, n'amashirahamwe yandi ataho yegamiye abifisemwo uruhara yipfuza kumenya igikorwa Twitter iriko irakora kugira ngo ihagarike ityozwa rishingiye ku macakubiri y'urukoba rikorerwa abakinyi bamwe bamwe mu Bwongereza"". ""Kuri iyo mvo, turiteguye gukorana gusumba n'incuti zacu kugira ngo dutorere hamwe inyishu kuri iki kibazo"". Twitter yoba iriko ifata ingingo izahe? Ingingo ngenderwako za Twitter zirabuza abanywanyi bayo ubugizi bwa nabi, iterabwoba n'uguhohotera abantu bisunze ku rukoba, ubwoko canke n'iyindi mirwi y'abantu itegerezwa gukingirwa. Kuva mu 2018, igitigiri c'ama 'comptes' yahagaritswe cariyongereye kubera yarenze kuri izo ngingo gushika ku bice 45%, ico gitigiri kikaba cariyongereye incuro zitatu mu masaha 24 inyuma y'aho ironkeye ayo makuru. Pogba yateye 'penalty' ku munota wa 68 ica ifatwa n'umunyegori Rui Patricio, mu rukino rwahuza Man United na Wolves ku wa mbere rwarangiye iyo mirwi yompi inganya igitsindo kimwe ku kindi. Umukinyi w'inyuma wa Man United Harry Maguire yasavye amakompanyi y'imbuga hwaniro ""guhagarika ubutumwa bubiba urwanko"". Nawe umusatirizi Marcus Rashford ati ""ibi bintu birarenze, bitegerezwa guhagarikwa"". Phil Neville yahoze akina mu murwi Manchester United avuga ati ""guheba gukoresha"" imbuga hwaniro vyotanga ""ubutumwa bukomeye"". Umurwi Manchester United nawo uvuga ko uriko ""ukora  uko ushoboye kugira umenye"" abatyoje Pogba. Eka n'urubuga rwa Facebook rwasohoye itangazo aho rumenyesha ko ""rugiye gushirako uburyo bwo kuzibira ityozwa n'ihohotera"", kandi ko abantu bazorenga kuri izo ngingo ""bazosezererwa burundu""."	https://www.bbc.com/gahuza/49436607
religion	France: Cardinali Ricard ari mu basenyeri 11 bagirizwa guhohotera abana	"Umu cardinali w’Umufaransa Jean Pierre Ricard yavuzwe izina na Ekleziya Katolika nk’umwe mu basenyeri 11 bagikorera canke bigeze gukorera iryo shengero bagirizwa guhohotera abana Mw'itangazo, uyo mu cardinali yanditse ko yahohoteye  umwana w'umukobwa w’imyaka 14 igihe yari akiri padiri kw'iparuwase haraheze  imyaka mirongo 35,  kandi ko ubu ashobora gukura meza mu mabanga yiwe. H﻿araciye umwaka, umugwi washinzwe utoye ivyemeza ko hari ibihumbi n'ibihumbi vy'abantu bashurashuza abana, bakorera mw'ishengero Katolika ry'Ubufaransa mu myaka irenga mirongo ibiri. Uko   bagirizwa ari 11 bose barashengejwe mu butungane canke bahabwa ibihano na Ekleziya Katolika. I﻿bi vyagiye ahabona mu gihe mu gihe hariko haraba inama y'abepisikopi b'Ubufaransa i Lourdes, mu bumanuko bushira uburengero bw'Ubufaransa. Musenyeri mukuru Eric de Moulins-Beaufort yabariye abamenyeshamakuru ko muri abo 11 harimwo Musenyeri wa Creteil Michel Santier yagiye mu karuhuko ko muzabukuru mu mwaka uheze inyuma yo kwagirizwa ihohotera rifatiye ku gitsina mu myaka  mirongo ibiri iheze. Bamwe bariko bakorwako amatohoza ajanye n'ihohotera rifatiye ku gitsina  mu gihe abandi bagirizwa kubinuma. Musenyeri mukuru yasomeye ku mugaragaro ikete rya Cardinali Ricard, aho yavuze ko yitwaye nabi ""mu buryo bukwiye guhanwa"" ku mwana w'umukobwa w’imyaka 14 kandi ko  mu vy’ukuri imyitwarire yiwe yagize ingaruka mbi kandi  zitazopfa zibagiwe kuri uwo mwana w'umukobwa. Mu gihe ubu ari mu karuhuko k'iza bukuru inyuma y'imyaka 18 ari musenyeri wa Bordeaux, uwo mu cardinali w'imyaka 78 yavuze ko yamusavye ikigongwe kandi asaba n'imbabazi ku bantu bose yababaje. M﻿usenyeri ahari ubu, Jean Paul James, yavuze ko yifatanije umubabaro n'abakorewe icaha, aca asubira gutera akamo uwo ari we wese yoba yarahohotewe muri iyo diyoseze kubivuga. Umukuru w'imana y'abepisikopi yavuze ko kiretse uwo mu Cardinali na Michel Santier, abasenyeri batandatu bagirijwe n'ubutungane canke ishengero kandi ko  umwe aza yaramaze gupfa. Yongeyeko ati:""A﻿bandi bahoze ari abasenyeri bariko baragirwako amatohoza n'ubutungane mu gihe uwundi wa gatatu amaze kwitaba abashikirizamanza."" Mu cegeranyo cayo co mu kwezi kwa 10 mu 2021 , akanama kigenga kashizweho na Ekleziya Katolika yo mu Bufaransa kasanze abana ibihumbi 216 barahohotewe kuva mu myaka ya 1950, benshi muri bo bakaba bari abana b’ababahungu bari gahati y’imyaka 10 na 13. Umukuru w'ako kanama yavuze ko hari ivyemezo ko hari abakoze ihoterwa bashika 3.200 kandi ko ivyo vyemezo vyarahawe  abashikirizamanza mu mice 22 aho ingingo zo gukurikiranwa kuri ivyo vyaha zishobora gufatwa. U﻿bufaransa ni kimwe mu bihugu aho ibivugwa ko habaye ihohoterwa rifatiye ku gitsina vyateye vyanyiganyije ishengero ya Ekleziya Katolika. Mu mwaka uheze, Papa Francis yarahinduye amategeko agenga ishengero Katolika kugira ihohoterwa rifatiye ku gitsina, kwiyegereza abana ugamije kubashurashuza, gutunga ama film y’abana bariko barahuza ibitsina hamwe no gukingiranira ikibaba ku caha c'ihohoterwa, ko ari icaha gihanwa n'amategeko ya Vatikano. Mu butumwa yatanze imbere y'uko hatangura iyo nama y'abepisikopi i Lourde, Papa yavuze ko ishengero ryo mu Bufaransa ryaguye mu gahundwe kubera ihohoterwa ryakozwe na bamwe mu bungere baryo. I﻿yo nama yari ifise intumbero yo guteza imbere uburyo bwo guhanahana amakuru no gukorera mu muco ku mabi y'ihohoterwa ishengero rifisemwo uruhara."	https://www.bbc.com/gahuza/articles/cp9revjnwpno
health	Coronavirus: Iki kiza kiriko gikora ibara mu turere tw’abirabure b’Abanyamerika	"Ibiharuro biteye agahinda bitangwa n'abajejwe amagara y'abantu mu gisagara ca Chicago vyerekana ibitigiri vy'umurengera vya coronavirus mu banyamerika b'abirabure. Abirabure bo muri Chicago bangana hafi igice c'abamaze kwandura coronavirus muri ico gisagara, hamwe n'ibice birenga 70% vy'abamaze guhitanwa n'uwo mugera, n'aho bangana n'ibice 30% vy'abanyagihugu baba muri ico gisagara. Eka n'ibindi bisagara bifise abirabure benshi, harimwo Detroit, Milwaukee, Nouvelles Orléans na New York, navyo nyene vyabaye ikiririmbiro rya coronavirus. Leta Zunze Ubumwe za Amerika ziharurwamwo hafi abantu 370.000 bamaze kwandura uwo mugera, hamwe n'abashika 11.OOO bamaze gupfa. Gushika ku wa 05 z'uku kwa kane, abantu 1824 kuri 4680 bari bamaze kwandura Covid-19 muri Chicago, bari abirabure, nk'uko vyashikirijwe n'abarongoye ico gisagara ejo ku wa mbere. Aho ni mu gihe abazungu bari bamaze kwandura ari 847, aba Hispanic (abanyamerika bava muri Amerika y'Epfo bavuga iki Espagnole) 478, hamwe na 126 bakomoka muri Aziya. Gushika ku wa Mungu, Chicago yari imaze guharurwamwo abantu 98 bamaze gupfa, muri bo ibice 72% bakaba ari abirabure. Ubwo busumbane buribonekeza mu ntara yose ya Illinois, aho abamaze guhitanwa na Covid-19 ibice 41% ari abirabure, mu gihe bagize ibice 14% vy'abanyagihugu bose baba muri iyo ntara. Umukuru w'igisata kijejwe amagara y'abantu mu gisagara ca Chicago, Dr Allison Arwady, avuga ko abirabure bari basanzwe babayeho mu buzima bubayabaye ugereranije na bagenzi babo b'abazungu. Umukuru w'ico gisagara, Lori Lightfoot, avuga ko coronavirus ""ibandanya  yiha inkumbi mu birabure ba Chicago"". Avuga ko abagenzuzi b'igisagara bashobora kuzunguruka mu maduka kugira ngo barabe ko bose bakurikiza ingingo zo kutegerana. Umupfasoni Lightfoot, avuga y'uko bibaye ngombwa bashobora gutera umukwabu bagahagarika uruja n'uruza mu turere abantu bakoraniramwo bihereza inzoga zikaze cane, nk'uko vyandikwa n'ikinyamakuru gikorera aho muri Chicago, Sun-Times. N'aho coronavirus ivugwa ko ""itarenganya"", ibiharuro birerekana ko uburere bwose butabangamiwe ku rugero rumwe. Muri Michigan, Abanyamerika b'abirabure bangana ibice 14% vy'abanyagihugu bose, ariko mu bantu bose bamaze kwandura abirabure bangana n'ibice 33%, nayo mu bamaze kuhasiga ubuzima abirabure bangana n'ibice 41%, nk'uko vyerekanwa n'igisata kijejwe amagara y'abantu muri iyo ntara ejo ku wa mbere. Muri abo bamaze kwandura muri iyo ntara nyene, abazungu ni ibice 23% , hamwe na 28% vy'abamaze gupfa, nk'uko ivyo biharuro bivyerekana. Mu gisagara ca Detroit muri iyo ntara ya Michigan, abirabure bangana n'ibice 80%, abashizwe ukwabo muri ico gisagara no mu micungararo yaco bakaba ari ibice 80%. Ubwo busumbane kandi buribonekeza mu gisagara ca Milwaukee c'intara ya Wisconsin, kiri mu bisagara vyashizwe inyuma cane muri Amerika. Mu bantu hafi 1000 banduye ku wa gatanu w'indwi iheze muri Amerika, hafi inusu y'abanduye mu gisagara ca Milwaukee bari abirabure, bakaba kandi bangana n'ibice 81% muri 27 bapfuye muri ico gisagara, n'aho abirabure baba muri co bangana n'ibice 26%, nk'uko vyerekanwa n'icigwa cakozwe n'ikigo ProPublica. Mu ntara ya Louisiana, ibice hafi 40% vy'abamaze guhitanwa na coronavirus biri mu karere ka Nouvelle-Orléans gasanzwe gatuwemwo n'abirabure benshi gusumba abandi. Muri Amerika, ico kiza kiriko kirunyura ubusumbasumbane bufatiye ku butunzi n'amoko, nk'uko Dr Cameron Webb, umunyamerika w'umwirabure ariko yiyamamariza ubukenguzamateka mu ntara ya Virginia yabibwiye BBC. Ati: ""Ni ukuri kiriko kiragaragaza ubusumbasumbane buri mu gihugu cacu""."	https://www.bbc.com/gahuza/amakuru-52200669
entertainment	UK: umushikiranganji yasavye imbabazi inyuma y'amashusho amwerekana asomana n'umufasha	"Imiryango yaburiye ababo muri ca kiza karanda Covid-19 iragabisha ko umushikiranganji Matt Hancock yubahutse agasomana n'umufasha mu biro iwe bishobora gutesha urubwa reta, bigatuma abantu bahonyanga amabwirizwa ajanye no kutegerana mu ntumbero yo kurwanya iki kiza. Vyabaye ngombwa ko uyu mushikiranganji w'amagara y'abantu asaba imbabazi inyuma y'aho amashusho avugwa ko yafashwe ku wa 06 z'ukwa gatanu amwerekaniye ariko asomana na Gina Coladangelo. Ishirahamwe riharanira agateka k'ababuze ababo bahitanywe na Covid-19 (Covid-19 Bereaved Families for Justice) rivuga ko mu gihe vyonanirana ko Hancock yirukanwa bishobora kugira ingaruka mbi nk'izabaye kuri Cummings, maze abantu bagahonyanga amabwirizwa. Umushikiranganji wa mbere wewe abona ko ikibazo carangiye. Umuvugizi w'ibiro vy'umushikiranganji wa mbere avuga ko Boris Johnson yemeye imbabazi zasabwe na Hancock, kandi ko afitiye icizere uyu mushikiranganji w'amagara y'abantu. Ishirahamwe Covid-19 Bereaved Families for Justice ryandikiye umushikiranganji wa mbere Johnson rimusaba kwirukana Hancock mu gihe atotanga imihoho, rikibaza mbere nimba uyu mushikiranganji w'amagara y'abantu akibereye kuba umutegetsi yofata ingingo zijanye na Covid. Rivka Gottlieb wo mw'iryo shirahamwe yavugiye mu kiganiro The World Tonight ca BBC Radio 4 ati: ""Mu gihe yoramuka atangaje izindi ngingo za guma mu rugo canke ayandi mabwirizwa, ubona hari n'umwe yokwumvira umuntu na we ubwiwe adakurikiza amabwirizwa""? ""Ivyo twese vyaratubabaje. Kuri Cummings ntacabaye, yibandanirije akazi kiwe, ehe raba ivyabaye, abantu baciye batangura guhonyanga amabwirizwa. Mfise ubwoba ko ivyo ari vyo bishobora kuba"". ingingo yo kutegerana ku kazi si itegeko, ariko reta isaba ko abantu batandukana imetero zibiri aho bishoboka - canke imetero imwe, hampande y'izindi ngingo zo kugabanya ikwirakwira, nk'izijanye n'ukwambara udupfukamunwa. Mu kwa gatatu kw'uno mwaka, umuhanuzi mukuru w'umushikiranganji wa mbere ico gihe, Dominic Cummings, yaniramuye afata urugendo rw'ibirometero birenga 418 ava i Londres aja mu karere ka  Durham kandi igihugu cari ingingo za guma mu rugo. Ico gihe reta yari yafashe amategeko akomeye yo kugabanya uruja n'uruza Mu nyuma we n'umugore wiwe bagiye kwandura Covid. Abanyagihugu bariyamirije Cummings, ariko umushikiranganji wa mbere yaramuryamaryamyeko, mu kuvuga ko ata ""kundi yari kugira"" atari ugufata urwo rugendo. Prof Stephen Reicher, wo kuri kaminuza yigisha ibijanye n'inyifato, University of St Andrews' School of Psychology, avuga ko icatumye inyifato ya Cummings ibonwa ""nabi cane"" si ukubera vyakozwe n'umuhanuzi wa reta, ariko ni ukubera ingene Boris Johnson yamuvugiye. Prof Reicher yabwiye Newsnight ca BBC Two ati: ""Ugusamara kw'umuntu umwe kwatumye abantu bibaza ibibazo ku ntwaro, aho babona ko hari itegeko rituraba twebwe irindi rikaraba abandi"". ""Mu gihe igihugu gihanzwe n'ibibazo bikomeye, dukeneye reta twizeye, kandi dukeneye reta dushobora kwumviriza"". Abashikiranganji bandi bari muri reta bashigikiye uyu mugenzi wabo ajejwe amagara y'abantu. Ariko Sir John Curtice yigisha ibijanye na poritike kuri kaminuza ya Strathclyde yabwiye BBC BBC Radio 4 ivyo ari vyo vyose umushikiranganji Hancock ata mahoro azoronka. Ikinyamakuru The Sun, ari naco ca mbere cerekanye aya masanamu ya Hancock n'umupfasoni Coladangelo kikayashikana mu biro bijejwe amagara y'abantu, yerekana n'ayandi mashusho y'aba bantu babiri ingene bavyifatamwo. Iki kinyamakuru kivuga ko iyi sanamu iheruka yerekana Hancock n'umupfasoni Coladangelo bari mu nzu y'uburiro ku wa 23 z'ukwa gatanu - haciye imisi 17 herekanywe amashusho y'ingene bariko basomana."	https://www.bbc.com/gahuza/amakuru-57621032
business	South Korea: Kompanyi y'amata yasavye imbazi kubera yerekanye abagore nk'inka	"Kompanyi ya mbere nini y'amata muri Korea y'Epfo vyabaye ngombwa ko isaba imbabazi kubera video yo kwamamaza (publicité, advert) yerekana abagore nk'inka. Iyo video ya Seoul Milk yerekana umugabo ariko afata rwihishwa amashusho y'abagore bari mu murima, mu nyuma baca bahinduka inka. Imaze kunegurwa cane, iyo kompanyi yaciye ivana iyo publicité kuri YouTube, ariko kuva ico gihe imaze guhererekanywa cane inyuma yo gusubizwa  ku mbuga n'abakoresha internet. Bamwe bagereranije kandi inyifato y'uwo mugabo na ""molka"", ingeso itemewe yo gufata amashusho abantu rwihishwa. Ishami rya Seoul Milk, Seoul Dairy Cooperative ryavuze mu mbabazi ryashize kuri internet riti: ""Turasavye imbabazi bivuye ku mutima ku muntu wese yababajwe n'iyo publicité y'amata yasohotse itariki 29 mu kwezi guheze"". ""Twemera ko iki kibazo gikomeye kandi tozokwisuzuma, hanyuma turushirizeho kwiyubara kugira ibintu nk'ibi ntibisubire gushika muri kazoza. Turicishije bugufi mu gusaba imbabazi"". Iyo video itangura yerekana umugabo afise camera ariko yitembereza mu gahinga. Ijwi ry'umugabo ryumvikana rivuga ngo: ""Amaherezo twashoboye kubafata amashusho na camera mu kibanza ciza cane"". Aho haca hakurikira uwo mugabo yinyegeje mu bisaka, ariko afata amashusho rwihishwa umugwi w'abagore bariko baranywa amazi mu mugezi bongera bagira yoga. Hagera aho uwo mugabo ahonyora atabishaka kw'ishami ry'igiti, abo bagore bagaca bikanga buno nyene bagaca bahinduka inka. Iyo publicité irangizwa n'aya majambo: ""Amazi meza, indya nziza, amata ya Seoul Milk ni  100%. Amata atagira akanenge, avuye mw'iraro ritagira akanenge mu murima uteye igomwe wa Cheongyang."" Iyo publicité/advert yatumye haba impari zikomeye mu gihugu ku bijanye n'ivangura n'ibindi bibazo bishingiye ku bitsina ariko ibineguro ntivyagarukiye ku kwerekana abagore nk'inka gusa. Bamwe barerekanye amakenga yo kuba umugabo afata rwishishwa amashusho y'abagore, mu gihe ivyaha vyo gufata amashusho rwishishwa vyagwiriye cane muri Korea y'Epfo muri iyi myaka. Molka, bisigura ""camera yinyegeje"", ubu yabaye ikibazo kidasanzwe ku bagore muri Korea y'Epfo. Si ubwa mbere Seoul Milk ivugwa mu binyamakuru kubera imvo zitari nziza. Mu 2003, iyo kompanyi yatunganije agakino aho abanyamideri bari gusa basukanako ikivuguto   (yoghurt). Umukuru w'igisata co kwamamaza muri Seoul Milk hamwe n'abagize uruhara muri ako gakino baratangishijwe ihadabu kubera kwerekana ibiterasoni."	https://www.bbc.com/gahuza/amakuru-59665915
sports	Ayavugwa mu mupira w’amaguru: Bellingham, De Jong, Lindstrom, Mudryk, Gomes, Kiwior	"Borussia Dortmund imenyesha ko umurwi uwo ari wo wose urondera umwongereza akina hagati Jude Bellingham w’imyaka 19, asanzwe aronderwa na Manchester United be na Liverpool, woba uregeranya imiriyoni zababa 130 z’amafaranga y'abongereza ,pound (ni ukuvuga imiriyoni zirenga 147 z’amadorari y’abanyamerika).  (Athletic) Ikintu ca mbere Bellingham ashira imbere mu ci riza ni uko yokwimukira muri Real Madrid. (El Chiringuito kibicishije muri Marca ) Arsenal yavuganye na Jesper Lindstrom w’imyaka 22 akina muri  Eintracht Frankfurt  kugira irabe ko yoronka uyu mukinyi wo hagati w’umunya-Danemark ku miriyoni 17 z’ama-pound mu kwa mbere. (Bild ). Arsenal ishobora guhangana na Brighton mu rugamba rwayo rwo kurondera umunya-Ukraine akina ku ruhande, Mykhaylo Mudryk w’imyaka 21, asanzwe akina muri Shakhtar Donetsk, mu kwa mbere. (Express) Igiciro c’imiriyoni 30 z’ama-euro zitangwa na Everton kuri Mudryk camiriwe kure mu gihe  Shakhtar imushakako imiriyoni zirenga 50 z’ama-euros, ariko Arsenal ikaba ataco iravuga. (Fabrizio Romano) Umukinyi wo hagati Frenkie de Jong w’imyaka 25 akomoka mu Buhollande avuga ko ""yamye yipfuza kuguma muri Barcelona"" inyuma yo kwanka kwimukira muri Manchester United ku miriyoni £65 z’ama-pound mu gihe c’igura n’igurishwa ry’abakinyi giheze. (Mirror) Icegera c’umukuru w’umurwi Flamengo wo muri Brezili avuga ko ata murwi n’umwe urigera umushikira urondera Joao Gomes w’imyaka 21, uyu munya-Brezili akina hagati akaba aronderwa na Liverpool be na Manchester United. (ESPN) Manchester United yaripfuje gutanga umubirigi akina hagati Andre as Pereira w’imyaka 28 kugira imuguze na Gomes mw’igura n’igurishwa riheze, imbere y’uko yimukira muri Fulham. (Talksport) Umumenyereza wa Celtic Ange Postecoglou avuga ko guheba uyu murwi ngo aje kumenyereza Leicester City  bitari mu mutwe iwe. (Sky Sports) Umukinyi wo hagati wa Barcelona  Sergio Busquets  w’imyaka 34 aripfuza kuja gukina muri Inter Miami ya David Beckham yo mw’ihiganwa Major League Soccer ryo muri Amerika amasezerano yiwe arangiye mu ci riza. (Sport) Umusatirizi wa Espagne Marco Asensio w’imyaka 26 ntarahebura ku mugambi wiwe wo kuva muri Real Madrid akimukira mu bakeba ba Barcelona. (Sport – kibicishije muri  El Partidazo de Cope) Amasezerano y’imyaka ibiri yateweko igikumu mu kw’indwi n’umukinyi wo hagati wa Barcelona umufaransa Ousmane Dembele w’imyaka 25, arimwo igice kivuga ko uwuzomwipfuza ashobora kuzomuronka ku miriyoni 50 z’ama-euro, iki kikazobandanya gushika mu ci riza. (L'Equipe) Barcelona iragabisha ko ishobora kwitwarira ikinyamakuru El Mundo inyuma y’aho gitangarije amakuru aramvuye ku bijanye n’ibiganiro uyo murwi wagiriraniye na Lionel Messi ku bijanye n’amasezerano imbere y’uko yimukira muri Paris St-Germain. (Mail) Nta murwi n’umwe washoboye gushitsa ibisabwa mw’igura n’igurishwa ry’abakinyi riheze ku mukinyi wo ku ruhande wa PSV Eindhoven, umunya-Hollande Cody Gakpo  w’imyaka 23, yari asanzwe aronderwa na Manchester United, Southampton, Leeds United na Arsenal. (Voetbal International kibicishije muri TalkSport)"	https://www.bbc.com/gahuza/articles/czvn9wgqywno
health	Burundi: leta itangaza ko hari abandi 21 banduye Covid-19	"Leta y'Uburundi itangaza ko hari abandi barwari 21 bashasha banduye wa mugera karanda wa coronavirus. Mwitangazo ryasohowe nijoro n'ubushikiranganji bw'amagara y'abantu, abo 21 batowe mu bantu 202 biketswe ko banduye bapimwe hagati yo ku wa 27 gushika ku wa 30 z'ukwezi guheze kwa gatandatu. Iryo tangazo rimenyesha ko mu barwayi 54 bari basanzwe bariko baravurwa, batatu muri bo ari bo bapimwe bagasanga nta migera bagisigaranye. Umukuru w'igihugu aherutse gutangaza ko agiye kwitwararika gusumba kurwanya iki kiza, akaba mbere yaranatangaje ingingo zitandukanye mu ntumbero yo guhangana naco. Gushika ubu, ibiharuro vyerekana ko abantu 191 aribo bamaze kwandura uwo mugera; muri abo 118 bakaba bamaze gukira, nayo 72 bakaba ari bo bakirwaye, umwe akaba yaritavye Imana. Ubushikiranganji bubandanya busaba abanyagihugu gukurikiza ingingo zo kuzibira kwandura canke kwandura, izo nazo zikaba zirimwo gukaraba n'amazi meza n'isabuni canke arimwo umuti wica imigera. Ubwo bushikiranganji busaba kandi abanyagihugu kwirinda kuramukanya no guhoberana, kwirinda kwasamurira mu bandi, kwambara udupfukamunwa ku bavuzi, abarwaye covird-19 n'abamaranye umwanya b'abarwaye. U Burundi ni kimwe mu bihugu ata mategeko ruhasha vyafashe agamije kurwanya ikiza coronavirus, bikaba mbere vyaratumye bwiyamirizwa henshi mu makungu. Hagati aho, umukuru w'igihugu Evariste Ndayishimiye aherutse kumenyesha ko atanguje urugamba rwo kurwanya ico kiza karanda. Mw'ijambo aherutse gushikiriza inama nshingamateka ku musi wo kuzahiza leta nshasha ku wa 30/06/2020, Perezida Ndayishimiye yatangaje ingingo zitari nke mu ntumbero yo kurwanya ico kiza. Yagize ati: ""Turasavye umurundi wese, hamwe n'umunyamahanga ari muri iki gihugu guhaguruka kuko akatavuga ntigahenda akavuga"". KLeta y'u Burundi iherutse kwirukana abaserukiye ishirahamwe rijejwe amagara kw'isi, OMS biturutse ku kutabona kumwe ikibazo ca coronavirus. Hari n'abavuga ko leta yoba inyegeza ibitigiri nyavyo vy'abanduye uwo mugera, ivyo abategetsi b'u Burundi bamirira kure."	https://www.bbc.com/gahuza/amakuru-53290266
health	Iran-USA: Igitigiri c’Abanyamerika bagize ibibazo vyo mu bwonko mu gitero ca Iran congerekanye	"Amerika ivuga ko igitigiri c'abasirikare bayo bagize ibibazo vyo mu bwonko (traumatic brain injuries, TBI) kubera ca gitero ca Iran ku ngabo za Amerika muri Iraq mu kwa mbere kigeze kuri 109. Ico gitigiri kirengeye kure cane n'igitigiri ca 64 caheruka kumenyeshwa n'ibiro vyo kwivuna abansi bwa  Leta Zunze Ubumwe za Amerika, Pentagon. Mu ntango, Perezida Donald Trump wa Amerika wewe yari yamenyesheke ko ata Munyamerika n'umwe yigeze agira ikibazo muri ico gitero. Bwana Trump yamenyesheje ivyo ashaka gusigura igituma Amerika itasubije ico gitero co ku wa 08 z'ukwa mbere. Ico gitero cakozwe na Iran mu kwihora igandagurwa ry'umujenerali w'ico gihugu ryakozwe n'igisirikare ca Amerika. Itangazo ryasohowe na Pentagon rivuga ko hafi ibice 70% ry'abasirikare bagize ibibazo basubiye ku kazi kabo. Mu kwa mbere, Pentagon yavuze ko igituma ibitigiri vy'abagize izo ngorane zo mu bwonko biguma biduga ari uko ibimenyetso bimwe bimwe bifata umwanya muremure kugira ngo vyibonekeze. Ejo ku wa mbere, umushingamateka wa Amerika Joni Ernst wo mu mugambwe w'abarepubulikani yasavye izindi nsiguro. Ati: ""Ni ngombwa ko haba integuro yo kuvura aba basirikare bagize ibibazo"". ""Nasavye Pentagon ko ubuzima bw'ingabo zacu zarungitswe muri Iraq bwokurikiranwa kubera  zishobora guhura n'ibitero vy'amabombe"". Mu kwezi guheze, Perezida Trump yafashe ko ibibazo vyo mu bwonko izo ngabo zagize nk'inkurikizi y'ico gitero ari ingorane nto cane. Ati: ""Narumvise ko hari abari bamenetse umutwe, bagira n'ibindi bibazo bimwe bimwe, ariko mvuga nti, kandi ndavyemeza, si ibintu bikomeye"". ""Si mfata ko ari ububabare bukomeye mfatiye ku bwo nabonye muri kahise"". Igisirikare ca Amerika kivuga ko ibibazo vyo mu bwonko ku basirikare bari mu karere k'intambara ari ibintu vyama vyabaye. Ikigo ca gisirikare kijejwe kwitaho abahuye n'ibibazo vyo mu bwonko kivuga ko ingorane zo mu mutwe ku basirikare bari ku rugamba ziva ahanini ku bibombe baterwa. Abasirikare barenga 400.000 barahuye n'ivyo bibazo kuva mu mwaka wa 2000 nk'uko bivugwa na leta ya Amerika."	https://www.bbc.com/gahuza/amakuru-51460917
health	Umuntu agira kabiri vyemejwe ko yahitanywe na Ebola muri DRC	"Umurwayi agira kabiri yahitanywe na Ebola muri Republika ya Demokrasi ya Kongo nyuma yaho ikiza gishasha cadukiye mu muji wa Mbandaka, mu ntara ya Equateur. Ishami rya ONU rijejwe amagara kw'isi, OMS, ryavuze yuko uwo muntu wa kabiri ari umugore wo mu muryango w'uwapfuye ubwa mbere. Mu kiganiro kuri telefone, Dr Gervais Folefack yabwiye BBC ko ""vyari bigoye kugira umugwi w'abajejwe kurwanya ico kiza ushobore kumenya iyo yagiye kuko yawutorotse akaja mu masengesho"". Yongeyeko ati ""igihe uwo mugwi washikira uwo mugore, amazi yari yamaze kurenga inkombe. Yacikanye atararonswa ubuvuzi na bumwe. Abo bose uko ari babiri bapfubwe hisunzwe amategeko yo kwirinda"". Kuwa mbere abajejwe ivy'amagara bavuze yuko abantu barenga 100 bamaze kumenyekana ko bashobora kuba barahuye n'abo bahitanywe na Ebola, hakaba hitezwe ko urucanco rutangwa muri ino ndwi. Kongo iramaze kubonekamwo ibiza vya Ebola 13, harimwo kimwe caheze mu myaka ibiri iheruka, kikaba carahitanye abantu barenga 2000. Ibipimo vyasuzumwe mu kigo gikuri gipima indwara i Kinshasa vyerekana yuko iki kiza gishasha ataho gihuriye n'ivyakibanjirije. Amatohoza arabandanya yo kumenya aho iki kiza coba carazananye. Inkingo 1.300 zirategekanywa kurungikwa i Mbandaka zivuye i Goma mu buseruko bw'igihugu, gukingira bice bitangura kuwa gatatu."	https://www.bbc.com/gahuza/amakuru-61231479
health	Taiwan: Umudereva w'indege yanduje abantu Covid yirukanywe mu kazi	"Umudereva w'indege yagirizwa iyandukiza ry'umugera wa coronavirus ubwa mbere (inyuma y'amezi menshi) muri Taiwan, yirukanywe ku kazi na kompanyi yo muri iryo zinga yitwa Eva. Ku musi wa kabiri, uwari yamanye n'uwo mudereva bamutoye uwo mugera, aca arangiza imisi 253 yari iheze ata mu ntu wo muri ico gihugu yanduye iyo ngwara. Kuva ico gihe, bimwe mu bikorwa vya Noel vyahagaritswe, reta na yo ikavuga ko abantu bategerezwa kuguma muhira mu ntango z'umwaka mushasha. Muri rusangi, Taiwan, izinga riruta gato Uburundi mu bunini,  ifise abantu bamaze kwandura bashika 777, hakaba hamaze gupfa indwi. Vyibazwa ko uwo mudereva yanduye coronavirus mu ntango z'ukwezi kwa cumi na kabiri, ariko ntiyaca agaragarako ubugwayi. Abadereva bagarutse muri iryo zinga bavuye mu rugendo bategerezwa kwigumana bonyene mu kiringo c'imisi itatu, ariko ntibapimwa kiretse gusa babonetseko ibimenyetso. Mu gihe atari abizi ko afise uwo mugera, yabandanije ingendo, bikavugwa ko yakorora igihe yari mu ndege ija Taiwan avuye muri Amerika. Bamusanganye Covid- 19 itariki 20 z'uku kwezi kwa cumi na kabiri. Inyuma y'imisi ibiri, Taiwan yaciye ironka umuntu wa mbere yanduriye muri ico gihugu muri aya mezi. Abategetsi baciye batangura kurondera nimba uwo mupfasoni atigeze yegera uwo mudereva. Abategetsi baciye uwo mugabo amande y'amadolari 10,600 kubera atigeze avuga abo babonanye n'ibikorwa yakoze ku butegetsi. Kompanyi ya Eva Air ivuga ko uwo mudereva yirukanywe kubera atubahirije amategeko ngenderwako, harimwo kutambara agapfukamunwa aho yicara ariko aratwara indege. Uretse uwo mupfasoni, vyibazwa ko yanduje babiri mubo bakorana, umudereva wo mu Buyapani hamwe n'uwundi wo muri Taiwan. Yaba abategetsi canke iyo kompanyi, nta n'umwe aravuga izina ry'uwo mudereva ariko Eva Air yavuze mw'itangazo ko ""inyifato y'umukozi ku giti ciwe, yateye ikibazo mu twigoro twa buri muntu two kugwanya ico kiza"" kandi akaba yateye ""igihombo gikomeye kw'isura n'akaranga vy'iyo kompanyi"" Kubera uwo muntu wa mbere yanduye, abategetsi baritegurira gukomeza ingingo zo kugwanya Covid mu ndege."	https://www.bbc.com/gahuza/amakuru-55437745
health	Burundi - Covid: Igiporisi kivuga ko igitigiri c'abandura ciyongeye muri iyi minsi	"Umukuru w'igipolisi c'Uburundi, Frederic Budomo, yandikiye abajejwe ibisata vy'urwego ajejwe, abahamagarira  gusubira gukaza iyubahirizwa ry'ingingo zo  kugwanya Covid avuga ko ibitigiri vy'abandura vyasubiye kwiyongera. Muri uri urwo rwandiko, avuga ko abantu basubiye kwimenyera, hakaba hari ivyegeranyo bivuga ko ibiharuro vy'abanduye umugera wa Covid vyongerekanye cane muri iyi misi. Avuga kandi ko n'igipolisi cadebukiwe mu kwubahiriza ingingo zo kugwanya Covid. Umukuru w'igipolisi c'Uburundi Frederic Budomo agira ati: ""Igipolisi ntikiriko kirubahiriza ingingo zari zafashwe zo kubuza ama karaokes [ibiteremwo bavuzamwo umuziki], kutugurura inzu z'ubutambiro (boites de nuit) hamwe n'izindi."" N'umukuru w'igisagara ca Bujumbura, Jimmy Hatungimana, yateye akamo ababa muri ico gisagara ngo kubera ibiharuro vy'abanduye vyongerekanye mu makomine yose agize ico gisagara. Asaba ashimitse ko abantu boreka kwijajara bakubahiriza za ngingo z'ubushikiranganji bw'amagara y'abantu zirimwo gukaraba kenshi, kudasomana, kuramukanya indamutso y'amahoro  no kwambara agafukamunwa aho bikenewe. Jimmy Hatungimana abasaba gushira mu bikorwa umugambi wa ""Ndakira, sinandura kandi sinanduza Corona virus"" washizwe imbere n'umukuru w'igihugu, Evariste Ndayishimiye mu kurwanya ico kiza. Ku rubuga rw'ishami rya Onu rijejwe amagara y'abantu kw'isi OMS/WHO handitse ko kuva itariki 3 z'ukwezi kwa mbere 2020 gushika itariki 10 z'ukwezi kwa cumi na kabiri 2021, abantu bamaze gutorwa  umugera wa Covid-19 mu Burundi ari 20.666, muri bo 14 bakaba bamaze gupfa. Iryo shirahamwe kandi rivuga ko igitigiri c'abamaze kwicandagisha mu Burundi ari 3.396, ni urugero rwa 0,02%  ku bantu barenga miriyoni 12 Uburundi bufise. Reta y'Uburundi ntawe ihimiriza kuja kwicandagisha, umuntu agenda ku bushake bwiwe.  Gutanga urucanco vyatanguye mu kwezi kw'icumi. Nta biharuro bishasha birashirwa ahabona vyerekana ingene abanduye biyongereye n'ikiringo vyabereyeko muri iyi minsi. Mu gihe isi  itewe impungene n'ubwoko bushasha bw'umugera wa corona wandukira cane watowe ubwa mbere muri Afrika y'Epfo  mu kwezi guheze, Omicron, mu Burundi gushika ubu ntawurahavugwa."	https://www.bbc.com/gahuza/amakuru-59638378
politics	Ukraine: Uburusiya bwarekuye drone 30 mu minsi ibiri – Zelensky	"Prezida wa Ukraine Volodymir Zelensky avuga ko Uburusiya bwakoze ibitero vya drone 30 kuri Ukraine mu minsi ibiri gusa. Yanavuze kandi  ko vyose hamwe, Uburusiya bwakoze ibitero vya misire 4.500 n’ibitero vy’indege birenga 8.000. Avugira i Kyiv kandi ahagaze iruhande y'ikiboneka ko ari drone yakorowe (yahanuwe) yo mu bwoko bwa Shahed ikorerwa muri Iran, Zelensky yiyemeje ""guca amababa"" y’ububasha bwo mu kirere bwa Moscou. Abategetsi b’ibihugu  vy’uburengero bemera ko Iran yahaye Uburusiya drone nyinshi, ariko Uburusiya na Iran birabihakana. Bishitse mu gihe umushikiranganji wa Amerika ajejwe imigenderanire Antony Blinken yavuze ko agasomborotso k’Uburusiya k’ikoreshwa rya drone ari ibintu ""biteye iseseme"". Uwo mu-diplomate wa Amerika yagirije Uburusiya gukoresha  izo ndege zitagira abadereva mu ""kwica abanyagihugu basanzwe ba Ukraine no mu gusambura ibikorwa-remezo bazerako amatara, amazi, gususurutsa amazu”, aho yari mu rugendo ku murwa mukuru wa Canada, Ottawa. Muri izi ndwi za vuba, ibitero vy’Uburusiya vyatumbereye cane cane ibikorwa-remezo bisanzwe vya Ukraine, vyonona uruhererekane rw'amatara n’amazi mu gihe ikiringo c’imbeho nyinshi (hiver) kiri hafi. Ibihugu vy’iburengero bivuga ko Iran iha Uburusiya drone isanzwe ikora kandi ko abahinga ba gisirikare b’abanya-Iran bari muri Crimea yigaruriwe n’Uburusiya guha abadereva ubufasha bw’ubuhinga. Ukraine yarabonye ko zimwe muri drone zakoreshejwe mu bitero bimwe bimwe ku bikorwa-remezo vyayo ari Shahed-136 zikorerwa muri Iran. Zizwi nka drone “kamikaze” [z’ubwiyahuzi] kuko zica zisambuka mu gitero – zikaba zahawe izina nk’iry’aba dereva b’Ubuyapani batwara indege z’intambara mu ngwano ya kabiri y’isi. Ukraine ivuga ko drone zirenga 400 zimaze gukoreshwa n’Uburusiya, ku bigwanisho vyose hamwe bimaze gukoreshwa bigereranywa gushika 2.000. Ariko ubutegetsi bwa Iran bwagumye buhakana buvuga ko butigeze bugiranira amasezerano y’ibigwanisho  n’Ubususiya, mu gihe Uburusiya nabwo buhakana gukoresha drone zo muri Iran. Ku wa gatatu umushikiranganji ajejwe imigenderanire wa Iran Hossein Amir-Abdollahian yavuze ko ivyo birego ""bitagira ishingiro"" aca asaba Ukraine ""kwerekana ico ivyo birego bishingiyeko”. Yongeyeko ati: “Hamwe… twobona ko bigaragara neza ko Uburusiya bwakoresheje drone za Iran mu ntambara muri Ukraine, nta nkeka ko tutazoraba hirya kuri ico kibazo”. Umukeba wa Iran muri ako karere, Israel, nayo yagirije Iran kuri ivyo bivugwa ko irungikira drone Uburusiya. Mu mubonano na Prezida wa Amerika Joe Biden kuri Maison Blanche/White House ku wa kane, Prezida Isaac Herzog yateye ivyatsi ibikorwa vya Iran. Imbere y’urwo rugendo, yari yiyemeje ko azokwereka Biden icemeza ko Iran itanga ibigwanisho. Hagati aho Reta Zunze Ubumwe za Amerika zamenyesheje ko zigiye guha Ukraine iyindi mfashanyo ya gisirikare ya miriyoni 275 z’amadorari, ku bw’amakuru y’itororokanirizo Associated Press. Ku rubuga, intambara yagabanuye umurindi muri iyi minsi, gutera intambwe imbere kwa Ukraine kwari kurindiriwe cane muri Kherson kukaba kwahagaze kubera ibihe bibi."	https://www.bbc.com/gahuza/articles/c2lv914lz13o
politics	Ubukoloni: Bemeye amabi ariko nta mpozamarira	"Umwami Philippe w'Ububiligi ari muri Republika ya Demokrasi ya Congo ubwa mbere, mu ntumbero yo kunagura imigenderanire n'ico gihugu, imyaka 60 inyuma yo kwikukira. Umwami yaherekejwe n'umugore wiwe, umwamikazi Mathilde  hamwe n'abagize reta y'Ububiligi, harimwo umushikiranganji wa mbere Alexander De Croo, mu rugendo rw'imisi itandatu ku butumire bwa prezida wa RD Congo, Felix Tshisekedi. N'urugendo rw'akataraboneka muri RD Congo, kuko n'ubwa mbere  rugizwe n'umuryango w'ubwami mu myaka 12. Urwo rugendo rubaye kandi inyuma y'imyaka ibiri umwami avuze ko ""yicuza"" ku ""bibi"" vyakozwe n'abakoloni b'igihugu ciwe. Umwami Philippe yamuka ku mwami Léopold II, yatwaye mu kinjana ca 19, aho intwaro yiwe yahitanye abanye Afrika imiliyoni 10 mu bwicanyi bw'agahomerabunwa bwabaye mu gihe c'ubukoloni. Mw'ikete yandikiye Tshisekedi, mu gihe hahimbazwa imyaka 60 igihigu ca Congo cikukiye, umwami Philippe, ku ncuro ya mbere,  yaricujije, ariko adasavye imbabazi. Urwo rugendo rwafashwe nk'akandi karyo ko gusaba imbabazi ku mugaragaro  abanye Congo. Ariko si ubwa mbere umutegetsi w'i Buraya ahangana n'amabi yakozwe mu gihe c'ubukoloni. Bimwe mu bihugu vyarasavye ikigongwe ku mugaragaro, mu gihe ibindi bigiye kwemera muri iyi misi ya vuba ko hari ibintu bimwe bimwe bibi vyabaye. Abanebagura iyo ngendo bavuga ko izo mbabazi zabaye izo hejuru kuko zitadoma urutoke ku bubisha bwakozwe muri kahise hamwe n'iragi ry'igihe kirekire c'ubukoloni. Muri iyi myaka iheze, ibihugu nk'Ubwongereza, Ubudagi n'Ubufaransa, vyarashinzwe ijisho cane ku bikorwa vyakozwe n'abahoze babitwara. Aha turihweza ingene abantu bakiriye imbabazi ibihugu bimwe bimwe vya buraya vyasavye, binashira n'umukono ku masezerano yerekeye kahise k'ubukoloni. Umwami Léopold II w'Ububiligi yarahawe igice kinini c'ahazanana uruzi rwa Congo n'abategetsi ba Buraya igihe haba inama rukokoma i Berlin 1885, aho bagabangana umugabane wa Afrika. Umwami yaciye yita ako karere, 'Congo yigenga' - akarere kiwe bwite aho yari afise uburenganzira bwo gukora ico ashaka  cose. Vyihuse, haciye haba akarere kiganziwe n'intwaro y'umukazo ishingiye ku bikorwa vyo ku gahato mu kurima no mu kudandaza ibintu bimwe bimwe nka kawucu, amenyo y'inzovu hamwe n'ubutare. Abategetsi baraca ibihimba vy'abantu batashikanye ivyo bari bategerezwa gukora hakurikijwe itegeko ry'umwami. Mu gihe imyiyerekano ya Black Lives Matter yaba kw'isi yose, ibihumbi n'ibihumbi vy'ababiligi vyarihereje amabarabara basaba ico gihugu kwihweza neza kahise kaco. Ibishushanyo vy'umwami Léopold II mu bisagara vy'ico gihugu vyaramenaguwe, hanyuma ubutegetsi bufata ingingo yo kubikura mu bibanza bihuriramwo abantu benshi. Mu rugendo rw'ubwami bw'Ubwongereza mu mazinga ya Caraïbes mu kwezi kwa gatatu, umuganwa William yarerekanye ""agahinda"" ku vyerekeye ubuja mw'ijambo yavuze ariko arasangira n'abategetsi ba Jamaique. Uwo muganwa yavuze ko ubuja ari icaha c'agahomerabunwa, ko "" bitari bikwiye kubaho"" kandi ko ""vyateye iceyi ubudahanagurika kahise kacu"". Ariko ababinegura bavuga ko kwerekana ""akababaro"" no kwemera ivyabaye muri kahise bitigera birenga aho. Urwo rugendo rwakiriwe n'imyiyerekano ihamagarira ubwami gutanga indishi ku buja, Jamaique na yo yake ikibanza c'umukuru w'igihugu umwamikazi  Elizabeth. Mu 2021, Ubudagi bwaremeye ku mugaragaroko  ko iyicwa ry'abantu ibihumbi n'ibihumbi muri Namibia yari jenocide. Hagereranywa ko aba Ovaherero 60.000, n'ukuvuga abarenga 80% y'abanyagihugu bagize ubwo bwoko muri ako karere, aba Nama 10.000, n'ukuvuga 50% vy'abo, barishwe n'abakoloni b'abadagi  hagati ya 1904 na 1908. Amatongo yabo n'ubworozi na vyo baravyatswe mu kubahana kubera bagiye mu migumuko. Ubudagi bwariyemeje kugira ""ikimenyetso mu kwemera amabi menshi babakoreye."". Ariko ntibigeze bacisha mu kanwa ivyerekeye indishi y'akababaro, ahubwo ayo masezerano yari yerekeye imfashanyo muvyo iterambere ingana na miriyaridi 1.3 z'amadolari. Ayo mahera yategerezwa gutangwa mu kiringo c'imyaka 30 ku bantu bakomoka ku ba  Ovaherero n'aba Nama. Ariko abasigwa bo muri ayo moko avugwa , nka Uahimisa Kaapei, ntiyashimye ayo masezerano. Avuga ati:""N'akajoreza ko muri iki kinjana. Dukeneye ko baza [reta y'ubudagi] gusaba imbabazi. Amahera akoreshwa gusa mu kuvuga ivyo badukoreye. Hafi ica kabiri c'ibihugu vyo muri Afrika vyarigeze kuba biganzwa n'Ubufaransa. Inyuma y'imyaka 60 vyinshi muri vyo vyikukiye, abubu baracabona ingaruka mbi y'ubukoloni. Muri uyu mwaka, Algeria yahimbaje imyaka 60 imaze yikuye mu nzara  z'Ubufaransa , inyuma y'intambara yamaze imyaka umunani , hamwe n'inyuma y'ikiringo kirenga ikinjana bari mu bukoloni gushika mu 1962. Ubufaransa co kimwe n'ibindi bihugu vy'abakoloni, vyaranse kwemenga bimwe mu vyaranze kahise k'ubukoloni. Mu kwezi kwa mbere mu 2021, ibiro vya prezida Macron vyamenyesheje ko Ubufaransa ""butazicuza canke ngo busabe imbabazi"" ku mabi yakorewe muri Algeria mu myaka 132 bwategetse ico gihugu. Ariko ko buzokora ""ibikorwa bimeze nk'ibimenyetso"" bifise intumbero yo guteza imbere igikorwa co gusubiza hamwe. Ariko inyuma y'umwaka urenga, inama nkenguzamateka y'Ubufaransa yarasavye ikigongwe abasirikare ba Algeria , bitwa Harkis, bagwanye ku ruhande rw'Ubufaransa mu ntambara yo kwikukira ya Algeria, aho vyuguruye imiryango kukuronswa impozamarira. Prezida w'Ubufaransa Emmanuel Macro yari yasavye ""ikigongwe"" anemera ko azoshiraho itegeko rigena impozamarira hamwe n'icibutso. Igihe yariko arashikiriza ijambo mu kwezi kw'icenda mu 2021, Macron yarazomerewe  na bamwe mu banyagihugu. N'aho nyene hariho bamwe bamwe bashimye kuba yasavye imbabazi. Uwahoze ari Harki, Serge Carel yagize ati:""Bisa n'uko ku ncuro ya mbere, prezida wacu w'ubu afise ishaka ryo kuvuga ukuri."" ""Urakoze kuri iryo shaka, niharambe Republika, niharambe Ubufaransa"". Mu myaka mirongo iheze, imigwi itandukanye n'ibihugu vyahoze mu bukoloni  bagumye basaba gutera intambwe bakava muvyo gusaba ikigongwe gusa ahubwo hagatangwa impozamarira. Mu gihe imvugo yo kwicuza no gusaba imbabazi bitanguye gusa n'ibimenyerewe, gutanga impozamarira canke ubundi buryo ubwo ari bwo bwose bujanye n'amahera biboneka gake. Uburundi na Republika ya Demokrasi ya Congo vyasavye impozamarira y'imiriyaridi 43 z'ama dolari Ububiligi hamwe n'Ubudagi. Abanye Congo benshi nta cizere kinini bafise, nka Junior Bombi, umudandaza wo mw'isoko nkuru i Kinshasa. Agira ati:""Kubwanje, uru rugendo nta co ruzoshikako, kuko guhamagara umwami w'ababiligi muri Congo bimaze iki? ""Badusize twenyene, atawutwitayeho, baratwara ubutunzi bwacu, ubu rero murasubiye guha ikaze umwami w'ababiligi ngaha? ""Abandi bizeye ko intambwe za mbere zo gusubiza hamwe - kwemera no kwibuka abishwe mu kiringo c'ubukoloni - zizoshikwako. ""Nihaba hari ikintu gikomeye twiteze, n'uko umwami agarukana ibisigarira vya Patrice Emery Lumumba nk'uko yavyemeye."" Umwigisha w'akahise muri kaminuza Antoine Roger Lokongo avuga ati:"" Ni co kintu gikomeye turindiriye."" Lumbuma ni we yabaye umushikiranganji wa mbere, wa mbere w'igihugu aranagishikana ku ntahe yo kwikukira mu kwezi kwa gatandatu mu 1960. Yaciye apfungwa aca yicwa ata n'umwaka uheze. Umupolisi w'umubiligi yariyemereye ko yashize ikiziga ciwe muri acide aca aturira ibisigarira vyiwe, ariko avuga ko yabitse iryinyo. Ububiligi bwaremeye uruhara bwagize muri urwo rupfu, rukekwamwo n'igisata c'iperereza ca Amerika CIA. Igarukanwa ry'ibisigarira vya Lumumba ryari ryatebejwe n'ikiza ca coronavirus. Ariko ibirori vyo gushikiriza iryo ryinyo bitegekanijwe muri uku kwezi i Bruxelles. Muri uru rugendo, umwami yarashikirije kimwe mu bintu biranga akaranga 80.000 vyibwe mu gihe c'ubukoloni muri Congo."	https://www.bbc.com/gahuza/articles/cn0x9pqqzego
politics	Ingabo zidasanzwe za Australia zagirizwa kwica abasivire muri Afghanistani	"Hari ivyemezo nyavyo vyerekana ko ingabo zidasanzwe za Australia zishe mu buryo buteye kubiri n'amategeko abantu 39 mu gihe c'intambara muri Afghanistani, nk'uko biri mu cegeranyo cari kirindiranywe igishika. Igisirikare ca Australia, Australian Defence Force (ADF), cerekanye ivyavuye mu matohoza yari amaze imyaka ine ku nyifato itabereye y'ingabo zaco. Kivuga ko igipolisi gitegerezwa gukora amatohoza ku bantu 19 bahoze canke bari mu ngabo zidasanzwe kuri ubu bwicanyi  bwakorewe ""impfungwa, abarimyi canke abasivire"" hagati ya 2009 na 2013. ADF ivuga ko ibi vyaha vyakozwe kubera ""akageso k'uburwanyi"" kari mu basirikare bamwe bamwe bananiwe kwigumya. Muri rino tohoza, Jenerali-Majoro Paul Brereton yarikoze yavuganye n'ivyabona birenga 400. Vyabonetse ko: Afghanistani ivuga ko Australia yayijeje ko yiyemeje ""gushira imbere y'ubutungane"" ababikoze. Dr. Samantha Crompvoets yakoze amatohoza y'intangamarara kuri ibi vyaha, yabwiye BBC ko vyakozwe ""n'ibigirankana, bikorwa incuro nyinshi kandi ko ari ivyaha vyo mu ntambara"", kandi ko iki cegeranyo camurenganuye. Australia ifise ingabo muri Afghanistani kuva mu 2002, inyuma y'itembagazwa ry'ubutegetsi bw'abatalibani, mu ntambara yari iyobowe na Leta Zunze Ubumwe za Amerika. Mu ntango, igikorwa c'ingabo mpuzamakungu cari ukwigisha ingabo za Afghanistani, ariko rero mu nyuma zikaba zagiye zigira uruhara mu gikorwa co kurwanya inyeshamba. Kivuga ko abasirikare 25 bo mu ngabo zidasanzwe bagize uruhara mu bwicanyi ndengerabutungane bo nyene ubwabo canke ""batumye abandi"", mu vyaha bitandukanye 23. Kivuga ko ivyaha 36 ari vyo bitegerezwa gukorwako amatohoza. Umukuru w'igisirikare ca Australia, Angus Campbell, avuga ko hari ivyemezo ko abasirikare bamwe bo mu gisata kirwanira mu kirere, Special Air Service (SAS), bakoze ivyo bishakiye bitajanye n'amategeko. Avuga ko ababikoze bari bazi neza ivyo bariko barakora. Ati: ""Iki cegeranyo cerekana ko iyi ngeso yatewe intege na bamwe mu ngabo z'inararibonye, kandi zifise igihagararo mu ntumbero yo kwerekana ko bakomeye kandi ari ba kibirengeye"". Dr Crompvoets avuga ati: ""Ibisongerezi barahimiriza canke bagatera intege abasirikare bakiri bato kugira bice impfungwa kugira ngo bashike ku ntego yabo yo kwica ku ncuro ya mbere, uko niko bahimiriza aba basirikare bakiri bato, mu buryo bwo kubaha urwinjizo muri uru rwego - iki nico cari kibabaje cane"". Iri tohoza ryakozwe mu mpisho, vyumvikana ko gushika ubu ari bike bimaze kumenyekana. Mu ndwi iheze, umushikiranganji wa mbere wa Australia, Scott Morrison, yaragabishije ko iki cegeranyo kirimwo ""amakuru aremereye cane kandi agumye ku banya Australia"" ku vyerekeye ingabo zayo zidasanzwe. Ibiro vy'umukuru w'igihugu wa Afghanistani Ashraf Ghani bivuga ko Bwana Morrison yamuhamagaye kuri telefone amubwira ko ""ababajwe cane"" n'ibiri muri kino cegeranyo. Umushikiranganji w'imigenderanire w'iki gihugu yasubiwemwo n'itororokanirizo ry'amakuru AFP avuga ko ivyaha bivugwa muri iki cegeranyo ""bidashobora kubabarirwa"", ariko ko kubona vyagiye ahabona ari ""intambwe ikomeye yo gushika ku butungane"". Umurwi wigenga ujejwe agateka ka zina muntu muri Afghanistani wakiranye igishika kino cegeranyo, ariko ukavuga ko kidatanga ivyemezo bihagije kugira ngo ubutungane bubikorereko. Uvuga ko ari ngombwa ko iki gikorerwako kandi ""hagatangwa n'indishi y'akababaro nyayo"" bidatevye. Elaine Pearson wo mw'ishirahamwe Human Rights Watch riharanira uburenganzira bwa muntu, yabwiye BBC ati: ""Ibi ni ivyemezo nyavyo - ivyemeza neza ko ibi vyaha vyakozwe"". Dr Crompvoets avuga ko mu ntango ""yarwanijwe cane"" igihe icegeranyo ntangamarara gisohokeye, ariko ko vyabonetse y'uko ivyo yavuga atarira busema. Mu ntango z'uno mwaka, sentare mpuzamakungu mpanavyaha (ICC) yaratanguye gukora amatohoza ku vyaha bivugwa ko vyakozwe n'abasirikare ba Amerika hamwe n'abandi bagize uruhara mu ntambara ya Afghanistani. Ivyaha vyakozwe n'aba Talibani, ingabo za Afghanistani n'iza Amerika kuva mu 2003 vyitezwe gukorwako amatohoza. Icegeranyo c'iyi sentare co mu 2016 carerekanye ko hari ibimenyetso nyavyo vyerekana ko igisirikare ca Amerika cakoze ivyaha vyo kuboreza igufa abantu vyakorewe mu busho bwo mu kinyegero bw'ikigo kijejwe igendereza CIA. Iki cegeranyo kandi kivuga ko hari ivyemezo vy'uko ingabo za Afghanistani zaboreje igufa impfungwa, kandi ko aba Talibani bakoze ivyaha vyo mu ntambara nk'ubwicanyi bw'agahomerabunwa bwakorewe abasivire. Eka n'Ubwongereza buriko burakora amatohoza mu ntumbero yo kumenya niba ibirego vy'ubwicanyi ndengerabutungane bwakozwe n'ingabo zidasanzwe z'Ubwongereza bwarakorewe amatohoza neza."	https://www.bbc.com/gahuza/amakuru-55005995
entertainment	Britney Spears: Se yasavye guhagarika guhagararira inyungu ziwe zose	"Se wa Britney Spears yatanze impapuro muri sentare ya Los Angeles asaba kurangiza ubuhagarikizi yari amazemwo imyaka 13 bwatuma akurikirana ubuzima n'amatungo vy'umukobwa wiwe. Jamie Spears yanditse ko Britney ""afise uburenganzira ko iyo sentare yokwihweza yitonze ko ubwo buhagarikizi butagikenewe"". Britney yaragerageje kumwaka ubwo burenganzira incuro zibiri zose mu myaka ibiri iheze. Uwo muririmvyi rurangiranwa wa Pop yavuga ko imigenderanire bafitaniye yari iyo ""agacinyizo"" aranahagarika kuremesha ibiteramo igihe yari akimuhagarariye. Se wiwe yandikiye sentare inyuma y'amezi abiri uwo muririmvyi afata ibiyayuramutwe atangiye ubuhamya bukarishe muri sentare, asaba ko ubwo buhagarikizi burangira vuba na bwangu. Muri izo mpapuro zarungikiwe sentare nkuru ya Los Angeles handitswe ngo:"" Ibiherutse kuvuga kuri ubwo buhagarikizi bwazanye ikibazo co kumenya nimba icatumye buhaba carahindutse ku buryo bitagikenewe ko bubandanya?"" Urwo rwandiko rurabandanya, avuga ko umukobwa wiwe yipfuza kwikurikiranira ibibazo vyo kwa muganga hamwe n'ivyerekeye amahera. Rubandanya rugira ruti ""Nk'uko Spears atahengeshanije kubivuga, ico ashaka gusa n'icobera ciza umukobwa wiwe."" ""Niyaba Britney Spears ashaka kurangiza ubwo buhagariki kandi akaba yumva ko ashobora ashobora gufata mu minwe ivyerekeye ubuzima bwiwe, se wiwe Spears avuga ko akwiye guhabwa ayo mahirwe."" Britney Spears yigeze kuvuga ko se wiwe amufata nabi cane kandi ko yigeze kumutera ubwoba ko azomubuza kuraba abana biwe mu gihe atokwemera ivyo amusaba. Mu kwezi kw'indwi, yabwiye umucamanza ko yipfuza kwitwarira se wiwe, w'imyaka 69, ko yakoresheje nabi ububasha bwo guhagarikira inyungu ziwe. Twashitse aha gute? Ubuhagarikizi bwategetswe gushirwaho mu 2008 igihe hari amakenga ku magara yo mu mutwe y'uwo muririmvyi. Sentare yahaye uburenganzire Jamie Spears kugenzura inzu y'umukobwa iwe hamwe n'ibindi bintu bijanye n'ubuzima bwiwe. Ubwo buhagarikizi bwari mu bice bibiri. Kimwe kubijanye n'inzu hamwe n'amahera, ikindi cerekeye umukobwa wiwe ubwiwe nk'umuntu. Spears yatanze imihoho mu bijanye no gukurikirana umukobwa wiwe mu 2019 kubera ubugwayi yari afise, ariko abandanya kuraba ivyerekeye ibikorwa vyiwe bimwinjiriza amahera."	https://www.bbc.com/gahuza/amakuru-58489109
business	Burundi: BRB yugaye amashirahamwe agurisha amafaranga	"Ibanki Nkuru y'Uburundi, BRB, yaraye ifashe ingingo yo kwaka impusha amashirahamwe yose acuruza amafaranga y'agaciro yari asanzwe yemewe. Mwitangazo ryasohowe n'umukuru w'iyo banki, Ciza Jean, avuga ko iyo ngingo izotangura kuja mu ngiro mu ndwi iza, igenekerezo rya 15 z'uku kwa kabiri. Yagiriza ayo mashirahamwe ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyo ngo bikaba vyaragize ingaruka mbi ku butunzi bw'igihugu. Mu kwezi kw'icenda umwaka uheze, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Muri iryo tangazo, Bwana Ciza ategeka abafise amazu yo kugura n'ukugurisha amafaranga y'agaciro gukuraho vuba na bwango ivyapa n'ibindi bimenyetso biyaranga. Amenyesha ko kuva ubu, amazu yemerewe kugura n'ukugurisha amafaranga mvamakungu ari ayegukira amabanki. Mu rwandiko rwasohowe ku wa 15 z'ukw'icenda umwaka uheze wa 2019, buri shirahamwe ryategerezwa kuvunja amafaranga ryisunze igiciro cashinzwe n'ibanki nkuru y'igihugu ""ritarengeje inyungu y'ibice 15%"". Iyo ngingo isa n'iyagoranye gushira mu ngiro, ari co catumye mu kwezi kwa 11 umwaka uheze, BRB isohora itangazo, aho yagabisha ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena."	https://www.bbc.com/gahuza/amakuru-51424910
politics	MINUSCA: ONU iriyamiriza iyicwa ry’umusirikare w’Umurundi muri	"Umusirikare w'Umurundi yari mu ngabo zagiye kubungabunga amahoro muri Centrafrique yarishwe ku munsi wa gatanu mu gitero cakozwe n'inyeshamba mu karere ka Grimari, k'intara ya Ouaka, nk'uko itangazo ry'Ishirahamwe mpuzamakungu ONU ribivuga. Iri tangazo rivuga ko inyeshamba ziyita Coalition des Patriotes pour le Changement(CPC) zakoze igitero ku ngabo za MINUSCA zari mu bikorwa vyo gucungera umutekano muri ako karere, zikica uyo musirikare zinakomeretsa n'abandi babiri. Abaye umusirikare agize kane w'Umurundi yishwe muri ico gihugu mu kiringo kidashika ukwezi, inyuma y'abandi batatu bishwe ku wa 25 z'ukwezi guheze. Uburundi bwararungitse ingabo zababa 760 muri Centrafrique mu rwego rwa MINUSCA (Mission multidimensionnelle Intégrée des Nations Unies pour la Stabilisation en République Centrafricaine) mu ntumbero yo kugarukana amahoro muri ico gihugu kiri mu ntambara kuva imyaka itari mike. Iryo tangazo ryasohowe n'umuvugizi w'umunyamabanga mukuru wa ONU, Stéphane Dujarric, rivuga ko mu gatondo ko ku munsi wa gatanu, ingabo za MINUSCA zikomoka mu Burundi no muri Bangladesh zariko zirakizura mu micungararo ya Grimari, zigwa mu mitego ibiri ikurikirana y'izo nyeshamba. Riti: ""Uyu musirikare w'Uburundi yishwe mu mutego ugira kabiri. Abasirikare babiri bava muri Bangladesh barakomeretse muri ivyo bitero"". Umunyamabanga mukuru wa ONU asaba abategetsi ba Centrafrique gukora uko bashoboye kwose bakamenya abakoze ibi bitero kugira ngo babashire imbere y'ubutungane. Yibutsa ko ibitero ku ngabo za ONU zagiye kugarukana amahoro n'umutekano bishobora kuba ivyaha vyo mu ntambara kandi ko ""bitegerezwa guhanwa"". Umunyamabanga mukuru wa ONU aratewe impungenge n'umutekano ubandanya uhungabana muri ico gihugu, agasaba impande zompi guhagarika intambara bagatorera inyishu y'ibibatandukanya mu mahoro. Uyu musirikare w'Umurundi yishwe inyuma y'iminsi ibiri hishwe umusirikare w'u Rwanda muri ico gihugu nyene. Ejo ku wa gatandatu, Inama Nkuru y'umutekano mw'ishirahamwe ONU yasohoye itangazo aho yiyamiriza  igandagurwa ry'aba basirikare, uw'u Rwanda ku wa 13 z'uku hafi y'umugwa mukuru  Bangui , nayo ubo Uburundi ku wa 15 . Rivuga ko abagize inama nkuru y'umutekano ""biyamiriza bivuye inyuma ibitero vyose, agasotoro no gukokeza ibitero vy'imirwi yitwaje ibirwanisho n'abandi bagizi ba nabi ku ngabo za MINUSCA"". Rivuga kandi ko abagize inama nkuru y'umutekano bashimangira ko bari inyuma ya MINUSCA, kandi ko bashimira cane ibihugu vyarungitse abasirikare n'abaporisi bavyo muri ico gikorwa co kugarukana amahoro muri ico gihugu. Abagize iyi nama nkuru y'umutekano basaba ko ari nkenerwa y'uko MINUSCA  ihabwa ibikoresho nkenerwa kugira ngo bashobore kurangura amabanga yayo yongere ikingire n'umutekano w'ingabo za ONU."	https://www.bbc.com/gahuza/amakuru-55693660
health	Covid-19 mu 2021: Ivyo tumaze kumenya gushika ubu kuri uwo mugera	"Mu kiringo c'umwaka uheze ishami rya ONU ryitaho amagara kw'isi ritangaje ikiza ca Covid-19, twarabonye inguvu zidasanzwe z'abahinga zo kugerageza gutahura/gusobanukirwa ibijanye n'uwo mugera. Abashakashatsi kw'isi nzima barakoranye uko bitari bwigere biba ku buryo ibintu ubundi vyari kumara imyaka n'iyindi kugira bimenyekane - mu bumenyi, ubushakashatsi n'ugukora incanco - vyakozwe mu kiringo c'amezi gusa. Ibi ni bimwe mu vyo twamenye muri ayo mezi 12 aheze. Ibimenyetso vy'iyo ndwara vyamenyekanye ubwa mbere vyari ubushuhe n'agakorora. Bidatevye, abantu benshi bafise iyo ndwara batanguye kwumva batakimoterwa canke/kandi batumva ico bariye ingene kimeze ivyo bica vyongerwa ku rutonde rwa OMS rw'ibimenyetso bikunda kugaragara. Uko ico kiza cagiye kirakomera, ibindi bimenyetso bitagaragara kuri benshi vyarabonetse, harimwo: OMS igira inama abantu barwaye cane kwihuta kuja kwa muganga. Ibimenyetso bikomeye bishobora kubamwo ingorane zo guhema, kunanirwa kuvuga canke kwiyunguruza, kutamenya neza ibiriko biraba, canke kwumva ububabare mu gikiriza. Turazi ko umuntu asanganywe izindi ngorane z'amagara bishobora gutuma asinzikazwa na Covid -19 ari naco gituma OMS ihanura abantu basanganywe ibibazo vy'amahaha, diabete, indwara z'umutima canke cancer gufata ingingo zo kwirinda kwandura uwo mugera. N'ubwo benshi mu banduye iyo ndwara bakira vuba, ivyigwa vyerekana ko kuri bamwe Covid -19 ishobora gutera ingaruka z'igihe kirekire ku bice bimwe bimwe vy'umubiri harimwo umutima n'amahaha. Mu mezi ya mbere y'ico kiza, OMS yashimika ivuga ko Covid -19 yandukira iyo abantu bakoroye canke basamuye, utuma/udutonyanga tugakorokera ku  kintu aho kuguma mu kirere. Nico gituma gukaraba vyafashwe nk'imwe mu ngingo zikomeye zo kwirinda - kugira abafise iyo ndwara ntibanduze aho bakoze, ariho hokwanduruka gukwirakwiza umugera. Ariko icigwa ca vuba casohotse mu kinyamakuru British Medical Journal cerekana ko ukwandukirwa na SARS-CoV-2 imaze kuja ku kintu ubu bifatwa ko bikara buke ugereranije n'uguca mu buhumekero. Ibiherutse gutorwa vyerekana ko Covid -19 ahanini yandukira hagati y'abantu begeranye biciye mu tuma/udutonyanga tuba turi mu kirere. Ibi bishobora gushika imbere mu nzu, ahantu hari abantu benshi kandi hadahita akayaga neza, aho umuntu umwe canke benshi baba bafise umugera bamarana umwanya mununi n'abandi, nk'uko bivugwa na OMS. Ari naco gituma vyinshi mu vyahagaritswe mu buzima bwa minsi yose kwari kubuza abantu guhura ari benshi ahantu hapfunze. Incanco za Covid -19 zisa n'iziriko ziragira ico zihinduye Gucandaga biriko biragira ico bihinduye gikomeye ku gitigiri c'abantu baja mu bitaro kubera Covid -19 mu Bwongereza, ubu ibiharuro bikaba vyerekana ko incanco ziriko ziragabanya abantu baja mu bitaro n'abapfa, co kimwe n'ukwandukizanya. Umwigisha wa kaminuza Calum Semple, umuhinga ari mu bajenama ba reta y'Ubwongereza avuga ati: ""Biranezereye cane kuboba ibiharuro bifatiye ku buzima bwa minsi yose vyerekana ko urucanco rukora neza"". Mu bisanzwe bishobora gufata imyaka 10 kugira urucanco rukorwe - ariko nk'iza Pfizer, Moderna na AstraZeneca za Covid -19 zakozwe mu mwanya muto cane ugereranije n'uwo, bivuye mu  ruhande rumwe kubera ubuhinga bwa none, ukwongereza uburyo hamwe no kugabanya uruhererakane rwo mu biro. Ariko n'ubwo gukora incanco vyafashe amezi, abantu benshi bazorindira imyaka kugira baruterwe. Hari ubusumbane bunini cane kw'isi iyo hageze gusabikanya incanco hagati y'ibihugu bikize n'ibikenye. Kandi mu gihe urucanco ata nkeka ko ruzogwanya uwo mugera, rushobora kudatanga ubudahangarwa buhoraho kuko abasirikare b'umubiri haragera igihe bagasaza. Haheze amezi barwaye iyo ndwara, hari abantu benshi babandanya kugaragaza ibimenyetso bitari bike, bizwi nka Covid ndende. OMS ivuga ko abantu bashika umwe kuri 10 bibashikira kandi bakagira uburuhe bwinshi, kumeneka umutwe, kubabara mu gikiriza n'akabonge. Ikiza kigitera, abantu baragira ikibazo c'uko bitabwaho muri izo ngaruka z'igihe kirekire, n'ubu abahinga ntibaramenya igituma bamwe bazigira abandi ntibazigire. Abahinga baraciga ingaruka z'igihe kirekire za Covid b-19, icigwa giherutse gusohoka kikaba cerekana ko abantu bigeze kurwara uwo mugera, naho boba batababaye cane, baba bafise ivyago vyinshi vyo gupfa canke kurwara bakaremba mu mezi atandatu akurikira ukurwara. Ziyad Al-Aly, umwigisha w'umwunganizi mu vy'ubuvuzi kuri kaminuza ya Washington muri Saint Louis, avuga ati: ""Kubera ibibazo biterwa na Covid-19 bishobora  kuba bikomeye, ingaruka z'iyo ndwara zishobora kuguma zisubiriza ku myaka myinshi"". ""Abaganga bategerezwa kuhagabira ku gusuzuma abantu baba bararwaye Covid -19. Bene abo bantu bakenera kwitabwaho mu buryo bufatiye ku ngero nyinshi."" Hari ubwoko butandukanye ibihumbi n'ibihumbi bwa Covid butembera. Ivyo ni ukuvyitega, kuko imigera irihindura kugira ikwiragire, ikagenda irafata iyindi sura. Akenshi ubwo budasa ntaco buba buvuze, ariko hari igihe butuma umugera ubangama canke wandukira gusumba. Ubwoko bwo mu Bwongereza, Afrika y'Epfo, Brezil, n'Ubuhindi bwose bwarahindutse agace kabwo kamata ku turemangingo tw'umuntu. Guhinduka umugera ukaba N501Y nk'akarorero, bisa n'ibituma umugera winjira mu turemangingo kandi ukwirakwira neza gusumba. Aho ni mu gihe ubwoko bwo mu Bwomgereza, B.1.1.7, hari ubushakashatsi bwerekana ko bushobora kuba bufitaniye isano n'urugero rwo gushobora gupfa rushika ku 30%. Ariko icigwa ntikiraba kanuni. Abana bafise urugero ruto cane rwo kurwara Abana barashobora kwandura Covid -19 ariko ivyemezo bihari vyerekena ko bafise urugero ruri hasi cane rwo gushobora kurwara cane ugereranije n'abakuze, gushika ubu, kandi  bisa n'uko n'urugero rw'uko bashobora kwanduza ari ruto. Abahinga bariko bariga ngo barabe niba ubwoko bushasha burimwo ubushobora kuba bwandukira abakiri bato gusumba. Mu kwezi guheza, vyavuzwe ko hagati y'ukwezi kwa kabiri mu 2020 n'itariki 15 ukwezi kwa gatatu mu 2021, Covid -19 yahitanye abana b'abanya-Brezil 852 bo gushika ku myaka icenda, harimwo inzoya 518 zifise munsi y'umwaka, hisunzwe ibitigiri bitangwa n'ubushikiranaganji bwa Brezil bujejwe amagara. Abahinga bavuga ko ibitigiri vy'abanduye Covid muri ico gihugu -  igitigiri ca kabiri kini kw'isi, vyatumye ivyago vy'uko abana bo muri Brezil bandura vyongerekana. Ibindi bibazo biri muri ico gihugu birimwo kudakora ibipimo, abana bafise ibindi bimenyetso nko gucibwamwo canke kubabara mu nda, canke kubura amikoro yo kwivuza. Ingaruka ziziguye z'uwo mugera nazo zirakora cane ku bana, mu gihe ukunanirwa kw'inzego z'ubuvuzi biturutse kuri Covid-19 bisobora gutuma haba impfu 239.000 z'abavyeyi n'abana muri Asia y'Epfo, hakurikijwe icegeranyo ca ONU casohotse mu ntango z'uwu mwaka. . Igihe ikinyamakuuru Nature cabaza abantu 100 b'abahinga, abashakashatsi, abakurikirana indwara z'imigera n'izandukira bakora kuri Covid -19, hafi 90% bavuze ko bibaza ko izohinduka indwara yama iri ngaho. Bibaza ko uwo mugera uzobandanya ""kuguma utembera mu duce tumwe tumwe tw'abantu kw'isi mu myaka iri imbere"". Ariko n'ubwo twotegerezwa kwiga kubana na Covid-19, ivyo ntibisigura ko tuzoguma tubona urugero rwo gupfa no kwandura twabonye muri uyu mwaka urangiye. Akamangu (influenza) karacahitana abantu ibihumbi n'ibihubi buri mwaka ariko abantu ubu baramenyereye kutagira ico ibagize cane. Covid nayo ishobora guhinduka indwara nk'iyo; imwe usanga hari gihe ivumbuka, kandi abantu bashobora kurwara akarenga rimwe. Mu ntango z'iki kiza, impanuro zo gukwirakwiza Covid -19 ntizari zimwe, mu gihe hari ama reta mu bihugu bitandukanye yatanga inama zitandukanye nyene ku banyagihugu bayo. Ariko ubu OMS ifise intumbero itomoye y'ibikeneye gukurikizwa mu kwirinda. Kutegerana cane mu gusiga nibura imetero hagati y'umuntu n'uwundi, kwambara agafukamunwa gafuka amazuru n'umunwa, no gukaraba, nivyo nyamukuru. Wogerageza kandi mu vyumba hakaguma haca akayaga, hanyuma ukurinda ahantu harundanye abantu benshi. Ukeneye gukorora, kororera mu mfuruka y'inkokora canke mu gatambara. Hanyuma wemerewe urucanco, rufate vyihuta, kuko OMS ihanura ko ""incanco zemewe za Covid -19, zitanga urugero runini rwo gukingira umuntu gusinzikazwa no kwicwa n'iyo ndwara"". Haracari vyinshi tutaramenya kuri Covid-19 N'ubwo hari ibintu vyinshi ubushakashatsi bumaze gutora kuri Covid -19, hari vyinshi n'ubu tutaramenya kuri uwo mugera - na cane cane iyo hageze ikibazo co kumenya ryari tuzoshika ku budahangarwa bw'ikivunga, kubera iki abantu basinzikara kurusha abandi, canke ubwa mbere ho ingene uwo mugera winjiye mu muntu. Haracari kare kuvuga igihe ubudahangarwa bushobora kumara, canke niba hari ubudasa hagati y'ugukingirwa bitangwa n'urucanco, canke ukuje inyuma yo kurwara. Ntituzi kandi incuro umuntu ashobora gusubira kwandura uwo mugera wa Covid -19, canke niba iyo ndwara iza idakaze iyo ije ubugira kabiri. Abashakatsi barabandanya kwiga ivyo bintu vyose, no kwiga ingene umugera ugenda urihindugura mu bice bitandukanye vy'isi. Icizere n'uko ivyo bariko barakora bizotuma twisuganye kigira duhangane n'uwo mugera n'ubwoko bwayo bushasha, muri kazoza."	https://www.bbc.com/gahuza/amakuru-57086088
health	Uganda- Covid: Batonze imirongo barondera urucanco	"Abantu amajana n'amajana batonze imirongo ku biro vy'ubushikiranganji bw'amagara kugira baterwe urucanco rwa Covid - 19 mu gihe Uganda  ubu yinjiye mu musuniranyo wa kabiri w'ico kiza. Ibibanza bitanga urwo rucanco bivugwa ko  ata  rwari rusigaye isaha indwi z'umururango mu masaha yo muri Uganda. Abakoresha imbuga hwaniro bamye bahanahana inkuru z'ingene bavuye mu kibanza kimwe baja mu kindi barondera aho boterwa urucanco. Umuyobozi mukuru um bushikiranganji bujejwe amagara , Henry Mwebesa, yavuze  ko vyafashe iminsi itanashika 10 kugira umusumiranyo  wa kabiri ushikire urugero rw'ikiza. Yanavuze ko incanco zari  zarungitswe mu gihugu hagati zizovanwayo zigarukanwe  ku murwa mukuru Kampala n'uturere tuwegereye aho abazishaka ari benshi cane. Igihugu catanguye isekeza ryo gutanga incanco mu kwezi kwa gatatu inyuma yo kuronka incanco 840.000 za AstraZeneca mu mugambi wa Covax. Abakozi b'ubuzi butuma bagira ivyago vyinshi vyo kwandura nk'abakora mu buvuzi, abigisha, abajejwe umutekano n'abantu bose barenza imyaka 70 bari mu bashizwe imbere. Ariko ivyo vyahavuye bisubirwamwo kugira bashiremwo abafise canke barenza imyaka 50, ariko abantu ntibitabiriye cane kwiteza urucanco. Gushika ubu abantu barenga gato 550.000 nibo bamaze kurwiteza. Hagati aho reta ya Uganda iriko  iribaza gufata  ubugira kabiri ingingo z'ukugabanya canke guhagarika uruja n'uruza kugira   ihagarike ikwirakwira ry'uwo mugera. Abajejwe amagara y'abantu bavuga ko ubwoko bwa corona bwandukira cane, na cane cane ubwo mu Buhindi, Nigeria, Ubwongereza na Afrika y'Epfo, aribwo bwatumye hongerekana ibitigiri vy'abandura muri iyi minsi. Muganga Diana Atwine wo mu bushikiranganji bw'amagara yavuze ati: ""ibice bimwe bimwe vy'igihugu bitegerezwa  kuja mu ngingo z'uguhagarika uruja n'uruza kiretse abantu bemeye kwubahiriza ingingo ngenderwako zihasanzwe. Yavuze ati: ""ahandi ho amavuriro yacu azorengerwa hanyuma dusange turi mu bihe nk'ivyo twabonye mu bindi bihugu bimwe bimwe"". Ariko abaraba ibintu n'ibindi bavuga ko reta nayo yagize uruhara mw'iyongerekana ry'ibitigiri vy'abandura kuko yatezuye ku ngingo zo kwirinda ikwirakwira ry'iyo ndwara inyuma y'amatora yo mu kwezi kwa mbere. Gushika ubu ibitigiri bizwi icese vy'abamaze kwandura corona muri Uganda ni 44.594, n'abo imaze kwica  361. Uganda haharuwe abanduye coronavirus barenga 800  mu mashure gusa muri uku kwezi , bituma abanduye mu gihugu cose  bashika hafi 1.000  mu gihe mu yandi mezi batarenga mirongo ku munsi."	https://www.bbc.com/gahuza/57282545
politics	Imishamirano ya Ukraine: US ivuga ko Russia itegerezwa guhitamwo hagati y'ibiganiro canke guhangana	"Icegera c'umunyamabanga wa Reta wa Amerika Wendy Sherman aragabisha Uburusiya ko butegerezwa guhitamwo hagati y'inzira y'ibiganiro canke bugahangana n'Uburengero. Yabivuze inyuma y'ibiganiro hagati ya OTAN/NATO n'Uburusiya, kimwe mu vyaranze ibikorwa vya diplomasi muri ino ndwi mu ntumbero yo kugabanya imishamirano kuri Ukraine. Icegera c'umushikiranganji w'imigenderanire w'Uburusiya Alexander Grushko avuga ko OTAN idashobora kwihitiramwo gusa ibiyorohereza mu vyo Uburusiya busaba. Mu vyo busaba harimwo ko Ukraine itokwigera yinjira muri OTAN. Abasirikare b'Uburusiya bababa 100.000 bavugwa ko biyegeranirije hafi y'urubibe rwa Ukraine, ivyatumye haba ubwoba ko hashobora kuba igitero. Sherman ashimangira ko Reta Zunze Ubumwe za Amerika n'ibindi bihugu vya OTAN bidashobora kwemera ko Ukraine ibuzwa kwinjira muri iri shirahamwe, akerekana ko imiryango y'iri shirahamwe rya gisirikare yugururiwe uw'ari we wese. Intego yo kwinjira muri OTAN iri mw'ibwirizwashingiro rya Ukraine. Ariko avuga ko hakiriho akaryo ko kwumvikana, kandi ko Uburusiya butegerezwa guhitamwo ico bwipfuza ko gikurikira. Ati: ""Uburusiya, cane cane buzotegerezwa guhitamwo nimba koko bushaka umutekano, aha naho bugategerezwa gufata inzira, canke nimba ibi vyose vyari urwitwazo. Kandi bashobora kuba batarabimenya"". Avuga ko Amerika na OTAN bariko bitegurira ico cose coshobora gushika. Uburusiya bwarasohoye urutonde rw'ivyo bwipfuza bifise intumbero yo kubuza OTAN ko ibandanya yiyagurira akarere amaja mu buseruko, hanyuma iri huriro rikagabanya akariro ko gusugereza imbibe z'Uburusiya. OTAN iriyamiriza yivuye inyuma ibisabwa n'Uburusiya ariko ikavuga ko yiteguye kuganira ku bindi bibazo harimwo kugenzura ibirwanisho no kugabanya imyimenyerezo ya gisirikare. OTAN/NATO (Organisation du Traité de l'Atlantique Nord/North Atlantic Treaty Organisation), ni ishirahamwe ryo kwivunira umwansi hamwe rigizwe n'ibihugu 30, rikaba ryashinzwe mu 1949. Avugira Uburusiya inyuma y'ibiganiro vy'ejo ku wa gatatu i Buruseri (Bruxelles/Brussels) mu Bubirigi, Grushko yagabishije ko mu gihe umubano wokwononeraka bishobora kugira ingaruka umuntu atazi ku mutekano wa Bulaya. Iri gabisha risa n'amajambo y'umunyamabanga mukuru wa OTAN Jens Stoltenberg avuga ko ""hashobora kwaduka iyindi ntambara i Bulaya"". Irungikwa ry'ingabo z'Uburusiya hafi y'urubibe buhana na Ukraine ryateje ubwoba ko buriko butegura igitero. Mu 2014, Uburusiya bwarigaruriye akarere ka Crimea kegukira Ukraine, inyuma y'aho abanya Ukraine batembagarije umukuru w'igihugu cabo yari yegamiye ku ruhande rw'Uburusiya. Inyuma y'aho, muri uyo mwaka nyene, inyeshamba zishaka kwiyonkora zishigikiwe n'Uburusiya zarigaruriye uturere tutari duto two mu buseruko bwa Ukraine. Uburusiya bushimangira ko iri rungikwa ry'ingabo ridakwiye gutera ubwoba umuntu n'umwe. Ariko Perezida Vladimir Putin w'Uburusiya avuga ko azofata ""ingingo za gisirikare"" mu gihe Uburengero bwobandanya poritike y'""agasotoro"". Kuri uyu wa kane, hari ibiganiro biza kubera ku cicaro c'ishirahamwe rya Bulaya rijejwe umutekano n'imigenderanire (Organisation for Security and Co-operation in Europe) i Vienne muri Autriche, ubwa mbere muri ino ndwi Ukraine ikaba iza kuronka ikibanza muri iyo nama."	https://www.bbc.com/gahuza/amakuru-59976759
health	FAO ivuga ko DR Congo ari co gihugu 'ca mbere cugarijwe n'ibura ry'ibifungurwa kw'isi'	"Ishami rya ONU rijejwe uburimyi n'imfungurwa kw'isi (FAO) riragabisha ko abantu bashika hafi imiliyoni 22 muri Republika ya Demokarasi ya Congo bahanzwe n'ibura ry'ibifungurwa, ico gitigiri kikaba kibandanya kwiyongera kuva mu mwaka uheze. Mu cegeranyo, iryo shirahamwe rigira riti: ""Igitigiri c'abantu bahanganye n'ibura ry'ibifungurwa rikomeye canke bageramiwe cane gusumba, cariyongereye birenze urugero - kuva ku miliyoni 15.6 mu 2019 gushika ku miliyoni 21.8."" Iryo shirahamawe rivuga ko intambara hamwe n'ikiza coronavirus, vyagize ingaruka ku biciro vy'ibifungurwa hamwe no ku bundi buryo bwo kubaho, vyatumye ibintu biba bibi gusumba. Ico cegeranyo kivuga kiti: ""Ivyo bintu vyatumye hakenerwa imfashanyo nyinshi kandi ubu ico gihugu ni co ca mbere gifise ikibazo c'ibifungurwa kw'isi."" FAO iradoma urutoke kw'""igabanuka ry'ubutunzi rifitaniye isano n'ita ry'agaciro k'ifaranga  rya Congo, igabanuka ry'umwimbu w'amahera igihugu cinjiza buri mwaka hamwe n'ibiza"", nk'umwuzure, nk'ibintu bigira uruhara muri izo ngorane. Benshi mu bantu bagizweko ingaruka n'ico kibazo, bari mu ntara za Kivu ya ruguru n'iyo epfo, Ituri hamwe na Kasai yo hagati, nk'uko bimenyeshwa na FAO. Iryo shirahamwe rivuga ko ibintu bigoye cane vy'umwihariko ku bahungiye hagati mu gihugu hamwe n'abasubijwe mu zabo ""kenshi basubira iyo baje bava bagasanga ata kintu na kimwe gihari cobafasha gusubira mu buzima bwa misi yose"". FAO iragabisha ko, kubera ico kigoyi, uwohirahira agatera ingorane zotuma imfashanyo zidashikira abo zigenewe, azoba atumye abantu bamererwa nabi gusumba no kuburizamwo utwigoro two gutorera inyishu ico kibazo."	https://www.bbc.com/gahuza/amakuru-55183832
religion	Itegeko rya Islam Sharia rirabuza umuziki, kubera iki? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia.	https://www.bbc.com/gahuza/amakuru-58405361
sports	Francine Niyonsaba ntazoja mu mahiganwa mpuzamakungu yo kwinonora imitsi yimirije	"Peres Jepchirchir  yatahukanye ihiganwa rya Olempike mu kwiruka marathon ku ruhande rw’abagore, hamwe na Francine Niyonsaba ntibazoja mw’ihiganwa mpuzamakungu ryo kunonora imitsi (World Athletics Championships) muri kuno kwezi. Uyu munya-Kenya Jepchirchir yarahinyagaye mu mafyigo, na yo umurundikazi Niyonsaba yagize ikibazo mu kuguru. Jepchirchir yabwiye ikinyamakuru co muri Kenya The Nation ati: ""Ndababara mu mafyigo no mu kuguru kwose”. Niyonsaba, umunonotsi yatahukanye umudari w’ifeza mw’ihiganwa rya Olempike mu gusiganwa ku metero 800 mu 2016, yimuriwe ku ntera za 5000 na 10000. Uyu murundikazi w’imyaka 29 yabujijwe kwiruka kuri izi ntera 800 yari amenyereye mu 2019 kubera ikibazo c’imisemburo ya testosterone iri ku rugero rwo hejuru. Jepchirchir w’imyaka 28, yaratahukanye umudari w’inzahabu i Tokyo mu mwaka uheze mu kwiruka ku mwanya w’amasaha abiri n’iminota 27 n’amasegonda 20, atsinda mugenziwe Brigid Kosgei n’umunyamerikakazi Molly Seidel. Uyu munonotsi yatsindiye amahiganwa mpuzamakungu ya marathon ku ruhande rw’abagore mu 2016 na 2020 yongerako ati: ""Ndababaye cane ariko sinohava nunyura imvune na rirya tugifise irindi higanwa mu mwaka uza imbere y’uko nja kurwanira intsinzi yanje ya Olempike mu 2024 mu nkino zizobera i Paris”. Jepchirchir yatsindiye ihiganwa rya mbere rya marathon i Boston mu kwa kane akaba yaratevye gushirwa ku rutonde rw’umurwi w’abakenyakazi bane ba Kenya bazohiganwa muri marathon i Eugene. Ku ruhande rwiwe, Niyonsaba avuga ko ata kundi yari kugira atari ukuva muri iri higanwa rizobera muri Amerika. Aciye ku rubuga rwa Instagram yanditse ati: ""Haraciye hafi ukwezi kumwe ntanguye kwumva imvune yo mu kirenge. Jewe n’abo dufashanya twarakoze ibishobora vyose kugira nkire. ""Ubu meze neza ariko sinashoboye kwimenyereza muri iki kiringo cose, rero uko meze ubu sinumva ko vyonshobokera guhiganwa uko ndavyipfuza”. Niyonsaba, Umurundikazi wenyene amaze gutsindira umudari wa Olempike, yarakoze birashimwa mw’ihiganwa Diamond League ryabereye i Doha mu kwa gatanu, aho yiruka imetero 3000. Mu mahiganwa ya Olempike y’umwaka uheze, yahejeje ari mu kibanza ca gatanu ku metero 10000 ku ruhande rw’abagore, akaba yaciye umuhigo, kuko yari ahejeje guhindura intera ahiganwako inyuma yo kubuzwa guhiganwa hagati y’imetero 400 na 1500 kubera imisemburo ya testosterone irenze urugero. Aya mahiganwa mpuzamakungu yo kwinonora imitsi (World Athletics Championships) azotangura ku wa gatanu akazorangira ku wa 21 Mukakaro (7)."	https://www.bbc.com/gahuza/articles/cyd3zn5r4v3o
health	Leta ya Tanzania yasubije abagaya ingene iriko irahangana na coronavirus	"Tanzania yiyamirije ivyagiriji vy'uko itariko irakora ibihagije mu kurwanya ikiza ca coronavirus cugarije ibihugu nka vyose vyo kw'isi. Iki gihugu kivuze ibi nyuma y'umunsi umwe ibiro biserukiye Leta Zunze Ubumwe za Amerika i Dar es Salaam, bivuze ko ico kiza gishobora kwimonogoza vuba muri ico gihugu. Umuvugizi wa leta Dr Hassan Abbas yabwiye BBC ko ibiro vy'igihugu biberamwo ubushakashatsi n'ibipimo bicugaye kandi ko gupima vyahagaritswe. Ivyo ngo ni kubera yuko bariko barakora itohoza ku bikoresho vyifashishwa mu gupima, ngo ariko abarwayi bafise ibimenyetso vya Covid-19 barabandanya kuvurirwa mu bitaro hose mu gihugu. Uwo muvugizi yagize ati: ""Dushaka kwihitiramwo tubanje kwihweza uburyo bwose bwo gupima bukoreshwa kuri ino ndwara, kandi turiko turatera intambwe. ""Kandi abanye Tanzania barabandanya ubuzima bwabo. Hari uwufise ibimenyetso, turamaze kuvuga ko akwiye guca aja ku bigo vy'ubuvuzi biri hirya no hino. ""Rero ivy'uko tutariko turahangana na Covid-19 mu gihugu, si vyo"". Iki gihugu co mu buseruko bwa Afrika nta mategeko akaze cashizeko yo kubuza uruja n'uruza kubera iki kiza kandi nta cahindutse ku buzima ugereranije n'uko bwari aho ico kiza catangazwa ubwa mbere mu kwezi kwa gatatu. Amasoko hamwe n'ibibanza vy'urudandazwa vyama vyuzuye abantu, bigatera impungenge ko iki kiza gishobora gukwiragira vuba. Abantu benshi ubu bahitamwo kwambara udufuka-munwa hamwe n'ibindi bifuka mu maso mu kwikingira. Ku buryo bugenda burigaragaza, amaduka, amasoko, ububare hamwe n'ibibanza biberamwo amasengesho, haza harashirwa indobo z'amazi n'isabune ku bwinjiriro bagahimiriza abantu gukaraba intoke imbere yo kwinjira."	https://www.bbc.com/gahuza/amakuru-52678950
politics	Intambara ya Ukraine: Poland ivuga ko izobaho n'aho Russia yoyima gaze	"Pologne ivuga ko izoshobora ""kubaho"" inyuma y'aho Uburusiya buhagarikiye igurishwa rya gaze muri ico gihugu kuri uno wa gatatu, nk'uko amakuru abivuga. Ikompanyi ntanganguvu y'Uburusiya Gazprom yabwiye Pologne na Bulgarie ko izohagarika igurishwa rya gaze mu bihugu ""vy'abakeba"" vyanse kuriha mu ma rouble. Amakuru ava mu bigo vy'Ubumwe bwa Bulaya bijejwe gaze yerekana ko gaze yahora irungikwa muri Pologne ubu yahagaze. Pologne ivuga ko izoronka gaze ahandi. Ntibiramenyekana neza nimba Bulgarie nayo nyene yakatiwe gaze. Ibi bihugu vyompi vyaranse kuriha mu ma roubles - ifaranga ry'Uburusiya. Ikompanyi ya Pologne ijejwe gaze, PGNiG, ivuga ko yari yabwiwe ko imihora yose ya gaze yategerezwa kwugarwa kuva isaha zibiri mu masaha yo mu ci ya Bulaya yo hagati (ni co kimwe n'ay'Uburundi no mu Rwanda). Ubushikiranganji bwa Bulgaria bujejwe amasoko ntanganguvu buvuga ko bwabwiwe ko irungikwa rya gaze muri iki gihugu rihagarikwa kuva kuri uwu wa gatatu. PGNiG igendera kuri Gazprom ku rugero hafi rwose rwa gaze yinjiza mu gihugu, 53% ya gaze yinjije mu gihugu yayiguze mu Burusiya mu gice ca mbere c'uno mwaka. Ivuga ko iri hagarikwa ry'igurishwa ari uguhonyanga amasezerano, ikavuga kandi ko izofata izindi ngingo kugira ngo isubire kuronka gaze. Bulgaria,  igihugu gisanzwe kigendera kuri Gazprom ku rugero rurenga 90% rwa gaze gikoresha, ivuga ko yafashe ingingo zo kurondera ayandi masoko ariko nta mategeko yafashwe ku bijanye n'ikoreshwa rya gaze muri kino gihe. Ubushikiranganji bw'ico gihugu bujejwe amasoko ntanganguvu buvuga ko Bulgarie yakoze ivyo yategerezwa gukora mu masezerano isanzwe ifitaniye na Gazprom kandi ko bwarishe ivyo bwategerezwa kuriha. Buvuga kandi ko uburyo bushasha bwo kuriha bwashizweho n'Uburusiya buhonyanga amasezerano asanzwe ahari. Aya makuru amaze kuja ahabona, ubushikiranganji bwa Pologne bujejwe ikirere buvuga ko iki gihugu gifise amasoko ntanganguvu akwiye. Umushikiranganji ajejwe ikirere Anna Moskwa avuga ko bidakenewe kwikora kuri gaze y'integabizoza kandi ko badashobora guhagarika gaze ku bakiriya. Icegera c'umushikiranganji wa Pologne ajejwe imigenderanire, Marcin Przydacz, avuga ko igihugu ciwe cari camaze kwitegura ko Uburusiya bwari gushobora kugabanya igurishwa rya gaz mu gihugu ciwe, gica kirondera ayandi masoko. Yabwiye BBC ati: ""Ndazi neza cane ko tuzotorera inyishu iki kibazo"". Avuga kandi ko iyi ngingo yo kwugara imihora ya gaze yerekana ko Moscou itari ""incuti y'umwizigirwa mu gikorwa ico ari co cose c'ubucuruzi"" aca asaba ibindi bihugu vya Bulaya nk'Ubudagi gushigikira ingingo yo guhagarika gukoresha amasoko ntanganguvu y'Uburusiya. Polonge yari isanzwe iri mu nteguro zo guhagarika kugurira gaze mu Burusiya gushika mu mpera z'uno mwaka, aho amasezerano y'igihe kirekire na Gazprom azoba arangiye. PGNiG ivuga ko ububiko bwayo bwo mu kuzimu bwari bwuzuye gushika ku rugero rwa 80% kandi ko, kubera ici ririko riregereza, atari benshi bayisaba. Pologne nayo nyene irafise ayandi masoko, harimwo ikigo ca gaze y'amazi (gaz naturel liquéfié/liquefied natural gas, GNL/LNG) kiri ahitwa Swinoujscie. Ku wa 01 Rusama (5), vyitezwe ko uwundi muringoti wa gaze iva muri Lithuania na woe nyene uzokwugururwa, bikazotuma Pologne ironka gaze ivuye muri ico gihugu. Ni mu gihe uwundi muringoti mushasha uva muri  Norvège, uzwi nka ""Baltic Pipe"", uzotangura gukora muri Gitugutu (10). Ushobora kwuzura rwose gushika mu mpera z'uno mwaka ugashobora guca usubirira gaze yose yava mu Burusiya. Ibice vyababa 40% vya gaze ibihugu vyo mw'ishirahamwe ry'Ubumwe bwa Bulaya bikoresha isanzwe iva mu Burusiya. Hagati aho, ibihugu vyinshi vyaramaze gufata ingingo yo kuvavanura n'amasoko ntanganguvu y'Uburusiya mu kwihora igitero cabwo kuri Ukraine. Reta Zunze Ubumwe za Amerika zaramaze guhagarika burundu igitoro, gaze n'ibizuku (charbon) vy'Uburusiya. Ni mu gihe Ubwongereza butegura guhagarika kugurira igitoro mu Burusiya imbere y'uko uno mwaka urangira, hakazokurikira gaze vuba bishoboka, mu gihe Ubumwe bwa Bulaya nabwo buriko buragabanya gaze bugurirayo gushika ku bice bibiri vya bitatu."	https://www.bbc.com/gahuza/amakuru-61240223
health	"OMS yihagazeko ku miti y'inkorora ""ibangamye"" ikorerwa muri India"	"OMS ivuga ko n'ubu igihagaze hahandi nyene   inyuma y'aho Ubuhindi buvugiye ko imiti ine y'inkorora ifitaniye isano n'impfu z'abana muri Gambia yujuje ibisabwa igihe yapimwa muri ico gihugu. OMS yari yasohoye  imburi mu kwezi kwa Gitugutu  (10) igira inama abacungera ibijanye n'imiti kudasubira kugurisha iyo miti inyobwa (Sirop/syrup) ikorwa na kompanyi yo mu Buhindi. Umutegetsi wo muri reta y'Ubuhindi yabwiye BBC ko OMS ""yahurudutse"" mu kwagiriza iyo miti. Ariko iryo shami rya ONU riraba amagara kw'isi ryavuze ko ryakoze ico rijejwe. Umutegetsi wo muri OMS yabwiye BBC kuri email ati: ""Inshingano za OMS n'ukuburira isi ku bishobora kubangama. OMS ihagaze ku co yakoze."" OMS yongeyeko ko izo ""sirop zibangamye kandi zidakwiye kuba mu muti n'umwe, na gato. Mu mpera z'ukwezi kwa Mukakaro (kw'indwi) abategetsi muri Gambia babonye ko hari ukwiyongera mu gukomereka amafvyigo mu bana bafise munsi y'imyaka itanu. Reta mu nyuma yavuze ko abana 69 bapfuye  biturutse kuri izo ngorane ku mafyigo. Mu kwezi kwa Gitugutu (10) , OMS yavuze ko izo mpfu zishobnora kuba zifitaniye isano n'imiti y'inkorora inyobwa ine  ikorwa na Maiden Pharmaceuticals, kompanyi yo mu Buhindi. OMS ivuga ko yapimye iyo miti - romethazine Oral Solution, Kofexmalin Baby Cough Syrup, Makoff Baby Cough Syrup na  Magrip N Cold Syrup - hanyuma igasanga yarimwo urugero rutemewe rwa diethylene glycol  na  ethylene glycol nk'ibihumanya"". Diethylene glycol na ethylene glycol ni ubumara ku muntu kandi ishobora kwica umuntu ayifashe. \n\nUbuhidi bwaciye buvuga ko bugiye gutohoza kuri iyi miti buca butegeka Maiden Pharmaceuticals guhagarika kuyikora mw'ihinguriro ryayo rikuru riri mu ntara ya Haryana iri mu buraruko. Ku wa  13 Kigarama (12), Muganga  VG Somani, umugenduzi mukuru w'imiti mu Buhindi, yandikiye ikete OMS avuga ko ibipimo vyakozwe kur iyo miti muri laboratoire ya reta  vyerekanye ko iyo miti ""itari ihumanijwe"" n'ivyo OMS yavuze. Yongeyeko ati: ""Dukurkije ivyegeranyo vya laboratoire ya reta , ibipimo vyo gusuzuma kuri iyo miti yose uko ari ine vyatoye ko yari yujuje ibisabwa ."" Ivyerekanywe n'ibimo biriko birihwezwa kandi n'umugwi w'abahinga b'Abahindi. Umujenama mukuru mu bushikiranganji bw'Ubuhindi bujejwe amakuru yabwiye BBC ko OMS ""yahurudutse"" mu kwagiriza ko iyo miti y'inkorora ko ariyo yateye impfu  z'abana. Kanchan Gupta yavuze ko OMS yihuse kwemeza ibintu ata vyemeza vy'ubuhinga ifise. Yoyo (OMS), ivuga ko ""iyo abana bapfuye ku bwinshi bitewe n'indwara y'amayobera, kaba ari akaga bisigura ko OMS itegerezwa gufata ingingo  yihuta"". OMS ivuga ko ""Laboratoire zatumwe na OMS muri Ghana no muri Suisse zapimye izo sirop ziketswe muri Gambia hanyuma ziremeza ko harimwo urugero rurengeje rwa  ethylene glycol na  diethylene glycol,"" ikabandanya ivuga ko buno nyene yaciye imenyesha ivyavuyemwo abategetsi bo muri Gambia n'Ubuhindi, yongera ibimenyesha abategetsi ba Maiden Pharmaceutical. Mw'ikete ryiwe, Muganga  Somani avuga ko uwo mugwi w'abahinga wasavye OMS  izindi nkuru zihariye zifasha kwemeza ko iyo miti ishobora kurwaza ariko ko gushika ubu utarayabwa. Iryo kete ntiryavuga neza neza ico uwo mugwi wasaba ico ari co. BBC irondeye ibiro vya Muganga  Somani, vyayibwiye kubariza mu bushikirnganji bw'Ubuhindi bujejwe amagara. BBC yabwandikiye ngo bugire ico buvuze. Ubuhindi buhingura ica gatatu c'imiti yo kw'isi, cane cane mu buryo bwa ""generique"". Mu Buhindi niho habarizwa amwe mu mahinguriro  y'imiti atera imbere ku muvuduko mununi cane, ico gihugu ubu kikaba gifatwa nka ""farumasi (pharmacie) y'isi"" ,kandi  nico ahanini gikora imiti ikoreshwa muri Africa."	https://www.bbc.com/gahuza/articles/cq57kvv91pro
sports	Igikombe ca Afrika Misiri 2019 - Imigwi, inkino n'uko batsindana	Uru ni urutonde rw'imigwi y'amakipe ari mu gikombe ca Afrika Misiri 2019, ugashobora kubona amakipe aza guhura, uko batsindanye hamwe n'ukuntu bahagaze mu manota. Ushobora gukurikirana ngaha umunsi ku munsi ukuntu izi nkino ziriko ziragenda	https://www.bbc.com/gahuza/imikino-48638099
politics	Olaf Scholz: Chancelier mushasha w'Ubudagi ni nde?	"Yatsinze amatora rusangi, none uwo yari amaze imyaka itatu ari icegera ca Chancelier [Umushikiranganji wa mbere] Angela  Merkel ubu aramusubiriye muri ico kibanza. Olaf Scholz yigeze guhabwa agatazirano ka ""Scholzomat"" (Scholzomaton) - ariko ubu yarashoboye gushira ku ruhande ivyo abantu bamuziko vyo gukora nk'imashini, arumvikana  n'imigambwe y'aba-Greens (Verts) na Free-Democrats (Liberaux Democrates). Uwo mugabo w'imyaka 63 yahoze ari umukuru w'igisagara ca Hamburg yemereye abatora kubandanya uko ibintu vyahora inyuma y'imyaka itandatu iheze Ubudagi butwarwa na Angela Merkel w'umu conservateur (Conservative), n'ubwo yari ahagarariye umugambwe bahiganwa wa Parti Social Democrate (SPD). Uburyo yifashe neza mu gutunganya ikibazo ca Covid bwamutumye  gushimagizwa no kuduza amajwi y'abamushima. Abatamwemera bafatira ku vyo yaranguye nk'umushikiranganji ajejwe ikigega ca reta, bakamwagiriza kuba yarananiwe cane  mu kibazo c'incuro zibiri z'akamaramaza kajanye n'amafaranga. Nk'umushikiranganji ajejwe ikigega ca reta,  Olaf Scholz ni we yari ajejwe uburyo bungana na miriyaridi 884 z'amadorari zegeranijwe na reta y'Ubudagi kugira zifashe  abagwizatunga muri ico gihugu guhangana n'ingaruka z'ikiza. ""Iyi ni yo bazooka [ubwoko bw'inkoho] ikenewe kugira akazi gakorwe."" Ni we yakoresha amanama y'abashikiranganji igihe Chanceliere Merkel atava i muhira   mu kwiyubara kwandura. N'ubwo wari umuruho guhangana n'ikibazo ca Covid, kuri  Scholz kabaye akaryo ko gutunganya uburyo bunini cane bw'ineza y'igihugu no kurwanira itekane ry'ihihugu, bijanye cane n'imizi yiwe y'ivyiyumviro vy'aba socialiste. Imbere y'uko bitangazwa ko ashaka kwitoza kw'izina ry'umugambwe wiwe  SPD mu kibanza ca chancelier yarakunda kuvuga, iyo abajijwe niba azokwitoza, ati ""dukeneye gukora aho kuja mu vyo kwirata"". Hamwe n'Ubufaransa, Scholz  yabaye kirumara mu gushika ku mwumvikano wo gusohora amafaranga angana na miriyaridi 750 z'amafaranga y'amanyaburaya Euros yo kwivyukiranya ikiza ca Covid. Hanyuma  inyuma y'imyaka ya Merkel yaranzwe n'imigenderanire ya hafi cane n'Ubufaransa, ivyo Scholz yakoze mu gukomeza ugushigikirana hagati y'Ubufaransa n'Ubudagi na we bigiye kumugirira akamaro. Umushikiranganji w'Ubufaransa ajejwe ikigega Bruno Le Maire, uretse kumukeza ku gushigikirana n'Ubufaransa, yanamukeje kandi kuba uwo bavukana,  muganga Jens Scholz, yarafashije kujana mu bitaro vya Kiel n'indege abafaransa batandatu bari baremvye cane kubera Covid -19. Ni igikorwa co gukiza ubuzima cari  kizimvye cane, carishwe na reta y'Ubudagi. ""None warakoze cane, Olaf, ku vyo umaze gukora vyose. Ariko kandi n'uwo muvukana yarakoze. Vy'ukuri n'umuryango nyawo w'Abadagi, umuryango w'aba Scholz"", uko niko Le Maire yabivuze. Mu  mugambwe wa SPD, yamara, Olaf Scholz abonwa nk'umu-conservateur. Uwo mugambwe afatanije kuwurongora na  Saskia Esken na  Norbert Walter-Borjans, bo basanganywe umurongo w'aba-socialiste ukaze gusumba. Scholz, afise umugore na we w'umunyaporitike w'umu-SPD  Britta Ernst, yakuriye i Hamburg aca yinjira muri poritike nk'indongozi y'urwaruka rw'aba-socialiste, inyuma yo kwiga amategeko ajanye n'akazi. Yabaye umukuru w'igisagara ca Hamburg kuva mu 2011 gushika mu 2018,  ico gihe akaba ari ho ivyiyumviro vyiwe vyagabanuka ubukari bwa gi-socialiste. Yatowe ubwa mbere kuba umushingamateka mu 1998."	https://www.bbc.com/gahuza/amakuru-59579653
religion	Rwanda - Coronavirus: Katolika yafashe ingingo zijanye no gukinga ico kiza	"Ekleziya Katolika mu Rwanda ihamagarira abakirisu gukurikiza amategeko atangwa n'inzego zijejwe amagara y'abantu mu ntumbero yo kwirinda wa mugera ruhonyabantu coronavirus, yiswe Covid-19. Ivyo biri mw'itangazo ryaraye risohowe na Antoine Kambanda, Umwepiskopi mukuru wa Diyoseze nkuru ya Kigali akaba n'icegera c'Inama y'Abepiskopi Gatolika mu Rwanda, aho amenyesha ingingo zafashwe mu makoraniro zizofasha abakirisu babo kudakoranako ngo bahave bandukizanya. Ibihugu bishika umunani ku mugabane wa Afrika bimaze gutangaza ko uwo mugera wamaze kubishikamwo, leta z'u Burundi n'u Rwanda zikaba ziherutse gutangaza ingingo zafashe mu ntumbero yo kwirinda no gukinga uwo mugera. Mw'iryo tangazo, Inama y'Abepiskopi Gatolika mu Rwanda isaba abakirisu ""guhana amahoro ya Kristu ku mutima gusa ata guhana ibiganza canke guhoberana"". Isaba kandi ko ""mu gihe co gusangira (guhazwa mu Kinyarwanda) ari ugutega ibiganza, atagutega ururimi"". Iyo nama yafashe kandi ingingo yo gukura ""amazi y'umugisha"" (amazi ahezagiye mu kirundi) mu twombo yashirwamwo mw'isengero, maze abakirisu bakaja barayakoramwo mu kugira urumenyetso rw'umusaraba. Basaba abakirisu kudasubira gukora aho yahora ashirwa kuko atakirimwo ""kugeza igihe ikibazo kizoba gikemutse"". Muri iryo tangazo, Inama y'Abepisikopi Gatolika mu Rwanda, yemereye abakirisitu ko izobandanya ikurikirana uko bimeze, ikazofata n'izindi ngingo zo kwikingira ni vyaba ngombwa. Gushika ubu, ibihugu birenga 80 biramaze guterwa n'uwo mugera watanguriye mu gisagara ca Wuhan c'intara ya Hubei mu Bushinwa. Ku mugabane wa Afrika, ibihugu vya Togo, Nigeria, Senegal, Misiri, Algeria, Tuniziya, Afrika y'Epfo na Cameroon nivyo bimaze guterwa n'uwo mugera. Mu ntumbero yo kurwanya uwo mugera, ibihugu vy'u Rwanda n'u Burundi biherutse gutangaza ingingo vyafashe mu ntumbero yo gukinga ko ishika muri vyo. U Burundi  bwatangaje ko ingenzi zivuye mu bihugu vy'u Bushinwa, Koreya y'epfo, Iran, Ubutaliyani, Ubudage, Ubufaransa, Ubuyapani na Espanye zizobanza gushirwa mu kibanza categuwe ukwazo nyene mu kiringo c'iminsi 14. Nayo mu Rwanda, leta isaba abanyagihugu ""kugabanya ingendo zitari ngombwa"" mu bihugu birangwamwo coronavirus, yongera kandi itangaza n'ingingo zitandukanye harimwo n'izo isuku, kugira ngo birinde kwandura."	https://www.bbc.com/gahuza/51788796
health	Coronavirus: WHO yemeje amategeko yo gupima imiti kama nyafrika	"Ishirahamwe rijejwe amagara y'abantu kw'isi, OMS/WHO yemeje amategeko aha uburenganzira igerageza ry'imiti kama nyafrika mu rugamba rwo kurwanya Covid-19. OMS ivuga ko ubushakashatsi bwimbitse ari bwo bukwiye kuba umushinge wonyene mu buvuzi kama. Umuti kama uwo ariwo wose woboneka ko ufise akarusho vyoba ngombwa ko hashirwamwo ishaka rinini kugira ngo ukorwe ku rugero runini . Umukuru w'igihugu ca Madagasikari yamaze igihe yamamaza umuti kama utarapimwa avuga ko ushobora gukiza Covid-19 n'ubwo OMS igabisha kw'ikoreshwa ry'imiti itarapimwa. OMS ivuga ko aya mategeko mashasha afise intumbero yo gufasha no gutera intege abahinga muri Afrika kugira ngo bashobore gukora neza amagerageza y'imiti. Iyi ngingo ije mu gihe igitigiri c'abanduye coronavirus kw'isi carenze imiliyoni 30, n'ayo abo imaze guhitana bakaba barenga 957,000. Muri Afrika, abarenga umuliyoni 1.3 nibo bamaze kwandura, nayo agarenga 33,000 bakaba bamaze kuhasiga ubuzima. Gushika ubu, incanco zababa 140 nizo ziriko zirageragezwa kw'isi, iziharurwa muri mirongo zikaba ziriko zirageragerezwa ku bantu. Hampande y'utu twigoro, uruhusha rwaratanzwe kugira ngo imiti kama nyafrika ishobore kugeragezwa ku ntambwe ya gatatu. Umurwi w'abahinga washizweho na OMS, ikigo ca Afrika kijejwe gukurikirana no gukinga indwara, hamwe n'umurwi w'ishirahamwe ry'umuryango w'ibihugu vya Afrika ujejwe imibano, wemeje aya mategeko. Igerageza ry'imiti rigeze ku ntambwe ya gatatu mu bisanzwe riba rifise intumbero yo kugeragereza iyi miti ku murwi munini w'abantu. Umukuru w'uyu murwi, Prof Gilbert Matsabisa avuga ati: ""Kwemeza izi ngingo ngenderwako bizotuma ibizokwemezwa n'amavuriro ko bikurikije amategeko mpuzamakungu bishobora gutuma iyi miti yizerwa ko ishobora kuvura Covird-19 itagize ingaruka mbi ku magara y'abantu"". Mw'itangazo ryasohowe na muganga Prosper Tumusiime wo mw'ishirahamwe OMS, avuga ati: ""Igihe Covid-19 yaduka, co kimwe n'igihe ca Ebola muri Afrika y'Uburengero, vyarerekanye ko ari nkenerwa gutegura imigambi nyayo yo kwitaho amagara hamwe no kwihutisha integuro z'ubushakashatsi n'iterambere, harimwo no ku miti kama"". Mu kwa kane, Perezida Andry Rajoelina wa Madagascar yaratanguje isekeza ryo gutanga umuti witwa Covid-Organics ku bantu benshi, avuga ko ukiza kandi ugakinga iyi ndwara. Wari wageragerejwe ku bantu 20 gusa mu kiringo c'indwi zitatu zonyene. Bwana Rajoelina ashigikiye uwu muti kama, n'aho iri zinga ryo mw'ibahari Indiyano rifise abantu 15.925 banduye coronavirus hamwe na 216 bishwe na Covid-19. Uwu muti wo kunywa wakozwe n'ikigo c'ubushakashatsi ca Madagascar, Malagasy Institute of Applied Research, mu giterwa citwa Artemisia gisanzwe gihingurwamwo imiti yo kuvura malaria hamwe n'ibindi biti vyo muri ico gihugu. Uramaze guhabwa n'ibindi bihugu bitari bike vyo ku mugabane wa Afrika. Muganga Tumusiime avuga ko biciye mw'ihuriro ry'ishirahamwe OMS ku mugabane wa Afrika (African Vaccine Regulatory Forum ), ubu hari uburyo bwo gupima imiti mu karere igashobora gusuzumwa no kwemezwa mu kiringo iminsi 60."	https://www.bbc.com/gahuza/amakuru-54235354
sports	Ingwano ya Ukraine: Roman Abramovich yafatiwe ibihano n'Ubwongereza	"Nyene umurwi  wa Chelsea Roman Abramovich yafatiwe ibihano na reta y'Ubwongereza (UK)  mu murongo w'ingingo zifatwa kubera igitero Uburusiya bwagize muri Ukraine. Ari mu batunzi ruhebwa indwi bakozweko n'ibihano  vya vuba, harimwo gufatira amatungo yabo no kubima impampuro zo kwinjira muri ico gihugu. Urwo rutonde ruriko kandi abafise amafaranga aharurwa muri za miriyaridi z'ama dorari  Igor Sechin na Oleg Deripaska, bose babonwa nk'abakorana na  prezida Vladmir Putin. Umushikiranganji wa mbere w'Ubwongereza Boris Johnson yavuze  ko ""hadashobora kuba aho kwibera ata nkomanzi"" kuri abo bashigikiye igitero. Johnson yavuze ati: ""Ibihano vy'uno munsi n'intambwe ya vuba yerekana ukudahesha kw'Ubwongereza mu gushigikira abanya-Ukraine. Nta mpuhwe tuzogira mu gukurikirana abafasha iyicwa ry'abanyagihugu basanzwe, ugusambura ibitaro n'ukwigarurira  mu buryo bunyuranye n'amategeko ibihugu ducuditse vyigenga."" Reta yari imaze iminsi yotswa igitutu kugira ifatire ibihano Abramovich, yavuze ko yafashe ""ingingo itoroshe"" yo kugurisha Chelsea FC mu ntango z'uku kwezi. Chelsea yatswe Abramovich mu gufatira amatungo yiwe, kugirisha uwo murwi rero bikaba bibaye birahagarara. Reta ivuga ko uwo murwi uzohabwa uruhusha rudasanzwe rwo kubandanya inkino zitegekanijwe, abakozi bahembwe hanyuma abari bamaze kugura ama tike nabo bashobore kuraba inkino. Abasanzwe bafise ama tike y'ikiringo c'inkino barashobora kubandanya kuraba izo bafitiye ama tike ariko ubu uwo murwi nta tike n'imwe wemerewe gusubira kugurisha. Inzu yo kugurishirizamwo ibicuruzwa na Chelsea nayo igiye kwugarwa. Abramovich, w'imyaka 55,  bivugwa ko afitaniye imigenderanire ikomeye na prezida w'Uburusiya Vladimir Putin, ariko ivyo arabihakana. Reta ivuga ko Abramovich, aharurwako itunga ribona rya miliardi  zirenga 12 mu ma dorari, ari umwe mu batunzi ruhebwa bake bo kuva mu myaka ya 90 bagihagaze neza ku ntwaro ya Putin"". Abramovich afise imitahe mu ruganda rukomeye Evraz ruhingura acier (ivyuma)  no muri Norilsk Nickel akaba yagurishije imitahe yari afise muri kompanyi yo mu Burusiya y'ibitoro  Sibneft kuri kompanyi ya reta ya gaz Gazprom kuri miriyaridi zirenga 13 z'ama dorari mu 2005. Mu gihe gufatirwa ibihano bituma kazoza ka Chelsea kaja mu mayira abiri, abashikiranganganji bagerageje kwzeza uwo murwi ko ""utazogirwako ingaruka mu bidakenewe"". Muri tweet, umushikiranganji ajejwe umuco Nadine Dorries yavuze ko  igishirwa imbere ari uko abafashije intwaro ya Putin"" babibazwa. Yanditse ati:  ""Ndazi ko ivyo bizana kuja mu madidane, ariko reta izokorana n'ishirahamswe ry'umupira w'amaguru n'imigwi kugira umupira ugume ukinwa ariko kandi ibihano navyo bikore kuri abo vyerekeye""."	https://www.bbc.com/gahuza/amakuru-60691817
health	Coronavirus-Afrika: ibitigiri vy’abanduye bigenda vyiyongera muri Algeria na Senegal	Igitigiri c'abamenyekanye ko banduye wa mugera ruhonyabanyu wa coronavirus muri Algeria caraye kiduze gushika kuri 17 muri iri joro ryakeye ku wa gatatu, mu gihe Senegal nayo itangaza ko abantu bantu babiri bawanduye bakaba baheruka i Bulaya. Umushikiranganji w'amagara y'abantu wa Algeria atangaza ko abantu icenda bo mu muryango umwe baba mu karere ka Blida mu buraruko bw'ico gihugu ku birometero 30  uvuye ku mugwa mukuri Alger, basanze baranduye. Itororokanirizo ry'amakuru Reuters ritangaza ko mu kwezi guheze uyo muryango wari wakiriye incuti zabo z'Abafaransa bapimwe bagasanga baranduye bamaze gusubira mu Bufaransa. Nayo muri Senegal umushikiranganji w'amagara y'abantu avuga ko hari abandi babiri banduye ejo ku wa gatatu, gutyo igitigiri c'abanduye muri ico gihugu gica gishika kuri bane. Umwe mu batangajwe ko banduye ni umwongerezakazi afise imyaka 33 yinjiye ku mugwa mukuru w'ico gihugu, Dakar, ku wa 24 z'ukwa kabiri avuye i Londres. Uwa kabiri ni umufaransakazi w'imyaka 68 yinjiye ku wa 29 z'ukwa kabiri. Hirya y'ejo ku wa kabiri, umugabo wiwe yari yapimwe basanga yaranduye. Abo bantu babiri bashasha banduye barwarijwe mu bitaro, aho bivugwa ko amagara yabo atabangamiwe. Muri Afrika, igitigiri c'abamaze kumenyekana ko banduye coronavirus gishitse kuri 26:  Algeria 17, Senegal bane, Misiri babiri, Maroc, Nigeria na Tuniziya umwe umwe.	https://www.bbc.com/gahuza/51748762
entertainment	Burundi: Abatimbo ba Gishora baracishuza leta imiliyoni 12 kubera ikiraka batswe	Umugwi ndangakaranga w'abatimbo b'u Burundi wo mu Gishora (Gitega) uvuga ko wishuza leta amafaranga miliyoni 12 wakoresheje mu myiteguro y'urugendo rwo  guherekeza umukuru w'igihugu. Uwo mugwi wa Gishora niwo wari watoranijwe ngo uherekeze Prezida Evariste Ndayishimiye mw'isabukuru ryabereye i Dubai (Dubai Expo 2020) ryatanguye mu kwezi kwa Gitugutu 2021, uca ukurwa muri urwo rugendo ku munota wa nyuma. Aho mu Gishobora, niho hasanzwe hari  umuzi w'umuco wo kuvuza ingoma z'u Burundi, umuco w'ubuhinga bivugwa ko ushobora kuba umaze imyaka amajana. Mu kwitegurira urwo rugendo, uwo mugwi uvuga ko wakoresheje amafaranga menshi mu gufata ingendo baja i Bujumbura kurondera impapuro za nkenerwa, kuriha aho barara hamwe n'ivyo bafungura. Abo batimbo ba Gishora bavuga ko ico bobo bakeneye ari gushumbushwa ivyo bakoresheje bitegurira urugendo rwaje kujamwo abandi ku munota wanyuma kandi ku buryo butumvikana. Bavuga yuko ikibazo cabo cakomeje guteragiranwa n'ubushikiranganji butandukanye. Florentine Kwizera yavuganye n'umuyobozi wabo, Pacifique Nshimirimana, atangura amusigurira uko ico kibazo giteye (urashobora kwumva ico kiganiro aho hejuru). Ibi ni ibindi woraba:	https://www.bbc.com/gahuza/amakuru-61467559
politics	Burundi: Basaba ko ingingo yo gukata umushahara w'abigisha ibangira	"Umurwi w'igihugu wigenga ujejwe agateka ka zina muntu mu Burundi CNIDH usaba ko ingingo yo gukata intererano ku mishahara y'abigisha ihagarara kuko yafashwe abo vyega batagishijwe inama. Urunani rw'amasendika y'abigisha COSSESONA yarafashe ingingo y'uko kuva muri uku kwa mbere 2020 buri mwigisha, yaba uwuri muri sendika canke atarimwo, azokatwa amafaranga 500 mu ntumbero yo gushigikirana hagati y'abigisha. Mu kiganiro yahaye abamenyeshamakuru kuri uyu wa kabiri, Sixte Vigny Nimuraba arongoye CNIDH asaba urwo runani guhagarika igikorwa cose co gukata ayo mafaranga y'intererano. Avuga ko barindira urutonde rushasha rw'abanywanyi bazoba binjiye mu wo mugambi. Abarongoye ama sendika SYGEPEBU na SEPEDUC barapfunzwe kuva ku wa 08 z'uku kwezi inyuma y'aho biyamirije iyo ngingo ya COSSESONA bavuga ko abayirongoye bashaka kwiba abigisha izuba riva. Muri ico kiganiro, Bwana Nimuraba avuga ko umurwi CNIDH ushigikiye umugambi wo gufatana mu nda wiyumviriwe n'urunani COSSESSONA, kuko ujanye n'itegeko ry'umukuru w'igihugu rishirasho umunsi wahariwe ugufatana mu nda. Hagati aho, avuga ko CNIDH inegura amasezerano yashizweko igikumu mu Kayanza ategekanya gutaka amafaranga ku mishara y'abigisha bose, abari mu ma sendika n'abatari muri yo. Ati: ""Ntiyakurikije amategeko y'igihugu hamwe n'amategeko mpuzamakungu"", akavuga ko ari uguhonyanga uburenganzira bwabo. ""Ingingo yafashwe yo gukata umushahara abakozi batagishijwe inama ari uguhohotera uburenganzira bwo ku mutungo wabo"". Emmanuel Mashandari, icegera c'urunani COSSESONA yabwiye BBC ko ingingo yo gukata abigisha bose yafashwe kubera ko nabo nyene iyo hari ivyo basavye bakavyemererwa, nabo nyene babironkako. Ati: ""Twabigize kubera y'uko na twebwe iyo tugiye gusaba ivyo dusaba, bigashika mbere n'umushahara bakawudukata kubera tuba twahagaritse akazi, ivyo tuzanye barabironkako"". ""Duca tugira tuti rero ko amasendika arinda arwanira ivyo arwanira hanyuma akazana kandi bakaronkako bose, no kuri iki ciyumviro co gufashanya bategerezwa kuyatanga bose"". CNIDH yo ivuga ko COSSESSONA yategerezwa ""kubanza kuja inama n'ingingo n'abigisha ikabasigurira inyungu zo kwinjira muri uwo mugambi imbere y'uko babakata intererano ku mishahara yabo"". Bwana Nimubara ati: ""N'aho CNIDH ishigikiye umugambi w'igihugu wo gushigikirana, ugukata imishahara y'abakozi biba inyuma y'uko abantu bagishijwe inama kandi bikagaragarira mu rwandiko ruriko umukono nk'uko bigenda mu ntererano zindi zitangwa mu ma sendika"". ""Kireste uburenganzira leta ihabwa n'amategeko agenga igihugu n'ibindi bimwe bimwe bishobora kurekurwa n'ayo mategeko, umushahara nta n'umwe ashobora kuwihagira"". Bwana Mashandari aragiriza Antoine Manuma arongoye SYGEPEBU hamwe na Gérard Niyongabo arongoye SEPEDUC ko bifatiye mu gahanga abarongoye COSSESONA mu kubatuka baciye ku mbuga ngurukanabumenyi. CNIDH  iranegura iyo ngendo, igahamagarira ahubwo abegwa n'ayo matati gushira imbere ibiganiro aho kwama batyozanya. Isaba ko iyo ngingo yo gukata amahera ku mishahara iba irahagaze kugira abigisha bavyiyumvamwo babanza kuvyiyemeza bo nyene ubwabo, batarinze guterwa ubwoba. Isaba kandi igipolisi kurekura ""abari mu mashirahamwe aharanira inyungu z'abigisha bapfunzwe bariko baharanira amateka yabo kugira ngo hashirwe imbere umwumvikano hagati y'abari mu matati"". Iyo ngingo yo gukata amafaranga yafashwe inyuma y'ayandi mafaranga yakaswe ku mishahara y'abigisha mu 2017 na 2019. Bwana Nimuraba asaba urunani COSSESONA kwerekana ku mugaragaro ingene ayo mafaranga yakoreshejwe kugira ngo buri mwigisha wese abikeneye abimenye. Ati: ""Ivyo vyotuma haba umuco no mu kwumvisha abigisha ikoreshwa ryiza ry'amafaranga bakaswe"". COSSESONA (Coalition Spéciale des Syndicats des Enseignants pour la Solidarité Nationale) ni urunani rw'amasendika atandukanye y'abigisha rwatangujwe mu 2017."	https://www.bbc.com/gahuza/51194719
health	Afrika y'Epfo-Covid: Prezida yatanze akarorero mu guterwa urucanco	"Umukuru wa Afrika y'Epfo Cyril Ramaphosa yatewe urucanco rwa coronavirus  ubwo igihugu catanguye gutanga urucanco rwa Johnson & Johnson. Yetewe urucanco imbere y'abafata amasanamu mu bitaro vya district ya Khayelitsha muri Cape Town-mu nyuma yandika kuri twitter ati: ""Guterwa urucanco vyanyarutse, vyari vyoroshe kandi ntivyababaza cane.'' ""Nsavye abakozi bacu  bo kwa muganga bose kwiyandikisha kugira bahabwe urucanco kuko aribo baza imbere mu kurwanya iki kiza ca coronavirus."" Umushikiranganji ajejwe amagara Zweli Mkhize hamwe n'abandi bakozi bo kwa muganga nabo  bacandazwe mu mugwi wa mbere w'incanco ibihumbi 80 za Johnson & Johnson zashitse mu gihugu ku wa kabiri ku mugoroba. Ikinyamakuru co ku mbuga-hwaniro  News24 kivuga ko prezida Cyril Ramaphosa yavuze ahejeje guterwa urucanco ati: ""Uyu munsi n'intambwe ikomeye kuri twewe nk'abanya-Afrika y'Epfo,ko impera n'imperuka incanco zashitse kandi ziriko ziratangwa."" Ico gihugu ca  mbere mu gusinzikazwa n'ikiza ca coronavirus muri Afrika cari kuba catanguye gutanga incanco ku ndwi iheze ariko ntivyabaye bikiba kubera amakenga ko urucanco rwa Astra-Zeneca rwagomba gukoreshwa, rwoba rudakinga ubwoko bushasha buriko burakwiragira kuva butowe ubwa mbere muri Afrika y'Epfo mu kwezi kwa 11. Kubera urucanco rwa Johnson & Johnson rutangwa rimwe gusa rukaba rukwiye, biranoroshe kurukoresha."	https://www.bbc.com/gahuza/56096076
politics	Nkurunziza ati: ‘U Burundi ntibwatewe n’abasirikare bo mu Rwanda rwatewe n’igihugu c’u Rwanda’	"Perezida Petero Nkurunziza yasubiye gushimangira ko igihugu c'u Rwanda cateye igihugu c'u Burundi mu gitero giheruka ku kirindoro c'igisirikare muri komine Mabayi y'intara ya Cibitoke, hari mu kiganiro yagiranye n'abamenyeshamakuru n'abanyagihugu i Gitega . Muri ico kiganiro, Perezida Petero Nkurunziza yamenyesheje ko atari ubwa mbere ico gihugu gitera u Burundi, akavuga ko ibimenyetso vyose bihari. Leta y'u Rwanda yarahakanye ivyo yagirizwa, ikavuga ko ari ibirego isanzwe imenyereye kuva kera kandi ko ata mwanya ishobora kubatesha. Mu ntango za kuno kwezi, Inama mpuzamakungu ijejwe akarere k'ibiyaga binini (CIRGL/ICGLR) iherutse gushinga umurwi wo gukora amatohoza kuri ico gitero; gushika ubu nta cegeranyo cawo kiraboneka. Muri ico kiganiro, Perezida Nkurunziza yavuze ko leta y'u Burundi ifise ivyemezo nyavyo vyerekana ko igitero cabaye ku wa 17 z'ukwezi kwa 11 uyu mwaka, ku mutumba wa Marura muri komine Mabayi cakozwe n'abasirikare b'igihugu c'u Rwanda. Ati: ""Aha rero nashaka gukebura Abarundi (…)mumenye neza y'uko atari abasoda bo mu Rwanda bateye u Burundi, ni igihugu c'u Rwanda cateye u Burundi"". ""Kuko uteye abasirikare b'ikindi gihugu bacungera imbibe uba uteye igihugu. Ntabwo bateye ikirindiro c'abasirikare b'u Burundi, bateye igihugu c'u Burundi"". Umurwi w'Inama mpuzamakungu ijejwe akarere k'ibiyaga binini (CIRGL/ICGLR)  wagenywe gukora amatohoza kuva ku wa 03/12 gushika ku wa 10/12, 2019 gushika ubu nturashikiriza icegeranyo c'ivyo wabonye. Perezida Nkurunziza avuga ko atari ubwa mbere bibaye haba abantu batera u Burundi bavuye mu Rwanda, akavuga ko vyatanguye mu 2014 bikabandanya mu 2015, 2016, 2018. Amenyesha ko abafashwe bose bagafatanwa n'ibirwanisho bemeza ko baronkeye imyimenyerezo n'igihugu c'u Rwanda. Ati:  ""Abo dufata baratubwira bati 'twebwe twaronse imyimenyerezo mu Rwanda duca muri Congo tuje gutera u Burundi'"". Avuga ko gushika ubu leta y'u Burundi ifise ibirwanisho vyababa 1000 vyafashwe vyinjiye bivuye mu Rwanda bikaba vyaraneretswe n'ishirahamwe CIRGL. Mu gihe u Rwanda rwatwagirije u Burundi ko ruhaye indaro inkozi z'ikibi zirondera kudurumbanya umutekano mu gihugu c'u Rwanda, Perezida Nkurunziza avyamirira kure. Ati: ""Twarababwiye ko twebwe mu mateka y'u Burundi tutigeze tubika inkozi z'ikibi, nta munsi n'umwe igihugu c'u Burundi cateje ingorane ikindi gihugu tubana muri kano karere"". Avuga ko u Rwanda rwari rwaranse umurwi mpuzamakungu uza guhinyuza ibirego ivyo bihugu vyompi vyagirizanya, kuri we ivyo bikerekana ko hari ico rwiyotsa. ""Tuvuze tuti abadutera baturuka mu Rwanda, abaza guhinyuza baraje mu Burundi barabona ko ivyo u Rwanda rwagiriza u Burundi atari vyo, hama natwe dusaba ko bogenda mu Rwanda kuturabira ko ivyo tuvuga atari vyo, ariko u Rwanda rwaranse"". Leta y'u Burundi yaritwariye u Rwanda, ariko gushika ubu bisa n'akamizwe n'ingoma. Petero Nkurunziza ati: ""Ibihe ni umutahe ukomeye cane, hari ibidakunda uno munsi ariko ejo bizokunda. Urubanza ntirubungwa"". ""Harya urubanza rwarinjiye, kumbure uno munsi ntibikunda, mugabo Abanyarwanda bicare bazi y'uko n'aho hoca imyaka ijana canke amajana abiri, Abarundi bazokwishuza urubanza"". Leta y'u Rwanda yoyo ibandanya ivuga ko ibivugwa n'u Burundi bifise intumbero y'ugusamaza amakungu ku kibazo nyamukuru kiri mu karere, kandi ko atari ubwa mbere. Kuva mu mwaka wa 2015 aho hadukiye uruhagarara rwa politike mu Burundi, u Burundi n'u Rwanda vyakomeje kwagirizanya kimwe cose ku ruhande rwaco, ko ari umukeba afasha imirwi y'inyeshamba ishaka guhungabanya umutekano kubutaka bwaco."	https://www.bbc.com/gahuza/amakuru-50915785
politics	A﻿gathon Rwasa yareze leta y'u Burundi muri sentare ya EAC	Amakuru aturuka muri sentare ya Afrika y'ubuseruko EALA, avuga ko sentare y'intago y'uwo muryango, yakiriye ikirego catanzwe n'umugambwe CNL utavuga rume na leta y'u Burundi. Ico kirego cerekeye amatora aheruka kuba yemeje abashingamateka bazoserukira u Burundi mu nama nshingamateka ya EALA. Umugambwe CNL waramaze gutangaza ko utemera ukuntu ayo matora yagenze. Mu kiganiro twagiranye n'umuyobozi wa CNL, Agathon Rwasa, Florentine Kwizera yabanje kumubaza niba ikirego cabo carakiriwe.	https://www.bbc.com/gahuza/articles/c6pg3jd6dppo
sports	"""Babigize ikinyegezwa, bihungabanya ubuzima bwanje, ngiye kubigwanya"""	"Peter Musembi B﻿BC Sport “Kuri twebwe  iwacu muri muri Tanzania, kari kuba kabaye akaga.” Se w’umunya-Tanzania wa mbere yaronse umudari wa Olympic mu kwoga ariko arayaga n’umukobwa wiwe, yemera ukuri, agerageza kumusigurira igituma yamuhishije ingorane y’amagara yishe nibura batanu bo mu muryango wabo. Iyo ngorane – kubera kudasuzumwa – yatumye kunyarukanwa kwa muganga mu mpera z’umwaka uheze, ico gihe havanwa  mu nda ya Magdalena Moshi  ibiro hafi bine (4kg)  vy’ibivyimba bita fibromes  inyuma yo gukorwa (kubagwa) vyihuta. Imisi y’ububabare yaciye ikurikira imyaka n’iyindi  yari amaze yama agenda yumva atamerewe neza kuva mu myaka ya mbere yiwe y’ubuyabaga, aho akaba yari afise iyo ngorane ata nkeka ko yahungabanije umwuga wiwe wo kwoga. None, kubera iki Alex, se wiwe, atigeze amubwira na kimwe ku bijanye n’ibivyimba vya fibromes mu muryango wabo? Ati: “Abantu barashobora guca batangura gutungwa urutoke ngo ni intavyara” imbere yo kwongerako ati: “Ni rumwe mu mpome z’Abanya-Afrika dukeneye kumenya ko zihari kugirango dushobore kuzisenyura.” Mu kugira ico akoze, Magdalena yiyemeje kurwanya umuco wo kutubahuka kuvuga ibibazo vy’amagara ajanye n’irondoka (santé  reproductive/ reporoductive health) mu gihugu ciwe za Tanzania. Kuko, bwabaye ubwa mbere, igihe yariko arakira inyuma yo kubagwa muri Australia iyo yari yagiye kwiga, amenya ko yari afise ingorane ya fibromes kandi yari  isanzwe iri mu muryango iwabo kuva kera, mu gihe kandi ishobora guhererakanywa mu muryango. N’ubwo yajanwa mu bitaro kenshi ku murwa mukuru Dar Es Salaam afise ingorane zijanye n’irondoka  mu myaka yiwe ya mbere y’ubuyabaga, ubwoba bwo gutungwa agatoki kubera fibromes bwatumye kuba Magdalena ashobora kuba afise iyo ngorane babimunyegeza. “Nibaza ko ata gice canje na kimwe kizokwigera kibabarira uwo muco wo gukora ivyo”, niko uwo mugore w’imyaka 32 yabwiye BBC Sport Africa ari i muhira iwe hashasha muri Adelaide, muri Australia. TURAGABISHIJE:  Iyi nkuru irimwo ifoto yerekana uko vyakabaye ibivyimba (fibromes) vyavanywe muri Magdalena Moshi. Magdalena yanyarukanywe kwa muganga muri Nyakanga/Nzeri (9) mu 2021 inyuma yo kwumva ububabare bw’umurengera mu ntantu igihe yari mu nzu yo kwinonora imitsi (gym). “Nibuka ikintu ca mbere numvise nikanguye n’uko umuganga asinziriza yariko aravuga  ngo ‘Kirya kivyimba cari kinini – cari cashitse mu mbavu!”’ nk’uko vyibukwa n’umugore ariko araca urupauro rw’umutsindo rwa PhD mu vyigwa vy’amagara. Nk’uko yahavuye abimenya ubwiwe, fibromes ni ibivyimba bitarimwo cancer biza mu gitereko canke iruhande yaco kandi kenshi bikaza mu myaka umukobwa aba ashobora kurondoka (ashobora kuvyara). Iyo ngorane ishikira abagore b’abanya-Afrika  kurusha abandi bose, umuganga wa Magdalena akaba yamubwiye ko amamuko yiwe y’ubunya-Afrika yatumye “ibivyimba vyiwe vyinshi vya fibromes vyagiye kumenyekana bitevye’. Muganga Tran Nguyen yabwiye BBC Sport Africa ati :’’Abagore b’abamamuko ya Afrika bafise ivyago bingana incuro zibiri gushika kuri zitatu zo kugira fibromes kurusha bagenzi babo b’abazungukazi”. Amaze kuva mu bitaro, Moshi yaronse terefone ya se wiwe Alex, muri Tanzania, amuhishurira ko fibromes ari ingorane iri mu muryango hanyuma amubwira arira ko yicuza kuba yarabimuhishije. Aca yongerako ati: “Kwumva ko igituma umuryango wa data utavuga ico kibazo ari ukubera  fibromes zijanye no gutera kutavyara, gutuma inda zikoroka no kuvyara abana bapfuye - no kwumva ko bene ivyo bintu vyari kumbuza amahirwe yo gushobora kuronka umugabo. “Intumbero ni ukubinuma, bakurungike kurongorwa hanyuma ico kibazo uzomenye ingene ucifatanwo mu nyuma.” Ubu Moshi ariko aragirirwa ubuhinga bw’uko imbuto z’umugabo n’izo umugore zihurizwa hanze (In Vitro Fertilization, IVF), hanyuma zigaca zijanwa mu gitereko mu gihe be n’umuhungu bakundana bariko baragerageza kuronka umwana. Moshi yabaye umunya-Tanzania wa mbere akiri muto yaronse umudari wa Olympic igihe yawutsindira mu nkino za Beijing 2008  ku myaka 16. Yarahiganywe kandi mu nkino za 2012 na 2016 ariko ntiyigeze arenga intambwe ya mbere kuko uretse ko yarwana n’abakeba, yarwana kandi  n’ububabare bwo mu mugongo butahera. Avuga ati: “Mu nyuma niho nagiye kumenya ko kimwe mu bimenyetso bikomeye vya fibromes ari ukubabara umugongo.” “Ingene vyanyononeye umwuga wo kwoga, numva  mu mutwe `ntashaka no gusubira kuvyiyumvira kuko vyombabaza cane”. Igihe yariko arakira aho bamukoze, Magdalena – n’ubu acitaba amahiganwa yo kwoga – yarahamagaye se kuri video kugira bavugane ico kibazo. Mu gihe yari yarengewe n‘ivyashitse, yashaka kumenya igihe se yari amaze azi ko fibromes ari ingorane iri mu  muryango, igituma yakomeje kubimuhisha kandi Magdalena yaguma yerekana ibimenyetso  mu myaka ya mbere y’ubuyabaga hamwe n’ivyigwa umuryango ushobora kuvanamwo. BBC Sport Africa yemerewe gukurikira  ico kiyago.  Vyashotse bigaragara ko Alex yari amaze imyaka myinshi azi ko abantu ba hafi mu muryango bari barivuje ama fibromes, harimwo babiri babanje kubagwa nk’uko vyagendeye Magdalena. ""Urumva ikibazo nari nsanzwe ndakizi, kandi nzi ko cama kijana no kuvyara. Mu nyuma narabuze abandi bavyara, mu nyuma ndamenya ko na mama yari afise ingorane nk’izo.” Abajijwe igituma ibibazo vya Magdalena bijanye n’irondoka mu gihe c’ubuyabaga no kwama ariko araja kwa muganga itabaye imvo ikwiye kugira bahishure ikibazo, Alex yishuye ati: “Hari ibintu bitavugwa hagati y’umukobwa na se.” “Mu mico yacu, ku bijanye no kurongorwa, abantu akenshi bagerageza guhisha aho bafise ingorane. Mu mibereho yacu, vyamye bimeze nk’ikibazo co kwigwanako – bisigura ko wama ugerageza kurondera uwo mwubakana akomeye neza cane bishoboka.” “Kubera izo mvo, vyinshi muri ivyo bintu mu mico yacu vyarahishwa. ""Ku binyerekeye, nabaye nka ya nyoni bita autruche  - iyo autruche  ifise ingorane, inyegeza umutwe, ikibaza ko umutumba wayo wose ata ngorane uja kugira. Nibaza ko natwe bizotungendera neza. Ntivyigeze biba uko.”  Ivyashitse vyatumye Alex asubira kwibaza ico yokora kuri uwo muco wo guhakana no kuguma mu gacerere muri Tanzania. Ubu ibitahora bivugwa arabivuga akaba yarabwiye abakobwa n’abagore bose bakiri bato mu muryango wiwe kugenda kwipimisha barabe ko ata vyago bafise vyo kugira fibromes canke izindi ngorane zijanye n’irondoka. Ubwo butumwa yaranabushikanye  mu muryango iyo  avuka, ku mucamo w’umusozi Kilimanjaro mu buraruko bwa Tanzania. Igihe bariko barayaga, Alex yabwiye Magalena ati iyo apfa yari kuba ibaye ingaruka ya mbere mbi – ariko ko kudashora kuronka abana vyari kuba “akaga”. Mu nyuma Mgadalena aramubaza ati: “None wamerewe gute wumvise ko ubwa mbere , fibromes zagarutse hanyuma ubwa kabiri, ko bariko barankorera IVF  kubera ivyo?” “Amajambo yaramperanye.” Magdakena we ntiyamuheranye, kandi avuga ko azobandanya guharanira ko haba ibiyago ku magara ajanye no kurondoka muri Afrika. Inyuma y’ingorane ziwe, yararondeye adatevye abo mu muryango bashobora kuba bafise ingorane nk’izo, kandi nabo batubahuka kuzivuga. Yasiguye ati: “Narahamagaye  bavyaranje bose ndababira ko mfise ico kibazo kandi ndabumvisha ko bategerezwa kwipimisha.” “Ubutumwa bwanje ku bakobwa n’abagore bakiri bato muri Afrika y’Ubuseruko na Afrika yose  ni ubu: niba ufise ingorane z’amagara afatiye kw’irondoka, ntibituma ubugore bwawe bugabanuka, rero bivuge hanyuma urondere ubufasha.” Aho ashoboreye kuzibira ivyago vyari gushikira abo mu muryango wiwe batari bafise amahirwe nk’ayiwe, Magdalena ubu ariko atera iyindi ntambwe, yizigiye ko gutuma abantu bamenya ivyerekeye fibromes muri Tanzania no mu bindi bihugu bishobora gufasha abandi mu kuvanaho ivyo gutinya gutungwa agatoki. Gutinya gutungwa agatoki vyatumye yoga ukuboko kumwe gufashe mu mongongo, mu nkino no mu buzima. “Vyashize  amagara yanje ku gihe kirekire, ubuzima bwanje  n’ubushobozi bwanje bwo kuronka abana mu ngorane zikomeye”."	https://www.bbc.com/gahuza/articles/crg2903zp5zo
sports	Ayavugwa mu mupira w'amaguru i Bulaya: Kante, Mane, Pogba, Lewandowski, Dembele, Calvert-Lewin	"Umumenyereza mushasha yitezwe muri Manchester United  Erik ten Hag ariko ararondera umufaransa akina hagati muri  Chelsea N'Golo Kante w'imyaka 31, mu giha ariko arondera kunagura uyu murwi wa Old Trafford. (Mirror) Umusatirizi wa Liverpool, umunya Senegal  Sadio Mane w'imyaka 30 agiye kuronderwa na Bayern Munich mu gihe umusatirizi wayo, umunya Pologne Robert Lewandowski yova muri uyu murwi mu ci riza. (Bild - in German) Lewandowski w'imyaka 33 yemeye kuja gukinira Barcelona mu masezerano y'imyaka itatu. (Times - subscription required) Lewandowski ashobora kunyuranwa n'umusatirizi wa Barcelona umufaransa  Ousmane Dembele w'imyaka  24 ari ku rutonde rw'abakinyi baronderwa na Bayern Munich. (Sky Sports) Umukinyi wo hagati wa Barcelona umunya Hollande Frenkie de Jong w'imyaka  25 ariteguye guheba imiriyoni hafi zitandatu z'amapawundi (amafaranga y'abongereza) ni ukuvuga arenga imiriyoni 7,3 z'amadorari y'abanyamerika, kugira ngo ashobore kuja gukinira Manchester City. (Sun) Juventus iriteguye kugarukana muri uyo murwi umukinyi wo hagati wa  Manchester United umufaransa Paul Pogba w'imyaka 29  muri rino ci. Uyu mufaransa afise amasezerano azorangira mu mpera z'uno maka w'inkino.  (Goal) Newcastle iramaze kugiriranira ibiganiro vy'intangamarara n'umusatirizi wa Everton umwongereza Dominic Calvert-Lewin w'imyaka 25 ariko wewe yishakira kuja muri Arsenal. (Football Insider) Arsenal yemeye kuriha gushika ku miriyoni  25 z'ama euro ku mukinyi w'inyuma wa Bologna, umunya Ecosse Aaron Hickey. (Calciomercato - in Italian) Aba ba Gunners kandi bari hafi yo gushika ku masezerano y'imiriyoni 3.5 y'ama euro kugira baronke umusatirizi wa Sao Paulo umunya Brezili Marquinhos  w'imyaka 19. (ESPN) Ni mugihe kandi Arsenal iriko irategura amafaranga yo kugura umusatirizi wa Manchester City umunya Brezili Gabriel Jesus w'imyaka 25. City imushakako imiriyoni hagati ya 50 na 60 y'ama euro. (Fabrizio Romano) Manchester City izokenera kugura abandi bakinyi inyuma y'umusatirizi wa Borussia Dortmund  umunya Norvège Erling Haaland w'imyaka 21 yitezwe vuba, ikazokenera cane cane umukinyi w'inyuma ku ruhande rw'ibubamfu be n'uwo hagati ku ruhande rw'inyuma. (Mail) Mu 2016, Everton yaratakaje akaryo ko kugura Haaland ku miriyoni 60.000 y'ama pawundi kubera bibaza ko ashobora ""gutakaza inguvu"" yari afise uko yari kugenda akura.  (Times - subscription required) West Ham, Southampton na Brentford iripfuza umukinyi w'inyuma ku ruhande rw'i buryo wa Fenerbahce umunya Nigeria Bright Osayi-Samuel w'imyaka 24. (Football Insider) Aston Villa yahambije Crystal Palace na Brentford mu rugamba rwo kurondera umukinyi wo hagati wa Rangers wahoze umenyerezwa na Steven Gerrard, umunya Nigeria Joe Aribo w'imyaka 25.  (Sun) Umumenyereza wa Real Madrid  Carlo Ancelotti yemeje ko umukinyi wo hagati umubirigi Eden Hazard w'imyaka 31 azoguma muri uyu murwi muri rino ci. (Goal)"	https://www.bbc.com/gahuza/amakuru-61455856
health	Covid -Omicron: Abagwayi biyongereye incuro zibiri muri South Africa mu masaha 24	"Abajejwe amagara y'abantu bavuze ko ubwoko bushasha bwa coronavirus, Omicron ubu  aribwo bwiganje cane  muri Afrika y'epfo kandi ko bwongereje igitigiri c'abariko barandura bashasha. Abagwayi bashasha ba Covid bashika 8500  ni bo bamaze kumenyekana  mu biharuro vya buri munsi vyo muri iyi misi ya vuba. Ivyo biharuro ni nk'incuro zibiri igitigiri  ca 4300 bari bemejwe ko bandukiwe n'iyo ngwara ejo hahise. Ubu Omicron imaze gutorwa mu bihugu 24 hirya no hino kw'isi nk'uko bishikirizwa n'ishami rya Onu rijejwe amagara y'abantu kw'isi WHO/OMS. Afrika y'epfo ni co gihugu ca mbere catanguye gutora ubwo bwoko bushasha buhindagurika cane. Ikigo c'igihugu kijejwe ingwara zandukira (NICD) kivuga ko urugero rurenga  70% vy'ibipimo vyose vyakozwe mu kwezi guheze vyatowemwo ubwo bwoko bushasha. Ubuhinde, Ghana, Saudi Arabia na Reta Zunze Ubumwe z'Abarabu ni bimwe mu bihugu biherutse kwemeza vyabonetsemwo Omicron. Ibindi harimo Ubwongereza, Reta Zunze Ubumbwe za Amerika n'Ubudagi vyarabonetsemwo  abantu banduye ubwo bwoko bushasha bwa corona. Haracari ibibazo vyinshi kuri Omicron bitararonka inyishu, harimwo kumenya icerekeye ubushobozi incanco z'ubu zifise bwo gukinga uwo mugera. WHO yabwise ""ubwoko bwa corona buteye umutima uhagaze"" inavuga ko ibiherutse kugaragara vyerekana ko ugusubira kwandura iyo ngwara bishoboka ku rugero rwo hejuru. Mu ntango z'iyi ndwi, ibihugu vyo hirya no hino kw'isi vyarahagaritse ingendo z'indege ziva muri Afrika y'Epfo  igihe hamenyekana ko buriko burakwiragira. Ibi  vyatumye umushikiranganji wa Afrika y'Epfo ajejwe imigenderanire yidoga ko bahanywe - hagukomerwa amashi - kuba batoye ubwo bwoko bwa Omicron. Umukuru w'igihugu ca Afrika y'Epfo Cyril Ramaphosa nawe yavuze ko ""ababajwe cane""  n'ihagarikwa ry'ingendo, yavuze  ko ata shingiro rifise. Umukuru wa WHO Tedros Adhanom Ghebreyesus yaragabishije ko izo ngingo ku kiza Covid zihana Afrika y'ubumanuko. Urugero rw'abandura  ubwo bwoko bushasha rwitezwe kuduga mu gifatwa ubu nk'intango y'umupfunda ugira kane muri Afrika y'Epfo, igisata kijejwe amagara y'abantu muri ico gihugu kikavuga n'igitigiri c'abinjira ibitaro kimaze kwiyongera gato. Umunyamakuru wa BBC mu gisata c'amagara y'abantu Nick Triggle avuga ko ico ivyo bisigura ku zindi mpande z'isi zisigaye kitagaragara, narirya Afrika  y'Epfo yigeze kugira ikindi gitigiri kinini c'abagwayi b'ubundi bwoko bwa corona - Beta - butigeze butera ingorane zikomeye mu bindi bice vy'isi. Kubera ubwo bwoko bwa Beta na Delta, ishusho nyayo y'ingene ibintu vyifashe muri Afrika y'Epfo ntiizogaragara gushika ""abantu bagware cane bakenere kuja mu bitaro"" , ivyo navyo bikaba bishobora gufata ""indwi zitatu, zine.."" nk'uko bivugwa na Prof Salim Abdool Karim wo mu mugwi ujejwe kurwanya Coronavirus. Yabwiye ikiganiro ca BBC Newsday ati: ""Inyishu turonka iva ku rubuga n'uko bidakabije cane - nta kintu giteye ubwoba gitandukanye n'ivyo tubona canke n'ivyo tumenyereye kubona."" Benshi mu bagiye mu bitaro muri Afrika y'Epfo ntibari baricandagishije coronovirus nk'uko bivugwa n'igisata ca NICD. Nta bukene bw'incanco buri mu gihugu, kandi prezida Ramaphosa yahamagariye abantu bose kwicandagisha, avuga ko ari bwo buryo bwonyene busigaye bwo kugwanya uwo mugera. Abanya-Afrika y'Epfo bashika ku bice 24% ni bo bamaze guterwa incanco zose - baruta kure abarenga i 6% bamaze kubikora ku mugabane wa Afrika wose mu kwezi kwa cumi, ariko bakaba bari hasi cane y'ibiharuro vya vuba vyo ku mugabane wa Buraya aho abamaze gukingirwa bishika ku 54%."	https://www.bbc.com/gahuza/amakuru-59508851
business	Umushikiranganji w’ikigega wa Afrika y’Epfo asaba ko urucuruza rw’urumogi rwemerwa n’amategeko	Umushikiranganji w'ikigega ca leta ya Afrika y'Epfo,  Tito Mboweni, asaba leta y'ico gihugu ko urucuruza rw'urumogi rwemerwa n'amategeko kugira ngo amakori yiyongere. Yatangaje ivyo aciye ku rubuga rwiwe rwa Twitter, aho yamenyesheje ko ico kibazo azogishikiriza mu nama y'abashikiranganji. Kuri urwo rubuga rwiwe, yashizeko n'isanamu yerekana ingene ico giterwa gitera gikura. Amategeko ya Afrika y'Epfo yari asanzwe avuga ko ukugurisha urumogi, uko rwoba rungana kwose biteye kubiri n'amategeko. Hagati aho, mu mwaka wa 2017, ico gihugu caremereye abantu gukoresha urumogi mu mihana iwabo, ariko nticarekuye kururima canke kurugurisha. Mu bihugu vyinshi vya Afrika, harimwo n'u Burundi n'u Rwanda, kurima, gukoresha canke kudandaza urumogi ntivyemewe n'amategeko kubera rufatwa nk'ikiyayuramutwe. Hagati aho, hari ibihugu bimwe bimwe birukoresha ku rugero runini. Muri ivyo harimwo igihugu ca Lesotho gisanzwe gikikujwe na Afrika y'Epfo, aho urumogi rurimwa ku rugero runini cane, rukaba rwemewe mu vyo ubuvuzi gusa. Mu myaka ya 2000, amakuru yavuga ko ibice 70% vy'urumogi rwagurishwa muri Afrika y'Epfo rwava muri ico gihugu ca Lesotho. Abarimyi bo mu gihugu ca Lesotho basanzwe barima urumogi mu ntumbero yo kurukoresha mu mihana iwabo, hamwe no kurugurisha hanze kubera ubukene basanzwe babamwo. Usanga abanyagihugu bato bato barima urumogi bakarurimana n'ibindi biterwa nk'ibigori kugira ngo barushore muri Afrika y'Epfo. Igihugu ca Zimbabwe naco nyene giherutse kwemera ko urumogi rushobora kurimwa rukimburwa muri ico gihugu, ni inyuma y'aho cemereye ikoreshwa ryarwo muvyo ubuvuzi n'ubushakashatsi mu 2018. Zambia yoyo iherutse gutangaza ko ubu vyemewe n'amategeko gutunganya urumogi no kururungika mu mahanga ku mpamvu z'urudandaza n'ubuvuzi. Leya y'ico gihugu yafashe ico cemezo mu nama yayo yabaye ku wa 04 z'ukwa 12 kw'umwaka uheze nk'uko vyatangajwe na Dora Siliya avugira leta. Ikindi gihugu gikoresha urumogi ku rugero runini cane ni Korea y'Uburaruko, aho mbere n'amashirahamwe ya reta aja kurugurisha mu bindi bihugu kugira baronke amahera y'agaciro. Abashakashatsi bavuga ko bitazwi neza ko hoba hariho amategeko abuza ikoreshwa ry'urumogi, kandi ico gihugu ntikibona ko ikoreshwa ry'urumogi ari ukurenga ku mategeko.	https://www.bbc.com/gahuza/amakuru-51075414
religion	Nigeria: Umupasitori atangisha 700$ kugira yereke abantu 'irembo ribashikana mw’ijuru’	"Umuvugabutumwa muri Nigeria ari mu yabira inyuma yo kubwira abantu ko azi irembo ribashikana mw'ijuru riri mu bumanuko bushira uburengero bw'ico gihugu, ariko ko kugira aribereke bategerezwa gutanga amafaranga. Pasitori Ade Abraham yarezwe mu gipolisi n'umwe mu banywanyi biwe avuga ko uyo mu pasitori yamutangishije 310.000 y'amanaira (amafaranga yo muri Nigeria), angana n'amadorari y'abanyamerika 750, kugira ngo bashobore kubona iryo rembo avuga ko riri mu gisagara ca Araromi-Ugbeshi, mu ntara ya Ekiti. Uyu muvugabutumwa yemereye BBC ko koko yabwiye abantu ivy'iryo rembo, akavuga ko ari ""Imana akorera"" yarimweretse mu ntumbero yo kuraba aho abanyashengero biwe bageza mu kwemera kwabo, ariko akavuga ko ata muntu n'umwe aramuha amafaranga. Ishirahamwe ry'Abakristu muri Nigeria ryasohoye itangazo ryikurako uyo mupasitori Ade Abraham, igipolisi co mu ntara ya Ekiti naco kikaba cegeranije inzandiko z'abanywanyi b'ishengero ryiwe, kikaba catanguye amatohoza. Ishengero rya Pasitori Ade Abraham ryahora rifise icicaro mu ntara ya Kogi, mu nyuma ryimukira mu ntara ya Kaduna, imbere y'uko ryimukira amaja mu bumanuko n'abanywanyi baryo, mw'ikambi yubatse mu ntara ya Ekiti. Uyu munyashengero yamureze ku gipolisi yaciye yisubirira muhira iwe i Kaduna kuva ico gihe, ariko umugore wiwe yaranse kumukurikira, akavuga ko ""igihe c'umunezero"" cari kigiye gushika vuba. Ariko uyu mugabo n'umugore badashaka ko amazina yabo amenyekana babwiye BBC ko babandanya bavugana kuri terefone umusi ku musi. Pasitori Ade, azwi kandi kw'izina rya Noah Abraham (Nowa Aburahamu), aherutse kwerekanwa mw'ireresi yazungurutse cane, aho yariko asaba abasenga Imana gutera akamo incuti zabo ziri mu mahanga gutanga intererano y'amafaranga mu rusengero rwiwe."	https://www.bbc.com/gahuza/amakuru-61344212
politics	Amasasu ku murwa mukuru wa Somalia mu myiyerekano y'amatora	"Amasasu menshi yasiranye ku murwa mukuru wa Somalia mu gihe  indongozi z'abatavuga rumwe na reta barenze ku ngingo ibuza amakoraniro y'abantu benshi mu kugira imyiyerekano yo kwiyamiriza ugucereza amatora. Ikiringo c'umukuru w'igihugu caheze ku ndwi iheze ariko hadatowe uwumusubirira bituma Sonalia ija mu mayirabiri ya politike. Mw'ijoro, reta yavuze ko abantu bitwaje ibigwnisho bateye ibirindiro vy'ingabo za reta i Mogadisho hafi y'ikirimba c'umukuru w'igihugu. Menshi mu mabarabara yo muri ico gisagara yugawe, ingabo zidasanzwe nazo ziragomorwa. Prezida Mohamed Abdullahi Mohamed, azwi kandi nka ""Farmajo"", yitezwe kugira  inama n'abakuru b'intara zitanu zigize Somalia mu ntumbero yo kugerageza kurangiza izo ngorane. Indege ziva mu bindi bihugu zigana ikibuga gikuru c'indege ca Mogadishu zahagaritswe kujayo kubera amasasu na vya muzinga vyasirana mu micungararo y'ico kibuga, nk'uko bivugwa n'umunyamakuru wa BBC Bella Hassan ari muri ico gisagara. Imyiyerekano y'abatavuga rumwe n'ubutegetsi yariko irabera kw'ibarabara rikuru ry'ikibuga c'indege igihe ayo masasu yaduka. Amakuru avuga ko abajejwe umutekano barashe mu kirere kugira bashwiragize abari mu myiyerekano. Umwe mu bari mu myiyerekano Farah Omar yabwiye Reuters kuri telephone ati: ""Ingabo nyinshi zaduteye, ubu nubitse inda mu kayira."" Ishirahamwe mpuzamakungu ONU ryavuze ko rihagaritswe umutima cane n'imishamirano hagati y'abatavuga rumwe n'ubutegetsi n'inzego zijejwe umutekano mw'ijoro ryakeye no ku wa gatanu mu gitobndo. Ryasavye ko haba ""'ituze n'ukwifata ku mpanse zose"" n'uko ""amayira yo kuvugana aguma yuguruye kugira icuka kibi kigabanuke""."	https://www.bbc.com/gahuza/amakuru-56128436
sports	Abantu 148 bapfunzwe mu migumuko yadutse nijoro PSG itsinzwe na Bayern	Igipolisi c'u Bufaransa kimenyesha ko cataye muri yompi abantu 148 inyuma y'imigumuko yadutse ku mugwa mukuru iturutse ku gutsindwa kwa Paris St-Germain mu rukino rwa nijoro. Nijoro ku wa Mungu, uyu murwi wo mu Bufaransa PSG watsinzwe igitsindo kimwe ku busa n'umurwi Bayern Munich wo mu Budagi mu rukino rwa nyuma rw'ihiganwa rihuza imirwi ybaye iya mbere i Bulaya (Champions League). Iyo mishamirano yadutse kw'ibarabara Champs-Élysées no mu micungararo yikibuga c'umupira ca PSG, Parc des Princes, ahari hakoraniye abafana b'uyu murwi baraba uru rukino kuri televiziyo nini. Muri iyo migumuko, amamodoka yaraturiwe amadirisha y'amaduka nayo aramenagurwa nk'uko bivugwa n'igipolisi. PSG yariko irondera gutsindira iryo higanwa ubwa mbere mu mateka yayo, ariko ntivyayikundiye. Muri urwo rukino, Kingsley Coman yahoze akinira uyu murwi nyene wa PSG niwe yawuhumiye ku munota wa 59 muri urwo rukino rutari rworoshe, mu kwinjiza igitsindo n'umutwe ku mupira yari ahawe na Joshua Kimmich. Mu gihe amaso yose yari ku bakinyi b'ibihangange babiri ba PSG, Neymar na Kylian Mbappe, umunyegori wa Bayern Manuel Neuer yarababereye ifuro ry'igiti mu guhagarika imipira yari igoye yaboneka ko yashobora kuvamwo ibitsindo.	https://www.bbc.com/gahuza/amakuru-53891940
entertainment	Amafoto ya Africa hagati ya 28 z'ukwa mbere na 3 z'ukwa kabiri mu 2022	Aya masanamu akeneye urusha mu gukoreshwa	https://www.bbc.com/gahuza/60263026
sports	Gerard Houllier yahoze amenyereza Liverpool yapfuye afise imyaka 73	"Gerard Houllier yahoze ari umumenyereza wa Liverpool yapfuye afise imyaka 73. Uwo mumenyereza w'Umufaransa yamenyereje uwo mugwi hagati y'imyaka ya 1998-2004, aho yatwaye ibikombe 5, harimwo ic'ishirahamwe ry'umupira w'amaguru mu Bwongereza (FA Cup), ic'imigwi yagize umwuga umupira w'amaguru mu Bwongereza hamwe n'ic'imigwi yabaye iya mbere ku mugabane wa Buraya, UEFA mu 2000-01. Imbere yo kuza muri Liverpool, Houllier yaramenyereje Lens, Paris St-Germain hamwe n'umugwi nserukiragihugu w'Ubufaransa, hanyuma avuye muri Liverpool, yaratwaye ibikombe bibiri mw'ihiganwa ryo mu Bufaransa amenyereza umugwi wa Lyon. Yarangirije akazi kiwe k'umumenyereza mu mugwi wa Aston Villa, aho yakuye meza inyuma y'amezi icenda gusa mu 2011, kubera ingorane z'umutima. Mw'itangazo, Liverpool yavuze ko ""ibabajwe cane"" n'urupfu rwa Houllier. Uwo mugwi wagize uti: ""Turagandariye Gerard Houllier yadushikanye ku ntsinzi zitatu mu mwaka umwe."" ""Umuntu wese ari mu mugwi wa Liverpool yifatanije n'umuryango wa Gerard hamwe n'abagenzi benshi."" Aston Villa yagize iti: ""Twese muri Aston Villa turababajwe n'inkuru z'urupfu rwa Gerard Houllier, yamenyereje uyu mugwi mu mwaka wa 2010/2011. ""Twifatanije n'abakunzi ba Gerard muri ibi bihe bitoroshe."" Houllier yatanguye kumenyekana cane ari mu mugwi wa Lens na Paris St-Germain mu myaka ya 1980, imbere yo kugenwa kumenyereza umugwi nserukiragihugu w'Ubufaransa mu 1992. Ariko inyuma y'aho Ubufaransa bunaniriwe kuja mu gikombe c'isi mu 1994 - aho Houllier yataye ishavu ku mukinyi wo ku ruhande David Ginola avuga ko  amakosa yakoze ari yo yatumye batsindwa - yaciye atanga imihoho. Mu 1998, yahavuye yimukira mu Bwongereza aho yaciye amenyereza umugwi wa Liverpool ari kumwe na Roy Evans. Evans yaciye atanga imihoho inyuma y'amezi atatu, Houllier aca aramutswa uwo mugwi, arawubaka, anawufasha gutwara ibikombe bitatu mu 2000-01."	https://www.bbc.com/gahuza/amakuru-55304178
politics	Hassan Sheikh Mohamud: Prezida mushasha wa Somalia ni nde?	"Prezida mushasha wa Somalia, Hassan Sheikh Mohamud, si mushasha muri ayo mabanga. Yabaye umukuru wa Somalia agira uwa munani kuva mu 2012 gushika mu 2017 aca atsindwa amatora yo mu 2017 n'uwahora ari umukuru w'igihugu Mohamed Abdullahi ""Farmajo"". Yongeye kwandika amateka ku wa mungu mu gutorwa irigira kabiri mw'ihiganwa rya mbere rikomeye cane muri kahise k'ico gihugu, amatora yashitse ku ncuro ya gatatu. Ukwiyamamaza kw'uwo yahoze aharanira kugarukana amahoro kwari gushingiye ku gusubiza abanya -Somalia hamwe  no kubana mu mahoro n'amakungu - ikintu atibagiwe kugarukako buno nyene agiheza kurahirira amabanga ku wa mbere mu gitondo. Yavuze ati: ""Ndabemereye ko tuzokorana cane n'ibihugu bibanyi hamwe n'abo dusanzwe dufashanya mu makungu."" Mw'ijwi yumvikana nk'umuntu ashaka gusubiza hamwe kandi yemerera abanya-Somalia ko azokorera bose. Amaherezo yatahukanye ubwiganze bw'amajwi menshi muri ayo matora yabaye mu ncuro zitatu, aho yaronse amajwi 214,  uwo bahiganwa Farmajo akaronka 110, gutyo aca yihora uwari yamurushije mu 2017. Mohamud yari amaze imyaka ibiri iheze  ahanini aba i Mogadishu, aguma yamamaza ko amatora yoba ku gihe kandi nk'uko vyemewe. Yari umwe  mu runani rw'aba-kandida batavuga rumwe n'ubutegetsi bari bateye kubiri n'ingendo ya prezida Farmajo yo kurondera kwongera imyaka ibiri ku kiringo ciwe. Mu kwezi kwa kabiri mu 2021, abajejwe umutekano barateye ihoteri yabamwo i Mogadishu kugira bahagarike imyiyerekano abatavuga rumwe n'ubutegetsi bashaka kugira ku murwa mukuru. Ari mu bategetsi bake bagumye muri Somalia mu myaka 30 ico gihugu kimaze mu ntambara yo mu gihugu hagati. Uwo agiye kuba umukuru wa Somalia atoranye igihugu gihanzwe na vyinshi, harimwo n'uruzuba rukaze cane ONU ivuga ko rushobora gutera inzara hamwe atacokorwa. Abantu bashika miriyoni 3.5 bakeneye imfashanyo y'ivyo kurya yihuta kandi barashobora kwicwa n'inzara. Azotegerezwa guhangana kandi n'ubuzima buguma buzimba hamwe n'ibiciro biguma vyiyongera vyaje gusongwa  n'ingwano yo muri Ukraine. Urundi rugamba rumurindiriye n'ingene  intara  zikomeza kutiyumva mu butegetsi mpuzantara, ico kibazo kikaba cagumye mu vyari bihanze ubutegetsi bwahahora. Ni ikibazo asanzwe ashobora gutorera inyishu mu gihe zimwe muri izo ntara ari we yazishinze igihe yatwara ikiringo ca mbere. Abasesenguzi bavuga ko azotegerezwa gusanura imigenderanire n'ibihugu nka Kenya, Djibouti na Reta Zunze Ubumwe z'Abarabu (UAE). Ubutetegetsi bwahahora bwarahagaritse imigenderanire na Kenya  ku ncuro zitandukanye  kandi baragiraniye amatati afatiye ku rubibe rwo mu mazi. Mu 2012, yatumye Somalia yongera kugira imigenderanire inyuma y'ama reta y'imfatakibanza, aca asubira kwunga imigenderanire n'ibihugu vya Buraya hamwe n'ivyo muri Afrika. Ariko yaraneguwe cane mu kunanirwa gutorera inyishu ibiturire vyavugwa mu butegetsi bwiwe. Uwo mugabo yavukiye muri Hiran yo hagati mu 1955. Yakuriye mu kibano cifashe muri Mogadishu aca atsinda amashure kuri kaminuza y'igihugu ya Somalia mu gisata c'ubuhinga mu 1981. Abo bakuranye bavuga ko yari umuntu avuga make kandi yicisha bugufi aca aba umwigisha imbere y'uko aja kubandanya amashure kuri kaminuza ya Bhopal mu Buhindi. Agarutse yaciye aja mu bushikiranganji bw'indero aho yashinzwe umugambi w'inderabigisha ku buryo bwa ONU. Igihe reta mpuzantara yatembagara mu 1991, yaciye aja gukora muri Unicef  ajejwe gukurikirana inyigisho, agendera intara zo hagati n'ubumanuko bwa Somalia, ingendo zamufashije kubona ""ingene igisata y'amashure cariko kiratabagara."" Inyuma y'imyaka itatu yaciye ashinga rimwe mu mashure ya mbere y'intango i Mogadishu kuva intambara yaduka. Afitaniye isano na al-Islah, ishami rya Somalia rya Muslim Brotherhood, ryafashije cane  mu gusubira kuvyura ibijanye n'amashure muri ico gihe c'intambara. Barubutse amashure menshi ashingiye kuri Islam nk'ayo usanga muri Sudan na Misiri ariko akaba ateye kubiri  cane n'umugwi wa jihad al-Shabab  ubu ushamikiye kuri al-Qaeda. Umugabo avugwa kuba umu-Islamist  yoroheje mu gihugu ciganjemwo aba-Islam hafi cose,  Mohamud avugwa kandi ko yigeze kuba afise imigenderanire na Union of Islamist Courts  (UIC),  urufatane rw'ama sentare  mu ntango rwashinzwe n'abagwizatunga kugirango barabe ko bazana amategeko muri ico gihugu kitarangwamwo amategeko inyuma y'imyaka myinshi y'ingwano. UIC zarazanye agahengwe k'amahoro mu gihugu mu 2016, imbere y'uko Ethiopia itera ikazisambura - itewe ubwoba n'uko al-Shabab yariko irazigarurira buke buke. Abamuyoboka bavuga ko mu nyuma yashigikiye igikorwa cose coza kigarukama amahoro n'amaragano. Mu myaka ya 1990, Mohamud yaragize uruhara rukomeye mu mashirahamwe adaharanira inyungu za poritike, kandi abantu bamuzi bavuga ko yafashije cane mu gutatura amatati yo mu miryango (clans). Ica mbere yashitseko gikomeye muri iyo nzira kwabaye ukwitaba ibiganiro vyo mu 1997 vyavanyeho icari kizwi nka ""Green Line"", umurongo wagaburamwo Mogadishu kabiri hagati y'abakuru b'imiryango. Uwo murongo wavugwa na bamwe mu myaka ya 1990 nka ""cancer ya  Mogadishu ""  watuma ubuzima bugorana cane ku baba muri ico gisagara co kimwe no ku banya-poritike. Mu 2001, yagiye gukora mu kigo c'ubushashakatsi n'ibiganiro (Centre for Research and Dialogue)  nk'umushakashatsi mu gusanura ibihugu bivuye mu ntambara - ikigo  gikunze kunegurwa ko cegamiye cane ibihugu vya Buraya - yaranakoze cane nk'umuhinga w'inzego zitandukanye za ONU mu gihe ca reta mfatakibanza. Ivyo bikorwa nta nkeka ko bizomufasha mu gihe azoba ariko aragerageza kuvana Somalia mu myaka 30 y'ingwano y'urutavanako."	https://www.bbc.com/gahuza/amakuru-61467657
religion	Ubwa mbere mu mateka ya Katolika, Papa yagenye umugore muri sinodi y'abepiskopi	"Ubwa mbere mu mateka ya Ekleziya, Papa yagenye umugore nk'icegera c'umunyamabanga w'inama nkuru y'Abeposkopi. Umubikira Nathalie Becquart, ava mu Bufaransa, azoba afise uburenganzira bwo gutora muri iyo nama, isanzwe ihanura Papa kandi ikaganira ku bibazo bimwe bimwe nkoramutima muri Ekleziya Katolika. Umubikira Becquart yari asanzwe akorana n'iyi sinodi y'Abepiskopi (inama nkuru y'abasenyeri yiga ibibazo nkoramutima vya Ekleziya Katolika) kuva mu 2019 nk'umujenama. Umunyamabanga mukuru w'iyi nama nkuru, Kardinali Mario Grech avuga ko iri genwa ryerekana ko ""umuryango wuguruye"". Avuga ko iyi ngingo yerekana ko Papa yipfuza ko ""abagore bagira uruhara runini mu gufata ingingo muri Ekleziya"". Umunyamakuru wa BBC John McManus avuga ko iyi ngingo iterekana ko abagore bashobora kwatirwa mw'ibanga ry'ubusaserdoti, n'aho bamwe mu badashima iyi ngingo babona ko ari yo ibintu bitera bija. Luis Marín de San Martín, umupatiri wo muri Esupanye, na we nyene yagenywe kuba icegera c'umunyamabanga w'iyi nama. Muri ino myaka iheze, Sinodi y'Abepiskopi yaraganiriye ku bibazo nkoramutima bijanye n'ukwemera kw'Ekleziya, harimwo ikibazo c'ingene bakwiye gufata Abakatolika bubatse n'abapfakaye. Iyi ngingo ije haciye ikiringo kidashika ukwezi Papa Francis ahinduye itegeko rya Ekleziya kugira ngo yemerere abagore gusangiza no kurangura amabanga ya Arutari, n'aho iri tegeko rishimangira ko ibanga ry'ubusaserdoti ribandanya kuba iry'abagabo gusa. Hagati aho, mu mwaka uheze, Papa yaragenye abagore batandatu mu nama nkuru ijejwe gukurikirana ikigega ca Vaticano."	https://www.bbc.com/gahuza/amakuru-55968601
health	Coronavirus: Uwa kabiri yanduye muri Senegal, nayo Kenya yahagaritse ingendo z'indege mu Butaliyano	"Umushikiranganji w'amagara y'abantu wa Senegal amenyesha ko hari uwundi muntu agira kabiri yanduye wa mugera ruhonyabantu coronavirus muri ico gihugu. Uyo murwayi ni umutama w'umufaransa w'imyaka 80 yinjiye muri ico gihugu ku wa 29 z'ukwa kabiri. Ariko aravurirwa mu bitaro bivura indwara zandukira ku mugwa mukuru Dakar, aho uwundi mufaransa nyene yavuriwe uwo mugera mu ndwi iheze. Uyo murwayi yemejwe muri Senegal abaye uwugira 12 yanduye uwo mugera ku mugabane wa Afrika. Ibindi bihugu vyamenyesheje ko abantu bavyo banduye ni Algeria hamaze kuboneka batanu, Misiri abantu babiri, hamwe n'umw'umwe muri Maroc, Nijeriya hamwe na Tuniziya. Senegal ni kimwe mu bihugu 33 biri musi y'ubugaragwa bwa Sahara gifise ubushobozi bwo gupima coronavirus. Abategetsi bayo bamenyesha ko biteguriye guhangana n'uwo mugera. Ku wa mbere w'iyi ndwi, ishami rya ONU rijejwe amagara y'abantu kw'isi, OMS/WHO, ryabwiye BBC ko ibihugu 12 bisigaye bitararonswa ibikoresho vyo gupima uwo mugera bizobironswa mu kiringo w'indwi zibiri. Mu gihe ibihugu vya Tuniziya na Nijeriya biriko bivura abarwayi binjiye bavuye mu Butaliyano, umushikiranganji w'amagara y'abantu wa Kenya, Mutahi Kagwe, yatangaje ko ico gihugu cahagaritse vy'agateganyo ingendo z'indege mu bisagara bibiri vyo mu buraruko bw'u Butaliyano. Umushikiranganji Kagwe ati: ""Umurwi udasanzwe ujejwe kurwanya coronavirus wafashe ingingo yo guhagarika vy'agateganyo ingendo z'indege mu buraruko bw'u Butaliyano, cane cane mu bisagara vya Verona na Milan kuva ku wa 03/03/2020"". ""Ako karere k'u Butaliyano gahanganye na coronavirus, ivyo bigashobora kugira ingaruka mbi ku magara y'abanyagihugu ba Kenya"". Muri ico gihugu c'u Butaliyano, abantu barenga 2.502 nibo bamaze kwandura uwo mugera, muri bo 79 bakaba bamaze kwitaba Imana, abenshi muri bo bakaba ari abatama. Nico gihugu kibangamiwe na coronavirus gusumba ibindi bihugu ku mugabane wa Bulaya, kigakurikirwa n'u Bufaransa hamwe n'u Budagi. Mu ndwi iheze, Kenya yarahagaritse kandi vy'agateganyo ingendo zo mu Bushinwa."	https://www.bbc.com/gahuza/amakuru-51732682
business	India: Umukoresha yanebaguwe ku ciyumviro co gukora amasaha 18 ku musi	"Umukuru w'ikompanyi imwe mu Buhindi yanebaguwe inyuma yo kuvuga ko abakozi bashasha mu kazi akari ko kose bategerezwa gukora amasaha 18 mu myaka yabo ya mbere ine canke itanu bakironka akazi. Shantanu Deshpande, yatanguje kompanyi yo kumwa ya Bombay Shaving Company, asaba abakozi bakiri bato ""gukunda akazi"" no kutaguma bidoga nk'uko yavyanditse ku mbuga hwaniro. Abantu bashavuye banditse ku mbuga hwaniro bamwagiriza gukokeza ""umuco w'akazi k'uburozi"". Ubuhindi bufise amategeko genga akazi akaze cane, ariko abaharanira agateka k'abakozi bavuga ko abategetsi bakeneye gushiramwo inguvu nyinshi kugira ashirwe mu ngiro. Mu 2020, umwe mu batanguje ikompanyi ya Infosys yaranebaguwe cane aho yavuga ko abahindi bategerezwa bakora amasaha 64 buri ndwi mu myaka ibiri canke itatu mu ntumbero yo kuzibira igihengeri c'ubutunzi catewe n'iyugaranwa rivuye kuri coronavirus. Urugero rw'icizere c'abakozi rwa LinkedIn mu 2020 ruvuga ko abakozi babigize umwuga babiri  kuri batanu mu Buhindi baramaze kugira ikibazo co kugira umutima uhagaze n'umwitwarariko. Ku rubuga rwa LinkedIn ku musi wa kabiri, Deshpande   yavuze ko ""hakiri kare"" ku bakiri bato kumenya ingene bokwifata hagati y'akazi n'ubuzima igihe ari ho bagitangura akazi. Umwe mubakoresha urubuga rwa Twitter yavuze ko Deshpande yariko arashigikira ""umuco w'akazi k'uburozi"" igihe  ""vyari vyabaye ibisanzwe ko amakompany menhsi agitangura yirukana abantu benshi."" Uwundi wo kuri Twitter nyene yavuze ko Deshpande atigeze avuga ko ""yoriha amahera y'agasunuzo"" abantu bakoze amasaha menshi. Yagize ati:""Amakompanyi afise intumbero yo kurya imitsi abantu bakora amasaha menshi. Kenshi na kenshi bigatuma baruha kare bakiri bato, bigatuma bashira mu kaga akazi kabo."" Kubera inebagurwa ryakwiye hose kubera ivyo yanditse, Deshpande yongeyeko ati:"" Urwo rwanko rwose ruvuye ku masaha 18 y'akazi?"" Yongeyeko ko abo biyumvira ku muco wo gukora muri kompanyi yiwe bahawe ikaze kubiyaga n'abakozi biwe. Ivyo Deshpande yavuze vyakurikiye igihe ijambo ""Hagarika mu mutekano"" ryakwiragira ku mbuga hwaniro. Iryo jambo risigura gukora ivyo ujejwe gusa ata kindi urengejeko. Ryatangujwe muri video y'umunyamerika ari ku rubuga rwa TikTok ahanura ""akazi si ubuzima bwawe"". Umumenyeshamakuru wa BBC Perisha Kudhail yanditse ko iryo sekeza rishobora kuba ryatanguriye mu Bushinwa , aho ijambo ubu ryabujijwe gukoreshwa #tangping risigura ""ryama urampije"" ryakoreshejwe mu kwiyamiriza umuco wo gukoreshwa amasaha menshi."	https://www.bbc.com/gahuza/articles/c72e9xl2ylyo
health	Kuba wararwaye Covid-19 bishobora gutanga 'amezi y'ubudahangarwa'	"Benshi mu bantu barwaye Covid-19 baba bakingiwe gusubira kuyandura mu kiringo nibura c'amezi atanu, nk'uko vyerekanwa n'icigwa cakozwe na Public Health England. Kuba warigeze kuyirwara bituma ugira amahirwe ashika kuri 83% yo kudasubira kuyandura, ugereranije n'ababa batarigera bayirwara, nk'uko abahinga babitoye. Ariko baragabisha ko abantu basubira kwandura Covid-19 kandi bakanduza abandi. Abategetsi rero bahimiriza abantu kwubahiriza amategeko yo kuguma mu ngo zabo-baba barigeze canke batigeze bandura uwo mugera. 'Rokora ubuzima' Umwigisha wa kaminuza Susan Hopkins, yari arongoye ico cigwa, avuga ko ivyavuyemwo bitera intege, avuga ko ubudahangarwa bumara igihe kirekire gusumba uko abantu bavyibaza, ariko agashimangira ko kwikingira arico gikomeye gusumba. Avuga ko vyateye umutima uhagaze kubona abasubiye kwandura babasangamwo urugero runini cane rw'uwo mugera, n'iyo boba ata bimenyetso berekana, kandi bakaba bashobora kwanduza abandi. Avuga ati: ""Ibi bisigura ko naho woba wibaza ko wamaze kurwara iyo ndwara none ukaba ukingiwe, umenye ko ufise amahirwe menshi yo kudasubira kurwara cane ariko biguma bishoboka ko wandura kandi ukanduza"". Ati :""Ubu gusumba na mbere, birakenewe cane ko tuguma i muhira kugira dukingire igisata cacu c'amagara y'abantu twongere turokore ubuzima."" Kuva mu kwezi kwa gatandatu gushika mu kwa cumi na rimwe mu 2020, hafi abantu ibihumbi 21.000 bakora kwa muganga mu Bwongereza bwose baragiye barapimwa kugira basuzumwe ko; Mu batasanganywe abasirikare b'umubiri bo kurwanya uwo mugera, bisigura ko atawo bigeze bandura, 318 barawanduye muri ico kiringo nk'uko ibipimo vyavyerekanye. Ariko ku bantu 6.614 bari bafise abasirikare mu mubiri, ico gitigiri cabaye  44 gusa. 'Amahirwe y'igihe kirekire' Abahinga bazokomeza gukurikirana abakozi bo kwa muganga mu kiringo c'amezi 12 kugira barabe igihe ubudahangarwa bushobora kumara. Bazokurikiranira hafi kandi abanduye ubwoko bushasha bwa corona-kuko butari bwakwiragire cane igihe iki cigwa cakorwa-bongere barabe ubudahangarwa bw'abahawe urukingo. Muganga Julian Tang, umuhinga w'imigera kuri  kaminuza ya Leicester, avuga ko ivyo batoye muri iki cigwa bihumuriza abakozi bo kwa muganga. Yongeye ati: ""Guhabwa urukingo imyuma yo gukira Covid-19 nta kibazo...kandi bishobra kwongereza ubudahangarwa umuntu asanganywe. ""Turabibona no ku rukingo rw'igihe ku bicurane. ""Twizigiye ko ibiri muri iki cigwa bizogabanya amakenga ya bagenzanje b'abakozi bo kwa muganga bafise ubwoba bwo kandura Covid-19 ubugira kabiri."""	https://www.bbc.com/gahuza/amakuru-55660243
politics	Pierrot Kaluba arongoye ubwoko bw’Abanyindu abwira BBC ibijanye n'intambara z'i Minembwe	DR Congo - Kuva ku mu ndwi iheze kugeza kuwa gatatu mu duce dutandukanye tw'Akarere ka Minembwe muri teritwari ya Uvira, Kivu y'Epfo, ni mu buseruko bwa Repubulika y'Intwaro rusangi ya Congo, haravugwa intambara zikomeye hagati y'imirwi yitwaje ibirwanisho ishingiye ku moko y'Abanyamulenge, Abanyindu,Abafulero n'abandi. Umviriza ingene Pierrot Kaluba arongoye ubwoko bw’Abanyindu abwira BBC ku bijanye n'izo ntambara.	https://www.bbc.com/gahuza/amakuru-52947189
health	Icegera ca mbere c'umukuru wa Zanzibar n'umugore wiwe batowe Covid-19	Icegera ca mbere c'umukuru wa Zanzibar, Seif Sharif Hamad, be n'umugore wiwe batowe indwara ya  Covid-19. Bamwe mu bo bakorana mu biro nabo nyene baratowe umugera, nk'uko bivugwa n'umugambwe wiwe ACT Wazalendo mw'itangazo. Hamad ari mu bitaro, bikwavugwa ko amagara yiwe aguma atera imbere. Uwo mugambwe utavuga rumwe n'uwuri ku butegetsi wasavye aba Tanzania gukurikiza ingingo zo kwirinda kwandura no gukiwirakwiza uwo mugera. Iyo nkuru imenyekanye haheze iminsi prezida wa Tanzania John Pombe Magufuli agabishije abajejwe  amagara y'abantu ko batokwihutira kuzana inkingo za Covid-19 badafise ivyemezo,avuga ko zishobora kubangamira amagara y'abantu. Kuva mu kwezi kwa gatandatu, reta ya Tanzania ntihora ibiharuro bijanye na coronavirus kuva umukuru w'ico gihugu atangaje ko kitakirangwamwo uwo mugera. Mu minsi iheze ariko Eklezia Katorika yaragabishije ko hari ibimenyetso ko uwo mugera wasubiye kugwirirana mu gihugu iravye ubwinshi bw'imisa y'abpfuye isigaye isomwa buri munsi	https://www.bbc.com/gahuza/amakuru-55890298
health	Ibibazo vyanyu kuri Coronavirus: Mbe bashize icuma aho bateye urukingo, kimatako?	Muganga Leonard Nduwayo akorera mu Bufaransa abandanya gusubiza ku bibazo vyanyu ku kiza ca Coronavirus. Aha ahera ku kibazo cabajijwe na Ncutikuneza Baransegese Chris abaza ati: None ni vyo koko ushize icuma aho baguteye urucanco gica gifatako?	https://www.bbc.com/gahuza/amakuru-57922553
sports	Euro 2020 - France 1-0 Germany: Benshi barakomeretse mu myiyerekano y'uwakoroka mu mutaka	"Abantu batari bake bari mu bitaro aho bariko baravurwa inyuma y'aho bakomerekejwe n'umugabo yariko akora imyiyerekano agendera mu mutaka hanyuma akorokera mu kibuga, hari imbere y'urukino hagati y'Ubufaransa n'Ubudagi. Ishirahamwe rijejwe umupira w'amaguru i Bulaya, UEFA, rivuga ko ""abajejwe amategeko bazofata ingingo zikenewe"" ku vyo ryise igikorwa ""c'ugusamara kandi cateye akaga"". Imyanda yaguye mu kibuga igihe uwo mutaka wafatwa n'intsinga zifata kamera yo hejuru. Mu kwururuka, uyu mugabo yituye hasi mu kibuga. Yari afise umutaka wanditseko amajambo ngo ""Kick out oil Greenpeace"", bikaba vyabaye ngombwa ko abaganga babanza kumusuzuma imbere y'uko abajejwe umutekano bamusohora. Ishirahamwe riharanira ibidukikije Greenpeace rivuga ko ari ryo ryatunganije iki gikorwa. Mw'itangazo ryasohoye rikaba risaba imbabazi abo bose bakomeretse, rikavuga ko ""habaye ingorane z'ubuhinga"", ivyatumye uyu mugabo akorokera mu kibuga atabishaka. Benjamin Stephan wo mw'ishirahamwe Greenpeace avuga ko intumbero yari iyo ""guca hejuru"" y'ikibuga hanyuma akarekura umupira w'umuco ufise ubutumwa bwo gusaba ihinguriro ry'Ubudagi rikora imodoka Volkswagen ""gusiramwo inguvu igakingira ikirere"". Iri tangazo ryongerako y'uko ""umutekano ari co kintu kiza imbere ya vyose mu bikorwa vya Greepeace"" kandi ko rizoshigikira itohoza iryo ari ryo ryose. Stephan ati: ""Turasavye imbabazi n'umutima wacu wose ku bantu bakomeretse, turizeye ko bagiye gukira vuba. Turasavye imbabazi kandi abakinyi n'abarorerezi vyateye ubwoba"". "" Mw'itangazo, UEFA ivuga ko ivyabaye ari ""igikorwa kirimwo ugusamara kandi giteje akaga"". Abarongoye UEFA bavuga bati: ""Iki gikorwa kitabereye - igikorwa cari gushobora kugira ingaruka zikomeye ku bantu benshi bari bahari - cakomerekeje abantu benshi bitabiriye uru rukino ubu bari mu bitaro kandi abajejwe amategeko bazofata ingingo zikenewe"". Ubufaransa bwatsinze uru rukino ku gitsindo kimwe cinjijwe na Mats Hummels w'Ubudagi yiyinjije mu gice ca mbere."	https://www.bbc.com/gahuza/amakuru-57494510
business	Ubufaransa bwemeje amakori ataguye neza Amerika	Inama nshingamateka y'Ubufaransa yemeje integuro y'itegeko rigena amakori acibwa ibigo bikomakomeye nka Google, Facebook na Apple. Guca 3% nk'ikori ku bikorwa vy'ibigo bikoresha itumatumanako bigera ku 30 birwiriyemwo ivyo muri Leta zunze Ubumwe za Amerika bishobora kuzanira leta y'Ubufaransa miliyoni 400 z'ama euros muri uyu mwaka wonyene. Abashingamateka birengagije akamo ka Leta Zunze Ubumwe za Amerika zavuga ko ari akarenganyo, kandi ko zigiye kwihora mu kuzoshiraho amakori nk'ayo. Umushikiranganji w'ikigega ca Leta w'Ubufaransa Bruno Le Maire yiyamirije impungenge za Amerika, avuga ko ibintu nk'ibi bikwiye gutoregwa umuti mu biganiro. Ubufaransa buvuga ko bikwiye ko ibigo vyifashisha itumatumanako, bitanga amakori aho bikorera aho kuyatanga aho bifise icicaro gikuru, ivyinshi bikaba bibarizwa muri Amerika. Ubufaransa bwananiwe kwumvisha ibindi bihugu gufatira hamwe iyo ngingo mw'ishirahamwe rya Bulaya, bari kwita 'GAFAs' mu majambo avunaguye, n'ukuvuga Google, Apple, Facebook na Amazon. Ubu rero bwahisemwo gutangura bwo nyene guca ayo makori, ariko bukizera ko iyi ngingo yabwo izoba iy'igihe gito. Hari ibiganiro hagati y'ibihugu bitunze kuruta ibindi bigize umugwi G7 hamwe n'ikigo kijejwe kuraba  imigenderanire mu butunzi n'iterambere mu kugabangana amakori avanwa mw'ikoreshwa ry'itumatumanako muri kino gihe rifise ikibanza gikomeye. Gutyo rero hakaboneka umwumvikano uvuye mu nama ugasubirira ingingo nka bene iyi y'Ubufaransa. Ubwongereza bwatangaje umugambi wo gushiraho amakori asa n'aya y'Ubufaransa, ico cemezo kikazoshobora kuja mu bikorwa mu mwaka uza. Espagne yo yakoze umushinge w'itegeko muri uyu mwaka. Umunyamakuru Dave Lee akorera muri Amerika ya ruguru ati 'Ubufaransa burikumiriye'. Ubutegetsi bwa Washington bwamaze kuvuga ko bugiye kwugurura ingingo yitwa 'Section 301', mu nzira yo gutohoza nimba hari aho burenganywa. Ni ingingo yakoreshejwe mbere, nk'inzira yo gushiraho ibiciro bishasha ku bihugu ubutegetsi bwa Trump bwibaza ko biriko biburiramwo mbege. Nimba Ubufaransa bugiye gukura miliyoni amajana z'ama euros mu mifuko y'ibi bihangange vyo muri Amerika, Amerika nayo ishobora kuvuga iti :'kuki tweho tutokura amafranga mu vyo Ubufaransa bukorera iwacu?' Uko niko vyagenze ku Bushinwa,  bigahamba Amerika mu ntambara y'ubudandaji ishobora no gukomera muri kazoza. Amakori ku bikorwa vy'itumatumanako, ni ikibazo giteye impungenge ku Bufaransa, kuko bwikumiriye. Ibiganiro vyigeze gutangura hagati y'ibihugu kuri ayo makori vyahavuye biburizwamwo kuko bamwe muri bo batari bashigikiye ayo makori. Aha umuntu yovuga nka Irland yavyungukiyemwo mu guhamagara abashoramitahe bashaka isoko ku mugabane wa Bulaya. Ibindi bihugu nk'Ubwongereza, Espagne na Autriche biracagonanwa gufata iyo nzira. Ico impande zompi zihuriyeko n'uko igihe carenze co kwiyumvira ingene ibigo vyungukira mw'itumatumanako bitozwa amakori. Ubufaransa bushobora kwitega ibintu bibiri. N'uko ibihugu bitera ikirenge mu cabwo bishiraho amategeko yavyo, bigatuma Ubufaransa butaba nyamwigendako. Ikindi n'uko iyo ntambwe Ubufaransa bwateye ishobora gutuma n'ibindi bihugu bibona ko hageze kwumvikana uko bitoza ayo makori biri hamwe. Ivyo vyotuma amafranga ivyo bigo vyahora vyikwegerako ataha mu bigega vy'ibihugu.	https://www.bbc.com/gahuza/48958633
politics	Ingabo za Ethiopia zigenzura 70% ya Tigray – reta	"Reta ya Ethiopia ivuga ko ingabo z’igihugu ubu zigenzura ahangana na 70 % h’intara ya Tigray iri mu buraruko bw’igihugu, ivyo umutegetsi wo muri iyo ntara igeramiwe n’ntambara yamirira kure. Umuhanuzi w’umushikiranganji wa mbere mu vyo umutekano, Redwan Hussien, yanditse kuri Twitter ko “70% ya Tigray igenzurwa n’ingabo za Ethiopia”. Avuga  kandi ko imfashanyo ziriko “zirinjira ku rugero rutari bwigere ruhaho”, harimwo no mu turere avuga ko tutagenzurwa n’ingabo za reta. Umuvugizi w’umugambwe Tigray People's Liberation Front (TPLF), Getachew Reda, arahakana aya makuru nk’uko vyandikwa n’itororokanirizo ry’amakuru AFP. Getachew asubirwamwo avuga ati: ""Ivyo avuga abikura mu kirere”. Abaserukira Tigray na reta ya Addis Abeba bari bagize imisi mu biganiro muri Kenya muri ino ndwi kugira bavugane ingene boshira mu ngiro amasezerano y’amahoro yateweko igikumu mu ndwi iheze muri Afrika y’Epfo. Izi mpande zompi zarateye igikumu kuri ano masezerano ziyemeza kurangiza intambara zimaze imyaka ibiri muri Tigray. Mu yandi makuru, ababibonye babwiye BBC ko abasivire batari bake bishwe mu gitero c’indege mu gisagara ca Mandi kiri mu burengero bwa Ethiopia. Ababa muri ako karere bavuga ko ico gitero cabaye mu masaha yo gufungura ku wa gatatu muri ico gisagara kimaze imisi kigenzurwa n’abarwanyi b’umuhari w’inyeshamba za Oromo Liberation Army (OLA) inyuma yo gutana mu mitwe n’ingabo za reta. Umunyagihugu atashatse ko izina ryiwe rimenyekana yabwiye BBC ko reta yashaka gutera inyeshamba ariko ko benshi mu bapfuye n’abakomeretse ari abasivire. Umuvugizi wa OLA, Oda Tarbi, avuga ko abasivire 30 ari bo bapfuye, ariko ntavuga igitigiri c’abarwanyi bayo bishwe. Abanyaporitike bariyamiriza iki gitero c’umuhari OLA bavuga ko ari ic’”ubugome”, bagasaba na reta kudakora ibitero ku basivire. Reta ya Ethiopia ntaco iravuga kuri ibi. BBC yagerageje kuvugana n’umukuru w’igisata kijejwe umutekano mu ntara ya Oromia, ariko yanse kugira ico ashikirije."	https://www.bbc.com/gahuza/articles/c51g1j9zp8eo
sports	Helen Nkwocha - umumenyereza wa mbere w'umugore w'ikipe ikomeye y'abagabo i Buraya	"Helene Nkwocha yari afise ishaka n'ukwihagararako igihe yagurisha inzu yiwe agafata icemezo co kuba mu nzu y'ubwato kugira aronke amahera yo kuriha ishure ryo kuba umumenyereza w'umunyamwuga. Ariko nta na hamwe mu ndoto ziwe higeze habamwo ivy'uko yobaye umumenyereza wa mbere w'umugore w'ikipe y'umupira w'amaguru y'abagabo yo ku rwego rwo hejuru i Buraya. Tvoroyrar Boltfelag ni imwe mu makipe ya kera cane mu mazinga ya Faroe. Ariko mu gihe umwaka w'inkino utagenze neza wagomba uhere - mu gihe bari bamaze kuwuronkamwo amanota atatu gusa - biyambaje Nkwocha, yakora muri iyo kipe nk'umumenyereza w'abakiri bato, ngo ababere umumenyereza mu mikino itandatu isigaye. Uyu mudamu yavukiye i London yabwiye BBC Sport ati ""Ntivyansavye kwiyumvira"". ""Uko abantu babifata ntibihuje na jewe kuko bobo batangazwa n'igitsina canje. Ariko kuba ndi umugore ndabimenyereye. Nta gishasha kirimwo kuri jewe. ""Naho kuba nkorana n'abakinyi b'abagabo? Nakoranye n'abakinyi b'abagabo benshi kurusha abagore. Kuba nkora akazi kuri uru rwego, ego, ivyo ntibisanzwe. Ariko gukorana n'abakinyi b'abagabo ivyo kuri jewe nta gishasha kirimwo."" Igihe BBC Sport yavugana na Nkwocha mu 2015 yari mu ntango y'urugendo rwamushikanye mu bihugu vyinshi, harimwo Ubushinwa na Amerika, arondera akazi. Uyu mudamu w'imyaka 45 agira ati ""Vyari bigoye cane kuko akazi ko kumenyereza karahiganirwa cane"". ""Utegerezwa kuba umuntu atadebukirwa kandi kuba mu nzu y'ubwato bwari bwo buryo bwiza kuri jewe bwo kuziganya amahera nari nkeneye kugira mbeho, kandi nshobore kubona umwanya wo kumenyereza kuko ku rwego nk'urwo nta mahera menshi uronka. ""Vyansavye ukwitanga kudasanzwe mu bijanye n'amafaranga hanyuma mu bijanye n'aho nategerezwa kuba ndi, naguma ngendagenda cane ndondera amahirwe yo kwiga no gutera imbere."" Nkwocha yariko arakorera i Chicago igihe yumva ko hari akazi mu mazinga ya Faroe. Mu gihe Covid yagomba itangure guhagarika ubuzima, yararavye asanga ivyo ako kazi kari kumuzanira vyari bigoye kwivyiyumanganya. Ntiyari bwashike mu mazinga ya Faroe na rimwe. Agira ati ""Ni nk'ahantu ho mu migani myiza. Ni heza cane, nibaza yuko ari ho hantu heza maze kubona. ""Nta bantu benshi bahari - hatuwe n'abantu 2.000 - kandi nyinshi mu nkino dukina dutegerezwa gufata ubwato, hanyuma imodoka kugira dushike iyo dukinira. Kandi hari umuyaga mwinshi umupira nawo ukama uri mu kirere bisigura ko ari ahantu hagoye ku mupira w'amaguru."" Mu nkino zibiri ari umumenyereza mfatakibanza, Nkwocha yarananiwe guhagarika gutsindwa kwa TB. Ariko mu mpera z'indwi batsinzwe 1-0 gusa, kandi hari umukinyi wabo yahawe ikarata itukura. Nkwocha azoguma akora uko ashoboye, yirinda kwiyumvira ivya kazoza ka nyuma y'impera z'umwaka w'inkino. Uko vyogenda kwose, nta n'umwanya ukwiye afise wo kwiyumvira cane ivya kazoza. Igihe BBC Sport yavugana nawe, yari ahejeje akazi kiwe k'uwo munsi - kumenyereza bamwe mu bakiri bato mw'ikipe ya TB. Namubwiye nti Pep Guardiola wa City ntategerezwa kwigisha incuke hamwe n'abakuze. Nkwocha yaciye afatwa n'agatwengo. Aca agira ati ""Ntagiye mu vyo gutera inkuru, uravye uko imyimenyerezo igenda, urashobora kuvuga ko na Helen atavyo akora""."	https://www.bbc.com/gahuza/imikino-58871190
politics	Misire yo gucungera ikirere ya Syria yaguye hafi y'ikigo ca nikleyeri ca Israel	"Igisasu ca misire gikorora indege ca Syria caturikiye mu bumanuko bwa Israel, ku birometero 30 gusa uvuye ku kigo c'ibanga ca nucléaire. Amahona yo gutabaza (sirènes) yatanguye kwumvikana imbere y'uko ico gisasu giturika mu karere ka Dimona. Nta wakomeretse kandi nta vyononekaye. Igisirikare ca Israel kivuga ko iyi misire ari imwe mu yandi atari make yatewe imbere y'aho ku ndege ya Israel. Nayo yaciye yihora mu gutera ibirindiro bitari bike muri Syria vyo gucungera ikirere. Igisirikare ca Syria kimenyesha ko izo misire za Israel zaguye hafi y'ibigo biri hafi y'umugwa mukuru Damas/Damascus. Igisirikare ca Syria kivuga kandi ko nyinshi muri izo misire zategerewe mu kirere zikamanurwa, ariko ko abasirikare bane bakomeretse, kandi ko hari ""ibintu bimwe bimwe vyononekaye"". Ishirahamwe rikurikiranira hagufi ibijanye n'agateka ka muntu muri Syria, Syrian Observatory for Human Rights, rifise icicaro mu Bwongereza, rivuga ko misire za Israel zatewe ku kirindiro co gucungera ikirere mu gisagara ca Dumayr kiri ku birometero 40 mu buraruko bushira ubuseruko bwa Damas. Ako karere kazwi ko ari bwo bubiko bw'ibirwanisho vy'abarwanyi bashigikiwe na Iran basanzwe barwana ku ruhande rw'igisirikare ca reta ya Syria mu ntambara iri muri ico gihugu. Mu misi iheze, hari amakuru yavuga ko ibirindiro vyo gucungera ikirere vya Israel biri hafi ya Dimona hamwe no ku kivuko ca Eilat kiri ku kiyaga gitukura (Red Sea) vyongerejwe inguvu mu kwicungera mu gihe hoba igitero c'abarwanyi bashigikiwe na Iran muri ako karere, harimwo n'abari muri Syria. Icuka kibandanya kiba kibi hagati y'ibi bihugu bisanzwe birabana ribi, Iran ikagiriza Israel ko ari yo iherutse gukora igitero ku kigo ca Natanz gihingura ubutare bwa uranium mu ntango z'uku kwezi. Israel ntiyigeze ivuga ko ari yo yakoze ico gitero. Ikigo ca nucléaire ca Dimona muri Israel  kivugwa ko cahinguye ibirwanisho vy'ubumara. Israel ntihakana canke ngo yemeze ko ifise ibirwanisho vy'ubumara."	https://www.bbc.com/gahuza/amakuru-56841774
sports	Anthony Martial: Yatyojwe kuri Instagram kubera ibara ry'urukoba rwiwe	"Umusatirizi wa Manchester United Anthony Martial yatyojwe ku rubuga rwa Instagram mu butumwa bw'ivangura rishingiye ku rukoba yarungikiwe inyuma y'urukino rwahuje umurwi wiwe na West Brom ku wa Mungu rukarangira iyo mirwi yompi inganya 1-1. Bugize kabiri mu ndwi zitatu gusa Martial atyojwe, inyuma ya bagenzi we Marcus Rashford na Axel Tuanzebe nabo nyene baherutse guhura n'iki kibazo c'ivangura rishingiye ku rukoba ku mbuga ngurukanabumenyi. Mu ndwi iheze, Facebook, ari yo mwene Instagram, yatangaje ko itazohagarika umwe mu bakoresha uru rubuga yatyoje umukinyi wa Swansea Yan Dhanda kubera ari umwirabure. Troy Townsend wo mw'ishirahamwe Kick It Out rirwanya ivangura ati: ""Raba birasubiriye kandi"". ""Ubu ni ibintu vyibonekeza cane"". ""Ndiko ndibaza nimba iyi konte bazoyihagarika mu kiringo c'ukwezi kumwe gusa, tuze twumva gusa bwa bujambojambo ngo 'ntusubire gukora ivyo' dusanzwe tumenyereye"". Uyu musatirizi Martial w'imyaka 25 akomoka mu Bufaransa yakinye iminota 66 muri uru rukino rwarangiye Man U inganya na West Brom igitsindo kimwe kuri kimwe. Aya majambo yo gutyoza Martial yaherekejwe n'ubundi butumwa bwinshi bwahamagarira urubuga rwa Instagram kugira ico rukoze kuri kino kibazo. Manchester United ivuga ko igihagaze mu biri mw'itangazo yasohoye mu mpera z'ukwa mbere, aho yatangaza ko ""ibabajwe cane"" n'iri hohotera, ikanasaba imbuga hwaniro hamwe n'abajejwe kuzigenzura ""gufata ingingo ruhasha kugira ngo bahagarike iyi ngeso"". Igiporisi camaze kumenyesha ibijanye n'ubu butumwa bw'ivangura. Ku wa 7 z'uku kwa kabiri, umukinyi w'inyuma wa Chelsea Antonio Rudiger yavuze ko yatutswe ""bikomeye"" mu butumwa bw'ivangura rishingiye ku rukoba yarungikiwe ku mbuga hwaniro. Umukinyi Dhanda wa Swansea avuga ko kubona imbuga hwaniro ata ngingo zifata kuri iri tyozwa rishingiye ku rukoba biha ingoga  abantu ""kubandanya bakora aka kabi"". Uyu mwongereza Dhanda w'imyaka 22 akomoka muri Aziya yaratyojwe kuri Instagram inyuma y'aho umurwi wiwe utsindiwe na Manchester City mu nkino z'igikombe ca FA. Ico gihe, Facebook yatangaje ko yahagaritse uwabikoze gusubira kurungika ubutumwa kuri Instagram. Iyi kompanyi ivuga ko abantu bakeneye kuronswa akaryo ko kwigira ku makosa bakora. Umuvugizi wa Facebook ati: ""Ntidushaka amacakubiri n'urwanko bishingiye ku rukoba ku mbuga zacu"". Facebook na Twitter zompi zivuga ko ziyemeje kurwanya ivangura rishingiye ku rukoba ku mbuga zazo. Mu ndwi iheze, Facebook yatangaje ko konte zizobandanya zicishwako amajambo yo gutyoza kuri Instagram zitazohagarikwa mu mwanya kanaka, ko ahubwo zizohagarikwa burundu kubera kubandanya ico caha. Mu ndwi nkeya ziheze, abakinyi ba Premier League batari bake  - harimwo Romaine Sawyers wa West Brom,  Reece James akina muri Chelsea inyuma hamwe na mushikiwe, umusatirizi Lauren James wa Manchester United  - bararungikiwe ubutumwa bw'ivangura rishingiye ku rukoba bucishijwe ku mbuga hwaniro. Ishirahamwe ry'umupira w'amaguru mu Bwongereza Football Association (FA) risaba reta gufata ingingo, mu gihe iherutse gutangaza ko amakompanyi y'imbuga hwaniro ashobora gutozwa ""amahadabu manini"" ashobora guharurwa muri za ""miriyoni z'amapawundi"" mu gihe yoyanirwa no gutorera umuti iki kibazo c'ivangura rishingiye ku rukoba ku mbuga zayo."	https://www.bbc.com/gahuza/amakuru-56067271
politics	Igitero ca Russia: Putin aracarondera kwigarurira igice kinini ca Ukraine - Amerika	"Perezida Vladimir Putin w’Uburusiya aracarondera kwigarurira igice kinini ca Ukraine, nk’uko bivugwa n’ibisata vya Amerika bijejwe igendereza. Hagati aho, abategetsi ba Amerika babona ko ingabo za Moscou ziruhishijwe cane n’iyi ntambara, bakabona ko ico bashoboye ubu ari ukwigarurira uduce duto tw’ubutaka bwa Ukraine. Bisigura ko iyi ntambara ishobora kumara igihe kirekire, nk’uko umukuru w’ikigo c’igihugu kijejwe igendereza, Avril Haines, abivuga. Mu kwa gatatu, Moscou yafashe ingingo yo gushira inguvu zose ku karere ka Donbas kari mu buseruko bwa Ukraine inyuma y’aho inaniriwe no gufata umugwa mukuru Kyiv n’ibindi bisagara. Putin aracafise intumbero zisa n’izo yari afise igihe intambara itangura, ukwigarurira Ukraine yose, nk’uko uyu mutegetsi mukuru w’igendereza rya Amerika Haines abivuga. Ariko, avuga ko Uburusiya bushobora kudashika kuri iyi ntumbero ubu bwa vuba.  Yabwiye inama y’ishami ry’ubucuruzi muri Amerika ati: ""Hano turabona ko hari ubudasa hagati y’intumbero za gisirikare Putin ashaka mu kiringo gito, n’ubushobozi bw’igisirikare ciwe, bikaba bidahuye n’ivyo yifuza ndetse n’ivyo ingabo zishobora gushikako"". Kuva aho bunaniriwe gushika ku ntumbero yabwo yo gufata Kyiv, Uburusiya bwibanze kwigarurira ubutaka mu karere ka Donbas  - akarere kagutse karimwo amahinguriro, Putin akitwaza ko Ukraine ikorera ihonyabwoko abavuga ikirusiya. Ingabo z’Uburusiya zarateye intambwe muri ako karere, aho ziherutse kwigarurira igisagara ca Severodonetsk, ariko zikaba zigenda bukebuke na rirya ingabo za Ukraine zibandanya zihagararako. Mw’ijambo rya mbere ashikirije icese kuva mu kwa gatanu ku vyerekeye ingene igendereza rya Amerika ribona iyi ntambara, umupfasoni Haines avuga ko igitero c’Uburusiya gishobora kubandanya “igihe kirekire” kandi ko “ishusho ibandanya iba mbi”. Avuga ko ibisata bijejwe igendereza bibona ibintu bitatu bishoboka ku kungene iyi ntambara ishobora kubandanya, ikintu gishoboka cane kikaba ari uko intambara ishobora kubandanya ku muvuduko muto, aho Uburusiya “buzogenda bufata uturere ariko ntihagire ico bifasha”. Ibindi bishoboka, ariko ku rugero ruto, harimwo ko Uburusiya bushobora gutera intambwe ikomeye, canke bugashobora gutsimbataza ibirindiro vyabwo ku rubuga rw'intambara,  Ukraine nayo igashobora gutera intambwe ntoya. Ibi bishobora gusigura ko Moscou ishobora gukoresha cane uburyo bw’intambara butamenyerewe mu gutera abansi bayo, harimwo n’ibitero nyabwonko, kugenzura amasoko ntanganguvu n’ibirwanisho ruhonyanganda vy’ubumara. Haines yashikirije aya majambo ejo ku wa gatatu inyuma y’aho abategetsi ba OTAN biyemeje gushigikira Ukraine mu gihe cose bizoba ari ngombwa – mu kwongereza ingabo zayo ku mugabane wose w’Ubulaya no mu kwemerera Finland na  Suède/Sweden kwinjira muri iri huriro ryo kwivunira umwansi hamwe. Umunyamabanga mukuru wa OTAN Jens Stoltenberg avuga ko izi ari zo mpinduka zikomeye gusumba izimaze gukorwa inyuma ya ya ntambara y’ukwikekana (Guerre Froide/Cold War), aho Perezida Joe Biden wa Amerika avuga ko OTAN   “izokomezwa mu buryo bwose ku mpande zose  - ku butaka, mu kirere no mu mazi”. Yishura ku kibazo c’uko ibi bihugu bibiri vyo mu Buraruko bishobora kwinjira mw’ishirahamwe OTAN, Perezida Putin yagirije iri huriro rya gisirikare ko ririko ryunyura icuka kibi n’ibigirankana. Igihe yari mu rugendo muri Turkmenistan, Putin yavuze ati: ""Mu gihe ingabo n’ibikoresho vyoramuka birungitswe,  bizoba ngombwa ko [Uburusiya] bwihora”. Hagati aho, reta y’Ubwongereza yiteguye guha Ukraine imfashanyo ya gisirikare ingana n’imiriyaridi 1.2 z’amadorari y’abanyamerika, hafi incuro zibiri z’iyo Ubwongereza bumaze guha gushika ubu iki gihugu gihanganye n’Uburusiya. Amerika yonyene niyo imaze guha Ukraine imfashanyo isumba iy’Ubwongereza. Umukuru w’igihugu ca Ukraine Volodymyr Zelensky avuga ko igihugu ciwe gikeneye imiriyaridi zababa zitanu z’amadorari y’abanyamerika buri kwezi kugira ngo gishobore guhangana n’Uburusiya."	https://www.bbc.com/gahuza/articles/cl7gkqn8d0go
sports	Qatar 2022 - Portugal: Ivya Cristiano Ronaldo  vyoba birangiriye aha?	"Na Chris Bevan BBC Sport ku kibuga Al Thumama Stadium, Doha Indoto za Cristiano Ronaldo zo gushobora gutsindira igikombe c’isi yose zirarangiye, kandi bisa n’uko ari ubutakigaruka – ariko none twovuga ko umwuga wiwe urangiye burundu? Aho ashiriwe ku rutonde rw’abasubirizi inyuma yo gushwana n’umumenyereza, urugendo rwa Ronaldo muri rino higanwa ntirwigeze ruboneka ko rwari guhava rurangira mu mahoro – ariko gusa amarira yagize inyuma y’’aho Portugal ikuriwe mw’ihiganwa yabaye incamake y’ingene ibintu bimeze ubu. Inyuma yo gutsindwa na Maroc bisigura ko uyu mukinyi w’imyaka 37 gushika ubu ata mudari w’intsinzi y’igikombe c’isi yose agiye yambaye – agashimwe konyene agiye ataronse – mu gihe ubu ari ishusho kw’isi yose ariko idafise umurwi n’umwe yovuga iti ‘aha ni muhira’, inyuma y’aho aviriye muri Manchester United mu buryo atari bwiza, hari mu kwezi guheze. Ico gihe abantu bari basanzwe bariko bibaza nimba yari gusubira gukinira umurwi wiwe, ubu naho, mu gihe abantu muri Portugal bakimukunda cane, hakaba hagiye gukurikira ibibazo kuri kazoza kiwe mu gihugu. Ronaldo yavuye muri Man U hasigaye igihe gito ngo ihiganwa ry’igikombe c’isi yose ritangure, ariko Qatar yatanguye neza kuri we. Igitsindo yinjije kuri penalty yateje impari mu rukino rwa mbere rwa Portugal mw’itsinda ryayo igihe ikina na Ghana cabaye ico “ubuhinga budasanzwe” ku bwa Fifa, kikaba camutumye yitwa umukinyi wa mbere yinjije mu mahiganwa atanu y’igikombe c’isi yose. Ariko kuva ico gihe ibintu vyaciye bitangura kugenda nabi, mbere akaba atashoboye no kwinjiza igitsindo na kimwe mu nkino zibiri zakurikiye atanguzwa mu kibuga, imbere y’uko acanamwo n’umumenyereza  Fernando Santos inyuma y’aho amusubirije mu rukino rwabahuje na Korea y’Epfo. Inyuma yo gushirwa ku ntebe y’abasubirizi mu rukino n’Ubuswisi mu gice c’umunani gishira ica nyuma – bukaba bwari bwo bwa mbere adatangujwe mu kibuga mu nkino zikomeye nk’izi kuva mu 2008 - umusore yamusubiriye Goncalo Ramos yateye bitatu wenyene, ubwo nyene Ronaldo aca yitwa igihangange co ku ntebe y’abasubirizi. Ni nako yakinishijwe mu rukino rwa nijoro na Maroc, n’aho yahawe hafi igice ca kabiri cose, kuva ku munota wa 51, aho nyene igihugu ciwe camaze kurya kimwe ku busa. Kuboneka mu kibuga vyonyene vyasiguye ko yari aciye uwundi muhigo  - urukino mpuzamakungu rwiwe rwa 196, aca anganya n’umusatirizi wa Koweit  Bader Al-Mutawa ku ruhande rw’abagabo – ariko nta kintu kinini yakoze ugereranije n’ivyo yagiye arakora mu myaka iheze. Ronaldo yari asanzwe yaraciye umuhigo ku bitsindo vyinshi mu nkino mpuzamakungu ku ruhande rw’abagabo, aho afise 118, ariko ntiyigeze aboneka ko yari gushobora kwiyongera iteka imbere ya Maroc yaboneka ko yari yariye amavubi. Ronaldo yashoboye gukora ku mupira incuro cumi gusa kandi vyamusavye ko akina gushika ku munota wa 91 kugira ngo ashobore gutera mw’igori, ariko ukaba wari umupira utari ufise inguvu nyinshi zo gutera ubwoba umunyegori wa Maroc, Yassine Bounou, azwi cane nka Bono. Mu gihe Ronaldo yagumye yerekana ishaka, arindiriye ko aronka umupira mwiza kugira ngo akure mu kabaregwa igihugu ciwe, ntiwigeze ushika. Igihe umupira wari utewe na Rafael Leao ku munota wa 97 ukamuca hejuru imbere y’uguterwa n’umutwe na Pepe akawutera inyuma, Ronaldo, ari muri ka gace ka mukorumbone, yakubise amavi hasi n’umwiheburo, yiremeka amaboko, icerekana ko yasa n’uwari abonye ko ivyiwe birangiye. Ifirimbi ya nyuma imaze kuvuga, yararamukanije na bamwe mu bakeba biwe, hanyuma aca ava mu kibuga ubudakebuka, aherekejwe n’uwufata amashusho (cameraman). Mu kanya isase, umufana yagerageje guca mu ryahumye abajejwe umutekano arondera ingene yomusaba kwifotoza i selfie nawe, ariko biranka. Ronaldo amaze kuzimangana mu kibuga yerekanywe ariko atera aja mu cumba c’iyambariro n’amarira, amosozi azokwibutsa ingene avuye mw’ihiganwa, hampande y’ugucanamwo n’umumenyereza wiwe. Inyuma y’aho, Santos yafashe nk’ibisanzwe uku gucanamwo kwiwe na Ronaldo, mu kuvuga ati: ""Si nibaza ko ivyashikiye Ronaldo hari ingaruka vyagize ku rukino, n’aho hari ababineguye. Twese turi hamwe. ""Nimba twovuga ko hari abantu babiri bababaye cane, ni Ronaldo na jewe nyene. Iki kiri mu bigize akazi ku mumenyereza n’umukinyi”. Bafise kuba bunze ubumwe, ariko Portugal iratashe – inyuma y’ibibazo vyinshi, aho abantu bibaza nimba koko umurwi w’iki gihugu hari ico woshikako utari kumwe n’iyi nyenyeri yawo. Ibihe biha ibindi kandi ni ibisanzwe ko imirwi ikomeye itsindwa mu nkino zikomeye, ariko, n’aho Santos yogenda canke akaguma ari umumenyereza, Ronaldo si umuntu agiye kwibagirwa vuba. Aracafise iteka mu gihugu ciwe inyuma y’ivyo yagikoreye mu gutsindira igikombe ca Bulaya mu 2016 (Euro 2016), igikombe ca mbere gikomeye mu nkino nkuru nkuru. Igitigiri c’abafana ba Portugal bari bambaye imipira yanditseko 'Ronaldo 7' hanze y’ikibuga Al Thumama Stadium ejo ku wa gatandatu kirerekana neza ko batibagira ibihe vyiza vya kahise kiwe n’aho ibiherutse kuba mu ndwi nkeya ziheze atari vyiza. Mushiki wa Ronaldo, Katia Aveiro, yaravugiye abatari bake abicishije mu butumwa bwuzuye umubabaro ku rubuga rwa Instagram inyuma yo gutsindwa na Maroc. Yatanguye ati: ""Igihe abuzukuru banje bazombaza ivyerekeye urugamba, iteka, icubahiro, akazi, ukwitanga, inzitizi, ububi bw’abantu buciye kw’ishari; ni bansaba kuvuga ivyerekeye ibikombe, ibitsindo, ubushimwe, inyandiko z’umurage utarigera uboneka, nzobabwira ivyerekeye musazanje, se wabo”. Arangiza avuga ati: ""Nzobabwira ivyerekeye ubwami yubatse, nzobabwira inguvu ziwe, ivyo yemeye n’ivyo yakoze, nzobabwira amateka yiwe, nzobabwira ko atigeze acika intege n’igihe baba bamaze kumwimbira icobo. Nzobereka firime [film], firime nyayo y’ubuzima bwa se wabo”. Ntituzi ingene iyo firime izorangira, ariko mu gihe vyoshika agakina ihiganwa ry’igikombe c’isi yose rigira gatandatu, vyoba ari ibintu bitangaje cane. Ico gihe, ni ukuvuga mw’ihiganwa rindi ry’igikombe c’isi yose, azoba afise imyaka 41, ariko nimba yipfuza irindi teka, aracafise amahirwe mw’ihiganwa ry’igikombe ca Bulaya kizoba mu 2024. Ikindi kibazo nyamukuru ni ukumenya ni uyuhe murwi asobora kuzoba akinira. Hari imirwi itari mike yipfuza kugura Ronaldo muri ka kanya k’igura n’igurishwa ry’abakinyi ko mu kwa mbere, harimwo Al-Nassr  wo muri Arabia Saoudite wamaze no kumwemerera agashahara gafadika mu ndwi iheze. Uburasirazuba bwo hagati si ahantu yaronderera na gato – ariko mu misi dushobora kuba ari yo tuzomubona."	https://www.bbc.com/gahuza/articles/c3g52jkjw0eo
health	Covid-19: Africa irasaba UN gutegura inama yo kwiga ingene incanco zotangwa ata bugunge	Ikigo kijejwe kurwanya indwara muri Afrika CDC gisaba ishirahamwe mpuzamakungu ONU gutumako inama idasanzwe kugira ngo higwe ingene incanco za Covid-19 zitangwa ata kugunga ibindi bihugu. Umukuru w'iki kigo, Muganga John Nkegasong, avuga ko bafise amakenga ku kungene ibihugu bitunze biriko birakorana n'amahinguriro akora imiti kugira ngo bibe ari vyo vyironkera izi ncanco. Ihuriro ry'amashirahamwe y'abagiraneza rivuga ko, mu gihe iki kibazo kitokwigwa vuga bwango, ibihugu bikenye  vyokwisanga igice kimwe kw'icumi c'abanyagihugu bavyo ari bo bonyene bashoboye gukingirwa. Mu gihe abajejwe ubuvuzi muri Canada n'Ubwongereza bamaze kwemeza urucanco rwa Pfizer/BioNtech, abahinga mu vyo ubuvuzi babona ko ibi bihugu bitunze biriko vyigungirako incanco. Iri huriro ry'amashirahamwe, ribona ko vyovyo gushika mu mpera za 2021 bizoba vyamaze gucandaga abanyagihugu bavyo bose. Muganga Nkegasong avuga ko bizoba bibabaje cane mu gihe ibi bihugu bitunze bizoba vyitekaniye Afrika nayo iriko iratarataza irondera incanco. Bitegekanijwe ko uyu mugabane ushobora kuronswa incanco zigera ku miriyoni 220 z'incanco biciye mu mugambi mpuzamakungu wiswe  COVAX. Izi ncanco zizotegerezwa gusaranganywa mu bihugu 55 vyose. Hagati aho, hari ababona ko izi zidahagije. Hari ibihugu bimwe bimwe vya Afrika vyatanguye kwegera aya mahinguriro y'imiti vyo nyene ubwavyo, co kimwe n'ibifise ubucuti bwa hafi n'aya mahinguriro, kugira ngo bishobore kuronswa izo ncanco. Ariko ikigo CDC ca Afrika kibona ko vyoba vyiza ibihugu vyose vya Afrika bigeye hamwe maze bigashobora kwegera aya mahinguriro ari ikintu kimwe, hako buri gihugu kigenda ukwaco. Aya makenga ku kungene izi ncanco ziriko ziratangwa ashizwe ahabona mu gihe ubwandu bw'iki kiza karanda bwiyongereye ku bice 7.8 kw'ijana mu karere ka Afrika yo musi y'ubugaragwa bwa Sahara mu minsi indwi iheze. Gushika ubu, abarenga imiriyoni 2.3 ku mugabane wose wa Afrika nibo bamaze kwandura Covid-19.	https://www.bbc.com/gahuza/amakuru-55270462
sports	Ayavugwa mw’igura n’igurishwa ry’abakinyi: Messi, Gordon, Kante, Martinez, Pickford, Juranovic, Saka	Everton iri hafi yo gushika ku masezerano n’umukinyi wo ku ruhande umwongereza Anthony Gordon w’imyaka 21 kugira ngo Chelsea ntibandanye imwirondeza. (Telegraph) Umukinyi wo hagati w’Ubufaransa, N'Golo Kante w’imyaka 31 ariko arasatira kugira ngo arabe ko yokwimukira muri Barcelona igihe amasezerano afitaniye na Chelsea azoba aragiye mu ci riza, ibiganiro vy’intangamarara bikaba bigeze kure. (Sport – mu ki Espagnol) Paris St-Germain igiye gutangura ibiganiro n’umusatirizi wa Argentina Lionel Messi w’imyaka 35, inyuma y’ibikorwa bidasanzwe yakoreye mw’ihiganwa ry’igikombe c’isi yose, mu gihe amasezerano afitaniye n’uyu murwi azorangira mu ci riza. (RMC iciye kuri Mail) Bayern Munich iripfuza kugura umunyegori wa Argentina na Aston Villa  Emiliano Martinez w’imyaka 30. (MediaFoot – mu gifaransa) Ariko umunyegori wa  Borussia Monchengladbach n’Ubuswisi Yann Sommer, w’imyaka 34 na we ari mu biganiro na Bayern Munich vyo kumugura inyuma y’aho Umudagi Manuel Neuer avunikiye ukuguru. (Goal) Umumenyereza wa Real Madrid Carlo Ancelotti yitandukanije n’ibivugwa ko Brezili imukeneye, agashimangira ko yipfuza kuguma muri uno murwi uherutse gutahukana igikombe c’ihiganwa rihuza imirwi yabaye iya mbere i Bulaya (European champions). (Rai Radio 1 iciye kuri Mail) Kuri uno wa kabiri, umusatirizi w’Ubufaransa Kylian Mbappé w’imyaka 24 ashobora gutangaza mu kanya kari imbere ko azova muri PSG uno mwaka w’inkino urangiye, Real Madrid ikaba imwipfuza. (Sport – mu ki Espagnol) Barcelona iripfuza kugura umukinyi w’inyuma wa Celtic na Croatia Josip Juranovic w’imyaka 27,  ariko ikaba imurwanira na Atletico Madrid hamwe n’imirwi yo muri Premier League. (Sky Sports) Umukuru wa Napoli Cristiano Giuntoli yankiye Newcastle amahirwe yo kugura umusatirizi wa Georgia Khvicha Kvaratskhelia w’imyaka 21. (Sport Express, iciye kuri Fabrizio Romano) Tottenham iriko irihweza ingene yoronka umunyegori wa Everton,  umwongereza Jordan Pickford w’imyaka 28  nk’uwushobora gusubirira umufaransa Hugo Lloris w’imyaka 35. (Football Insider) Arsenal igiye gutangura ibiganiro n’umusatirizi wayo, umwongereza Bukayo Saka w’imyaka 21, mu “ndwi n’amezi ari imbere” mu ntumbero yo kumuha ayandi masezerano. (Caught Offside) Uwahoze ari umumenyereza wa Real Madrid Zinedine Zidane ashobora gusubirira umufaransa mugenziwe Didier Deschamps nk’umumenyereza w’umurwi nserukiragihugu w’Ubufaransa inyuma y’aho butsindiwe na Argentina mu rukino rwa nyuma rw’ihiganwa ry’igikombe c’isi yose. (Mundo Deportivo – mu ki Espagnol) Arsenal na Leeds yinjiye mu rugamba rwo kurondera umusatirizi wa Brezili Matheus Cunha,w’imyaka 23, mu gihe Atletico Madrid iriko irategura kumugurisha. (Goal) Chelsea irafise icizere ko ishobora kuronka umukinyi w’inyuma wa RB Leipzig na Croatia Josko Gvardiol w’imyaka 20, n’aho izi ko hari umukeba amurondera. (90 min) Chelsea kandi iri mu rugamba rwo kurondera umusatirizi wa Borussia Dortmund umudagi Youssoufa Moukoko w’imyaka 18 mu kwa mbere. (Give Me Sport) Inter Milan iriko irihweza nimba yogura uwahoze ari umukinyi wo hagati wa Watford Roberto Pereyra w’imyaka 31, igihe amasezerano y’uyu munya-Argentina afitaniye na Udinese azoba arangiye. (Fichajes – mu ki Espagnol) Uwahoze akina inyuma muri West Ham na QPR  Anton Ferdinand avuga ko yari kuba yaragiye gukinira Barcelona ariko ko uwahoze ari umumenyereza w’aba Hammers (West Ham ) Alan Pardew atamwemereye. (TalkSPORT)	https://www.bbc.com/gahuza/articles/cxrqrq9kkk5o
politics	Uganda - DR Congo: Hatanguye ibitero vy'indege ku bagwanyi ba ADF	"Igisirikare ca Uganda catanguje ibitero vy'indege n'ibikoho vya rutura ku bagwanyi b'umuhari wa Allied Democratic Forces (ADF). Umuvugizi w'igisirikare ca Uganda Brigadier General Flavia Byekwaso yemeje ivyo bitero ku rubuga rwiwe rwa Twitter. Yavuze ko ivyo bitero vyabaye bafashanije na RD Congo ku muhari wa ADF, ariko nta zindi nsiguro yatanze ku turere twabereyemwo ivyo bitero. Bisanzwe bizwi ko abagwanyi ba ADF bafise ibirindiro mu buseruko bwa RD Congo. Abategetsi ba Uganda bagiriza ADF, ifitaniye ubucuti n'icitwa Islamic State (IS), ibitero bitandukanye vya bombe muri ico gihugu kuva mu kwezi kwa cumi. Mu ndwi iheze, umukuru w'igihugu ca Uganda, Yoweri Museveni yavuze ko umuhari Allied Democratic Forces (ADF) ugendera ku vyiyumviro vya Islam utegerezwa kwishikana, agashimangira ko reta yavuye hasi mu kuyirwanya. Mw'ijambo yashikirije inyuma y'ibitero bibiri vya bombe vyakozwe ku wa kabiri ku mugwa mukuru Kampala, Museveni avuga ko ADF yibaza ko ikomeye cane rwose kubera abayo bashobora kwigira utwo bashatse ku birindiro vyabo muri DR Congo, kandi kubera babona bimba ubutare bakanagurisha n'imbaho uko bashatse . Avuga ko Uganda izobandanya kubahiga buhongo, agatera akamo abo bose batarasubiza ibirwanisho hasi kubikora vuba bwango. Mu ndwi zibiri ziheze, umuhari wa IS waremanze ibitero vya bombe vyabereye rimwe k gituro c'igipolisi kiri hanze y'umugwa mukuru Kampala n'iruhande y'inama nshingamateka. N'imiburiburi abantu batanu ni bo basize ubuzima muri ivyo bitero vya bombe, bimwe muri ivyo vyari ivyo ubwiyahuzi nk'uko bivugwa n'igipolisi ca uganda. Mu ndwi iheze, umuhari wiyitirira Reta ya ki Islam canke Etat Islamique/Islamic State (IS) warigamvye ibitero vy'ubwiyahuzi vyawo vya mbere muri Uganda, haciye ukwezi kumwe uvuga ko utanguye gukorera muri ico gihugu. IS yiyitiriye ibi bitero iciye mu citwa Intara yayo yo muri Afrika yo hagati, ISCAP, ikorera kandi no muri Repubulika y'Intwaro Rusangi ya Congo hamwe na Mozambike. Abategetsi ba Uganda bagirije umuhari Allied Democratic Forces (ADF), umuhari wo muri Uganda wiyitirira idini rya Islam uherutse gutangaza ko winjiye muri IS uciye muri ISCAP, ko ari wo wakoze iki gitero. Gushika ubu, IS imaze kwiyitirira ibitero bitatu muri Uganda, vyose ku mugwa mukuru Kampala. Igitero ca mbere cabaye ikibombe caturikiye ku kirindiro c'igipolisi ku wa 07 z'ukw'icumi, IS ikaba yavuze ko cakomerekeje abantu. Ica kabiri ni ikibombe catezwe ku nzu y'uburiro mu kerere kahuriramwo abantu benshi ku mugwa mukuru ku wa 23 z'ukwa cumi, hanyuma kiraturika gihitana umukozi w'iyo nzu y'uburiro. Ica gatatu, cari kigizwe n'ibitero bibiri vyakozwe n'abiyahuzi batatu, hafi y'ibiro bikuru vy'igipolisi no ku nyubakwa y'inama nshingamateka ku wa 16 z'ukwa cumi na rimwe. Umukuru w'igihugu Yoweri Museveni yavuze ko abo biyahuzi ari abanywanyi ba ADF, akaba yabise ""ingurube"". Amakuru aherutse gutangazwa ku bikorwa vya ISCAP mu mezi ane aheze yavuga ko hamaze gukorwa ibitero bine muri Uganda. IS ifise kuba yaharuye ko ibitero vya bombe vyo ku wa 16 z'uku kwa cumi na rimwe ari ibitero bibiri bitandukanye, ari co gituma yaciye ivuga ko ari bine imaze gukora muri Uganda. Ariko kandi, iki gishobora gufatwa nk'ica kane gishobora kuba ari icakozwe n'umwiyahuzi ku modoka yunguruza abantu ku wa 25 z'ukwa cumi hafi y'I Kampala, kivugwa ko cahitanye uwo nyene yagikoze, gusa ntawaciyitiriye. Abategetsi ba Uganda bavuga ko ico gitero c'ubwiyahuzi capfuvye cakozwe n'umunywanyi wa ADF. Mu bintu vyose ivuga, IS ivuga ko ibitero vyayo bikorwa kuri reta ya Uganda n'igipolisi cayo vy' ""abapagani"". Mu kwiyitirira ibi bitero, IS irigamba ko yishe canke igakomeretsa ""Abakiristu"" kandi ko yateye n'inama nshingamateka ya Uganda ""igizwe n'abasenga ibigirwamana"".' Mu gitero cayo co ku wa 23 z'ukwezi guheze ku nzu y'uburiro, uyu muhari wasiguye ko wakoze ico gitero ku ""kabare"" gakunzwe kugenderwa ""n'abanywanyi hamwe n'abakorera igendereza rya reta y'Abapagani ya Uganda"". Imbere y'ibi bitero, Uganda ntiyari ikunze kwumvikana mu butumwa bw'iterabwoba bwasohorwa na IS. Mu gusigura igituma yakoze igitero co ku wa 16 z'uku kwa cumi na rimwe, IS yavuze ko Uganda ari ""kimwe mu bihugu biri mu ntambara n'abarwanyi ba Etat Islamique muri Afrika yo hagati"". Mu vyo yavugiye mu kinyamakuru cayo al-Naba ku wa 18 z'uku kwa cumi na rimwe, IS yavuze ko ibi bitero vy'ubwiyahuzi ""vyuguruye intambwe nshasha y'intambara hagati y'aba mujahidin na reta y'abapagani ya Uganda"", kubera, nk'uko yabisubiyemwo, uruhara rwayo mu kurwanya abarwanyi biyitirira idini rya Islam muri ""Afrika yo hagati"". Muri ubwo butumwa yanditse, harimwo uwundi murongo uvuga ko Uganda iriko ""irishura ku ruhara rwayo mu ntambara n'aba mujahidin hagati mu gihugu [Uganda] no hanze"". Mu mpera z'ukw'icumi, uyu murwi usa n'uko wababajwe n'uko Uganda itemeye uruhara rwawo muri ibi bitero biheruka. Ivuga ku gitero c'ubwiyahuzi co ku wa 23 z'ukwa cumi ku nzu y'uburiro, IS, iciye mu kinyamakuru al-Naba, yaragabishije Uganda ku vyo ivuga ko ari utwigoro twa reta two gufata minenerwe ibikorwa vya IS mu kubifata ko ari ibitero bito bisanzwe bikorwa n'umuhari w'abarwanyi wo muri ico gihugu - uzwi nka ADF. IS ivuga ko Uganda yihenda cane mu kutemera ko iki gitero [ku nzu y'uburiro], ica kabiri gikozwe muri ubu buryo, cakozwe na Etat Islamique. IS ibandanya isigura ko Uganda yifatanije n'abansi bayo mu ""kurungika ingabo"" muri DR Congo kurwanya abarwanyi bayo muri iki gihugu, ""inyuma y'aho igisirikare ca Congo kinaniriwe no gutera intambwe n'imwe ku rubuga"". Ni igihe gusa kitari bwashike imbere y'uko IS yinjira muri Uganda, mu nteguro yayo yo kwagura akarere mu ntambara yayo, ahatanguriye umuhari ukorana nayo wa ADF. Ufatiye ku bivugwa na IS ubwayo, bisa n'uko uyu muhari ufata ko Uganda yongereje inguvu mu kurwanya incuti zawo mu buseruko bwa Congo, ikaba rero yikika inyuma y'ibi kugira ngo itere Uganda. N'aho hari ibiganiro hagati ya Uganda na DR Congo mu ntumbero yo gukorera hamwe mu kurwanya abarwanyi biyitirira idini rya Islam mu karere, gushika ubu nta bikorwa vyo gukorera hamwe biratangura. Ivyo kurungika ingabo muri DR Congo ni ibintu vyo kwitondera cane, ufatiye ku kungene Uganda yafashije inyeshamba zarwanya ubutegetsi bwa Congo mu myaka ya 1990. Mu kw'icumi, Perezida Museveni yatangaje ko igihugu ciwe ""citeguriye kuja gufasha"" kurwanya umuhari ADF ku butaka bwa Congo, ""mu gihe abategetsi ba reta ya Congo bovyemera"". Ariko gushika ubu nta tangazo rivuga ivyo gukorana ririgera rishirwa ahabona. Kubona rero ibitero vy'i Kampala bibaye muri kino gihe, bishobora kuba ari amayeri ya IS yo guhamagarira abanya Uganda ngo biyamirize irungikwa iryo ari ryo ryose ry'ingabo za Uganda muri DR Congo. Abarwanyi ba ki Islam bashobora kwama bikika kuri iri rungikwa ry'ingabo muri Congo mu gutera abasivire ba Uganda. Nk'akarorero, ni igitero c'ubwicanyi gikomeye giheruka gukorwa i Kampala mu 2010, ciswe ""World Cup""bombings, kubera cabaye ku bantu bariko barorera urukino  rwa nyuma rw'igikombe c'isi yose mu mupira w'amaguru kigahitana abantu 74. Umuhari al-Shabab ni wo waciyitiriye, uvuga ko washaka kwihora Uganda kubera yarungitse ingabo muri Somalia. Ku wa 23 z'uku, umushikiranganji w'imigenderanire wa Uganda Henry Okello-Oryem yasubiwemwo n'ikinyamakuru Red Pepper avuga ko ata gikorwa na kimwe co kurungika ingabo muri DR Congo gishoboka abategetsi ba Kinshasa badatanze uruhusha. Ati: ""Ni ngombwa ko ubironkera uburenganzira. Ntushobora kwishora ku butaka bw'uwundi uko nyene"". IS iri mu rugamba rutoroshe mu buseruko bwa DR Congo kuva mu kwa gatanu aho reta yatangaza ibihe bidasanzwe muri ako karere ica ishinga ubutegetsi bwa gisirikare mu ntara za Kivu ya Ruguru na Ituri ziri ku rubibe ico gihugu gihana na Uganda, akarere IS isanzwe ikoreramwo cane. Igotwa ry'izi ntara ryagumye ryisubiriza kandi n'ubu riracabandanya. Inyuma y'ukwezi iri gotwa ritanguye, IS yakoze kw'itama reta ya Congo ko yananiwe no guhagarika ibikorwa vyayo mbere iranigamba ko yakoze igitero ""ca mbere"" hagati mu gisagara ca Beni c'intara ya Kivu ya Ruguru. Ico gihe, yatangaje ko abarwanyi bayo ari bo bakoze igitero ca bombe kw'isengero hamwe n'ikindi c'ubwiyahuzi mu kabare, ari co ca mbere muri DR Congo. Imbere y'aho, ibitero vyabera hanze y'igisagara ca Beni. Mu kw'icumi, umunyamakuru Nicaise Kibel'Bel Oka, umwanditsi w'ibitabo vyinshi bivuga ku ntambara ya ki islam mu karere ka Beni, yabwiye abanyamakuru ati: ""Intumbero y'igisirikare mu kugota aka karere ni uguhagarika uruja n'uruza rwa ADF ku butaka bwa DR Congo, mu ntumbero yo kurondera kubirukana bagasubira muri Uganda"". Iki gitero gishasha ca IS muri Uganda kiri mu rwego rw'ibikorwa vy'uyu muhari vyo kurondera kwimukira muri Afrika kuva mu 2019, inyuma y'aho utakarije ibirindiro vyawo vya nyuma mu karere k'Uburasirazuba bwo hagati, hamwe n'umugambi wawo wo kurondera kwiyagurira akarere. Ubucuti ufitaniye na ADF muri Uganda buwuha akaryo ko gukorera muri Uganda mu buryo bworoshe. Butuma kandi uyu muhari wa IS wegera buke buke iyindi mihari ikorana nawo muri ""Afrika yo hagati"", neza na neza muri DR congo, Uganda na Tanzania aho IS imaze kwiyitirira ibitero bibiri gusa, hamwe rero na Mozambike."	https://www.bbc.com/gahuza/amakuru-59475398
politics	Ethiopia-Tigray: America na Buraya bariyamiriza igitero c'indege caguyemwo abantu benshi	"Ingabo za Ethiopia zahakanye zivuye inyuma ko zitatumbereje ku banyagihgu basanzwe mu gitero c'indege co ku wa kabiri mu kigwati ca Togoga mu ntara ya Tigray. Ariko BBC yabonye ivyemezo vy'abagore  n'abana bakomeretse bariko baravurirwa mu bitaro vya Aider vyo muri Mekelle imyuma y'ico gitero. Umuganga kuri ivyo bitaro yabwiye BBC ko nibura abantu 60 bishwe n'abandi 40 bakomeretse. Bamwe mu bakomeretse bagaragara bafise ibikomere bikomeye bisa n'uko vyatewe n'ibivunji vy'ama bombe. Abaforoma muri ivyo bitaro babwiye BBC ko abantu bakomerekejwe kandi n'amabuye yaturikijwe n'ayo mabombe. BBC yabwiwe kandi ko abasirikare ba Ethiopia babujije nyinshi mu modoka zitwara abarwayi -  ambulance - gushika muri Togoga - zibiri zonyene akaba arizo zemerewe kurengana. Abashoboye gushika ku bitaro bavuga ko babonye abandi benshi barambaraye hasi ariko ko batamenye niba bari bapfuye canke bagihema. Ayo makenga afiswe kandi n'umuryango utarabara imbabare CICR wavuze uti: ""Birakenewe cane ko intumwa z'ubuvuzi zubahwa kandi zigakingirwa buri igihe."" Ishirahamwe rya Buraya na Reta Zunze Ubumwe za Amerika bariyamiriza  igitero c'indege bivugwa ko cagabwe n'ingabo zo mu kirere za Ethiopia kigahitana ubuzima bw'abantu baharurwa muri mirongo mw'isoko rw'ikigwati kiri hafi y'umurwa mukuru wa Tigray, Mekelle. Ishirahamwe rya Buraya rivuga ivyashhitse ''biteye impungenge cane'' aho abanyagihugu basanzwe (aba civil) batumberejwe  n'ibigirankana. Ababibonye babwiye BBC ko ku wa kabiri igisirikare cya Ethiopia kirwanira mu kirere cyarashe ku mujyi wa Togoga, uri ku ntera ya kilometero 25 uvuye ku murwa mukuru Mekelle wa Tigray. Ingabo za Ethiopia zirahakana kuba zaratumbereje  abanyagihugu basanzwe ariko zemeza ko zasubiriye kugaba ibitero kuri Tigray People's Liberation Front (TPLF) - wahoze ari umugambwe utwara intara ya Tigray - zifashishije ibitero vy'indege. Amerika yasavye ko haba amatohoza yigenga kandi abakozweko n'ico gitero bashikire ubuvuzi ata ntambamyi. Intabara yo muri Tigray imaze kuvugwamwo kenshi ibikorwa vyo guhonyanga agateka ka zina muntu n'amarorerwa. Ico gitero c'indege muri Togoga bivugwa ko cahitanye benshi bagapfa abandi bagakomereka. Umuryango utabara imbabare CICR uvuga ko wafashije kujana kwa muganga abakomeretse. Ubu hari  amakenga ko  ugukomera kw'intabara  mu bice bitandukanye vya Tigray hagati y'abagwanyi ba TPLF n'ingabo za reta - zifashijwe n'iza Eritrea - bizotuma  akaga abantu barimwo muri iyo ntara kaba nabi gusumba, kuko ubu amashirahamwe y'abagiraneza ahura n'intambanyi zo gushikira abantu baharurwa muri za miriyoni bakorwako n'iyo ntambara. Abantu ibihumbi n'ibihumbi, nkuko bivugwa n'amashirahamwe afasha, ntibashikirwa n'ubufasha, gutyo bakaba bashobora guhura n'ikibazo gikomeye co kubura ico barya."	https://www.bbc.com/gahuza/57597639
sports	Cristiano Ronaldo: Uyu musatirizi wa Portugal na Juventus bamusanzemwo coronavirus	"Umusatirizi wa Portugal na Juventus Cristiano Ronaldo yapimwe asanga yaranduye wa mugera wa coronavirus, nk'uko bitangazwa n'ishirahamwe ry'umupira w'amaguru rya Portugal, FPF. Itangazo rya FPF rivuga ko uyu mukinyi w'imyaka 35 ""ameze neza, nta bimenyetso yerekana, kandi yishize ukwiwe"". Ejo ku wa gatatu, bitegekanijwe ko Portugal ihura na Suwede mw'ihiganwa ry'imirwi nserukirabihugu, Nations League. Abandi bakinyi bose ba Portugal bapimwe, inyishu zikerenaka ko ata mugera bafise, kandi bakaba biteguye gukina. Urukino ruheruka rwayihuje n'Ubufaransa ku wa Mungu rukaba rwarangiye iyi mirwi ata n'umwe ushoboye gutsinda igitsindo. Ni yo iri hejuru mu murwi irimwo, ariko ikaba inganya amanota n'Ubufaransa. Ronaldo, kizigenza w'umurwi nserukiragihugu wa Portugal, ni we mukinyi wa mbere wo ku mugabane wa Bulaya yatsinze ibitsindo 100 mu nkino mpuzamakungu ku ruhande rw'abagabo, igihe igihugu ciwe gikina na Suwede mu kw'icenda guheze. Kubera yinjiye mu kiringo ca guma mu rugo, Ronaldo ntazoshobora gukina urukino rwa Juventus ku wa 17 z'uku aho izohura na Crotone, hamwe kandi n'urukino rwa mbere ruzoyihuza na Dynamo Kiev ku wa 20 z'uku kw'icumi nyene, muri rya higanwa rihuza imirwi yabaye iya mbere i Bulaya (Champions League). Mu nyuma y'aho, Juventus izohura na Verona ku wa 25 z'uku nyene. Ejo ku wa mbere mw'ijoro, Ronaldo yerekanye ku mbuga hwaniro isanamu yifashe ari kumwe na bagenziwe ba Portugal, yanditseko ati :""Turi bamwe haba mu kibuga canke hanze!""."	https://www.bbc.com/gahuza/amakuru-54529057
politics	Uganda – Afghanistan: Impunzi za mbere zashitse i Kampala	Itangazo ryo mu bushikiranganji bwa Uganda  bujejwe imigenderanire rivuga ko umugwi wa mbere washitse ku kibuga c'indege ca Entebbe mu ndege yari igenewe kubazana kuri uyu wa gatatu mu gitondo. Reta Zunze Ubumwe za Amerika ni zo zasavye Uganda ko yokwakira bamwe mu banye Afghanistan bariko barahunga ico gihugu kuva aba-Taliban basubiye kwigarurira ubutegetsi. Ubushikiranganji bwa Uganda bujejwe imigenderanire buvuga ko abo bantu baciye muri Uganda ariko ameherezo bazotera baja muri Amerika n'ibindi bihugu. Ariko ntibiramenyekana igihe bazomara muri Uganda ingene kingana. Abashitse uyu munsi barimwo abagabo, abagore n'abana. Itangazo rivuga ko bashitse bapimwa Covid, hanyuma bongere bazomare igihe bari  ukwa bonyene. Ku ndwi iheze umutegetsi wo muri reta ya Uganda yari yabwiye BBC ko ico gihugu cemeye kwakira abanye Afghanistan ibihumbi 2 ku busabe bwa reta ya Amerika. Ariko mu nyuma abategetsi benshi bavuze ko ibiganiro bikibandanya. Amerika ivuga ko yasavye Uganda kwakira impunzi kubera ingene ico gihugu gisanzwe kizwi neza mu kwakira impunzi. Uganda isanzwe ihaye indaro umuriyoni w'impunzi zahunze intambara n'ibindi vyago bitandukanye mu bihugu vya Afrika y'Ubuseruko.	https://www.bbc.com/gahuza/58330040
sports	Lionel Messi yemeye amasezerano na Paris St-Germain - Guillem Balague	"Lionel Messi yemeye amasezerano yo gukinira umurwi Paris St-Germain mu kiringo c'imyaka ibiri, inyuma y'aho aviriye muri  Barcelona, nk'uko bivugwa n'umunyamakuru w'inkino wa BBC Guillem Balague. Aya masezerano aja mu ngiro inyuma y'ibipimo vyo kwa muganga. Uyu kizigenza wa Argentina w'imyaka 34 yavuye muri Barcelona - umurwi wonyene yari amaze gukinira  - inyuma y'aho uwu murwi unaniriwe no kumuha ayandi masezerano kubera amategeko y'ihiganwa rya Espagne, La Liga, yerekeye ikoreshwa ry'amafaranga. Umurwi  PSG umenyerezwa na Mauricio Pochettino warangije ihiganwa Ligue 1 ry'umwaka uheze mu Bufaransa, ari uwa kabiri, inyuma ya Lille. Balague yabwiye BBC Radio 5 Live ati: ""Vyamaze kwemezwa. Lionel Messi agiye kuba umukinyi wa PSG. Ni uko. Vyaheze. Haciye iminota mike bibaye"". ""Muri uno mwanya, abaporisi bari mu kibuga bangana n'abafana. Ibi bigiye guhinduka mu kanya. Hari ama camera umunani, ibi kandi bigiye guhinduka mu kanya. Umengo ni amasezerano y'imyaka ibiri, ashobora kwongerwako n'uwundi umwe"". ""Icipfuzo ciwe kwari uko yari kugiriranira aya masezerani na Barcelona ariko bigiye kuba muri PSG.  Hanyuma mu gihe azoba yumva ko ata ngorane, kumbure ashobora no kuzokwiyongeza uwundi mwaka. Ariko uko vyogenda kwose, intumbero yiwe ni muri PSG hanyuma yongere arabe ko yovyifatamwo neza mw'ihiganwa ry'igikombe c'isi yose i Qatar"". Nk'umwe mu bakinyi b'ibihangange baranze amateka y'umupira w'amaguru, Messi yinjije ibitsindo 672 mu nkino  778 yakiniye Barcelona, umurwi yari yinjiyemwo afise imyaka 13. Yatsindiye wa mupira w'inzahabu (Ballon d'Or) incuro zitandatu zose, yongera aterura ibikombe 35 vyose muri uyo murwi. Messi agiye gusubira gukinana n'uwo bahoze bari hamwe muri Barcelona Neymar i Parc des Princes - akaba ari umwe mu bakinyi bakomeye  cane bahanzwe amaso muri kahise k'umupira w'amaguru. Kiretse hagize icoza mu nyuma, agiye kuba umukinyi agize kane yinjiye muri PSG atakirinze gusabwa muri rino ci, inyuma y'umukinyi wo hagati Georginio Wijnaldum, umukinyi w'inyuma Sergio Ramos n'umunyegori Gianluigi Donnarumma. Achraf Hakimi, umukinyi w'inyuma ku ruhande rw'i buryo na we nyene abonwa nk'igihangange, yarinjiye avuye muri Inter Milan. Messi yari yemeye amasezerano mashasha ngo abandanye akinira Barcelona aho yari yemeye kugabanirizwa ibice 50% vy'umushahara yahora afata, ariko uwo murwi warananiwe no kuyashira mu ngiro kubera wasanze wosanga uri hejuru y'urugero rw'umushahara ntarengwa muri La Liga. Mu gihe bonyarutsa agatera igikumu kuri aya masezerano, ashobora gukina urukino rwa mbere muri PSG ku wa gatandatu igihe uwu murwi uzoba wakira Strasbourg."	https://www.bbc.com/gahuza/imikino-58160297
politics	US yafuse ibihano ubutegetsi bwa Trump bwafatiye umushikirizamanza mukuru wa CPI / ICC	"Reta Zunze Ubumwe za Amerika zakuyeho ibihano vyari vyafatiwe umushikirizamanza mukuru wa Sentare mpuzamakungu mpanavyaha ( CPI/ICC), Fatou Bensouda. Ibi bihano vyari vyafashwe ku butegetsi bw'uwahoze arongoye iki gihugu Donald Trump inyuma y'aho itangarije ko yari igihe gukora amatohoza ku vyaha vyo mu ntambara vyoba vyarakozwe n'abasirikare ba Amerika muri Afghanistan, hamwe n'incuti ya Amerika Israel mu turere twa Palestina. Igihe yamenyesha iyi ngingo, umunyamabanga wa Reta ajejwe imigenderanire wa Amerika, Antony Blinken, yavuze ko ibi bihano ""bitari bikwiye gufatwa kandi ko ataco vyari bimaze"", aca asaba ko hoba ugukorera hamwe. Amerika ntiri muri sentare mpuzamakungu mpanavyaha. Amerika kandi yakuye ku rutonde rudasanzwe rw'abantu bakurikiranirwa hagufi Phakiso Mochochoko arongoye igisata ca CPI kijejwe imanza, ubwuzuzanye n'ugufashanya, yongera kandi ifuta ingingo yo kwima impusha zo kwinjira muri Amerika abakozi ba CPI yari yafashwe mu 2019. Blinken yavuze ko Amerika ibandanya ""yiyamiriza yivuye inyuma ingingo za CPI ku bijanye n'ivyabereye muri Afghanistan hamwe na Palestine"", kandi ko yamirira kure ""ingendo ya CPI yo gucira imanza abantu bo mu bihugu bitari muri iyo sentare nka Reta Zunze Ubumwe za Amerika na Israel"". Ati: ""Hagati aho, twemera ko impungenge zacu kuri ibi bibazo zotorerwa umuti biciye mu gukorana n'abo bose bafise uruhara mu bikorwa vya CPI aho kubicisha mu bihano"". Avuga ko Amerika yakiriza yompi impinduka ziriko zirategurwa kugira ngo CPI ifashwe ""kwitaho cane gusumba ivya nkenerwa vyayo no gushika ku ntego yayo nyamukuru yo kuba sentare ya nyuma mu guhana no guhagarika ivyaha vy'agahomerabunwa"". Mu mwaka uheze, ubutegetsi bwa Trump bwaragirije CPI kuvogera ubusugire bwa Reta Zunze Ubumwe za Amerika igihe yatanguza amatohoza ku vyaha vyo mu ntambara bishobora kuba vyarakozwe n'ingazo za Amerika, iz'Abatalibani hamwe n'iza Afghanistani muri Afghanistan. Igihe yatangaza ibi bihano, uwasubiriwe na Blinken, ari we Mike Pompeo, yavuze ko iyi sentare ari ""urwego rwapfuye rubi kandi rwamunzwe na ruswa"". CPI yishuye ko ibi bihano ari igitero gikozwe ku butungane n'amategeko mpuzamakungu. Umupfasoni Bensouda azorangiza ikiringo ciwe mu kwa gatandatu, akazosubirirwa n'umunyamategeko w'umwongereza Karim Khan asanzwe ari mu baharanira agateka ka kiremwa muntu."	https://www.bbc.com/gahuza/amakuru-56623151
health	Rwanda-Covid: reta yatezuye ingingo ariko uticandagishije ntugiye kworoherwa	"Reta y'Urwanda yafashe ingingo zo gutezura amabwirizwa yo gukumira ikiza ca Covid-19, ariko igategeka ko Abanyarwanda n'abandi bose basanzwe baba muri iki gihugu bategerezwa kwicandagisha vyuzuye kugira bemererwe kuja ahahurira abantu benshi. Nk'uko biri mw'itangazo ryasohowe inyuma y'inama nshikirangaji yakoranye  ejo ku wa gatanu, ingingo zaraye zifashwe zitangura gukurikizwa kuva kuri uyu wa 05 Ntwarante (Werurwe mu Kinyarwanda), zikazosubirwamwo inyuma y'ukwezi kumwe ""hashingiwe kw'isesengura ry'inzego z'Ubuzima"". Amakoraniro rusangi kandi aruguruwe guhera ku wa mbere igenekerezo rya 07 z'uku ariko bikaba ngombwa kwerekana ko bipimishije Covid-19 mu gihe c'amasaha 48 (ni ukuvuga imisi ibiri) imbere yob kuyitabira. Zimwe mu zindi ngingo zafashwe ni uko kuva ku musi wa mbere igenekerezo rya 07 uku kwezi imbibe zo ku butaka zizoba zuguye, ariko bibaye ngombwa ingenzi zibanze gusuzumwa Covid-19 imbere yo kwinjira. Ingendo n'ibikorwa vyose biremerewe kubandanya amasaha 24/24, havuyemwo ibiteramo vy'umuziki, amazu y'ubutambiro, ububare, ibirori vyo kwiyakira (receptions) hamwe n'ibikino vy'akamari (betting) bidategerezwa kurenza isaha umunani z'ijoro. Kwunguruza abantu ku mamodoka rusangi, ku mapikipiki no kumakinga birarekuwe ariko bigasaba ko bene kuvyurira no kubikoresha babanza kwerekana ko bicandagishije. Amanama n'amakoraniro rusangi, amasengero, amazu y'uburiro, nay'ubunywero, ibibanza vy'inkino n'ibigo vy'imyimenyerezo ngororamubiri biremewe, ariko ibi vyose ni ngombwa ko ababijamwo bategerezwa kuba ""barikingije Covid-19 mu buryo bwuzuye"". Ibigo vy'inzego za reta n'ivy'abikorera utwabo navyo nene biremerewe gukoresha abakozi bavyo bose, ariko ni ngombwa ko abakozi bose bo mu gisata c'abikorera utwabo ""baba barikingije Covid-19 mu buryo bwuzuye. Ubushikiranganji bw'ubuzima bushobora kwugara vy'agateganyo inyubakwa zaba iza reta canke iz'abikorera utwabo mu gihe bibonetse ibitigiri binini vy'abanduye Covid-19 , nk'uko iri tangazo rya reta ribivuga. Eka n'bikorwa vyo mu gisata c'ingenzi birabandanya ukuri kwamye ariko reta igasaba ko amabwirizwa yo kwirinda Covid-19 yubahirizwa. Urwanda ni kimwe mu bihugu biri imbere mu gukingira abanyagihugu bavyo muri Africa, kikaba ica mbere mu karere k'ibiyaga binini. Abantu benshi mu Rwanda barikingije ku gushaka kwabo mbere n'abajejwe amagara y'abantu bavuga kwikingiza bikorwa ku gushaka, ariko hari abanyagihugu bamwe mu ntara za ruguru bavuga ko abatabishaka bacandagwa ku ngufu."	https://www.bbc.com/gahuza/amakuru-60629335
business	Burundi : 17 bapfunzwe bikekwa gushaka kunyaga abanyagihugu mu rudandazwa rw'amafaranga	"Abantu 17 bo mw'ishirahamwe Crowd1 ricuruza amafaranga ku buhinga ngurukanabumenyi bari mu minwe y'igipolisi bagirizwa gukora inama y'ishirahamwe ritazwi n'amategeko. Umuvugizi w'ubushikiranganji bw'umutekano yabwiye Radio Isanganiro ko abo barobowe mu bandi barenga 300 bari bafashwe bari muri iyo nama ejo ku wa kabiri ku mugoroba n'igipolisi c'u Burundi. Pierre Nkurikiye avugira ubwo bushikiranganji avuga y'uko abo bantu bafashwe n'igipolisi bari mu nama muri zone Rohero mu gisagara ca Bujumbura. Avuga ko abari mu minwe y'igipolisi ari abariko bakorwako amatohoza kubijanye n'uko  ishirahamwe Crowd1 ryoba rifise intumbero yo kwiba abanyagihugu. Haciye amezi make ibanki nkuru y'igihugu, BRB, igabishije Abarundi kwirinda urudandazwa rw'amafaranga rukorwa biciye mu mihora ngurukanabumenyi bita 'monnaies virtuelles' canke crypto-monnaies. Mw'itangazo yasohoye mu kw'umunani umwaka uheze, BRB yavuze ko urudandazwa rw'amafaranga yo kuri iyo mihora nka Bitcoin, Ether, Litecoin, Onecoin,  Fahari Cash Coin, Ello Cash Coin rutemewe. Jean Ciza, umukuru w'iyo banki, yavuze ko ayo mafaranga akoreshwa mu buryo butagira amategeko bwisunga ahantu na hamwe kw'isi, kuko ngo nta banki n'imwe y'igihugu kw'isi yose irayemera. Ati: ""Ivyo bituma ibikorwa muri ayo mafaranga bisa n'ivyo ubusuma…"" Abatari bacye muri iki gihe barinjira mu rudandazwa rw'amafaranga mu buryo butandukanye leta z'ibihugu zimwe zivuga ko rutemewe."	https://www.bbc.com/gahuza/amakuru-51117805
politics	Russia yirukanye abakora mu buserukizi bw'ibihugu vy'Ubulayi 'bagiye mu myiyerekano' ya Navalny	"Uburusiya bwirukanye abakora mu biro vy'ubuserukizi bw'Ubudagi, Suwede na Polonye bagirizwa ko bifatanije n'abari mu myiyerekano yo gushigikira wa munyapolitike atavuga rumwe n'ubutegetsi Alexei Navalny, yapfunze mu ntango z'iyi ndwi. Umushikiranganji w'imigenderanire w'Uburusiya avuga ko aba batatu bagiye mu ""myiyerekano iteye kubiri n'amategeko"" ku wa 23 z'ukwa mbere. Ibihugu vyabo biriyamiriza iyi ngingo, co kimwe n'Ubwongereza, Ubufaransa hamwe n'ishirahamwe ry'ibihugu vya Bulaya. Navalny ni umukeba ruhebwa wa Perezida Vladimir Putin w'Uburusiya. Iyi ngingo yo kwirukana aba bantu yagiye gutangazwa haciye amasaha makeya gusa umushikiranganji w'imigenderanire w'ishirahamwe ry'ibihugu vya Bulaya, Josep Borrell, abonanye n'umushikiranganji w'imigenderanire w'Uburusiya Sergei Lavrov i Moscou. Ku wa 23 na 31 z'ukwa mbere, abantu ibihumbi amajana n'amajana baragiye mu myiyerekano yo gushigikira Navalny mu gihugu cose. Abaharurwa mu bihumbi barahagaritswe. Ubudagi buriyamiriza iyi ngingo bukavuga ko ""ata nsiguro n'imwe ifise"" kandi ko idashobora kwijana mu gihe Uburusiya butokwisubirako. Suwede ivuga ko ibivugwa ko umuntu wabo yagiye muri iyo myiyerekano yo ku wa 23 z'ukwa mbere ata shingiro bifise kandi ko ifise uburenganzira bwo gusubiriza mu ndumane Uburusiya. Polonye ivuga ko iyi ngingo yo kwirukana umuntu wayo ishobora gutuma ""ibintu vyunyuka mu cuka kibi kiri hagati y'ibihugu vyompi"". Josep Borrell, kw'izina ry'ishirahamwe ry'ibihugu vya Bulaya, avuga ko yiyamirije yivuye inyuma iyi ngingo kandi ko yiyamirije ivyo bagirizwa ko bakoze ibikorwa bitajanye n'amabanga yabo nk'abakora mu biro vy'ubuserukizi bw'ibihugu vyabo. Hagati aho, umushikiranganji Lavrov avuga ko ibihano ivyo ari vyo vyose vyofatwa n'Ubulayi ku kibazo ca Navalny vyoba biteye kubiri n'amategeko. Ubudagi na Polonye, bivuga ko vyatumyeko abaserukira Uburusiya muri ibi bihugu vyompi kugira vyerekane impungenge zavyo kuri iyi ngingo yo kwirukana abantu bavyo - ingingo ishobora gutuma haba ukwihora mbere n'abandi bategetsi bo mu biro vy'ubuserukiri bakirukanwa. Mu kwezi kw'umunani kw'umwaka uheze, Alexei Navalny, umunyapolitike w'imyaka 44 anegura bikomeye ubutegetsi bwa Putin, yarahawe isumu  yahatswe kumutwara agatwe, biba ngombwa ko ajanwa kuvurirwa i Berlin mu Budagi. Yagarutse mu mpera z'ukwezi kwa mbere guheze, n'aho yari yagabishijwe n'ubutegetsi bw'Uburusiya ko ashobora guca ahagarikwa. Yaciriwe gupfungwa imyaka itatu n'igice ku birego vy'uko yarenze ku mategeko ajanye no gupfungwa ic'amaso kubera ivyo yagirizwa vya magendo mu 2014. Navalny yagiriza Perezida Putin kurongora ubutegetsi bwamunzwe n'igiturire kandi ko yateguye igitero c'isumu camukozweko kigahakwa kumwica. Haciye akanya gato gusa ashitse mu Burusiya, Navalny yaciye asohora ireresi ku rubuga rwa Youtube yerekana ingoro yubatswe ku kiyaga Cirabura (Mer Noire/Black Sea) avuga ko ari iyo umutunzi ruhebwa w'Umurusiya yagabiye umukuru w'igihugu. Abantu barenga imiliyoni 100 bararavye iyo reresi. Perezida Putin arahakana ko iyi ngoro atari rwiwe. Mu ndwi iheze, umurwizatunga ruhebwa, Arkady Rotenberg yegereye cane Putin, yavuze ko iyi nyubakwa ari rwiwe, ko haciye imyaka ibiri ayiguze. Navalny yiteze gusubira muri sentare ku wa 12 z'uku kwa kabiri yagirizwa gutyoza abakukuruke babiri barwanye intambara ya kabiri y'isi yose."	https://www.bbc.com/gahuza/amakuru-55960919
health	Burundi – Covid: 'Twahisemwo kuba turatenyenya' ku ncanco	"Umushikiranganji w'amagara y'abantu mu Burundi avuga ko ico gihugu cahisemwo kubangira ku bijanyanye n'incanco za Covid-19 zatanguye gutangwa  mu bihugu bitari bike birimwo n'ivyo mu karere. Mu kiganiro n'abamenyeshamakuru harangiye inama y'umugwi ujejwe kurwanya ikiza ca Covid-19 mu Burundi, Ministre Thadée Ndikumana yamenyesheje kandi ko abandura n'abarwara iyo ndwara ubu bagabanutse ugereranije no mu ntango z'uyu mwaka. Asaba abantu kwipimisha iyo biketseko ibimenyetso vya corona, aha akanegura abantu bize ngo bateba kuja kwipimisha. Mu gihe umwaka uri hafi guhera hatowe umuntu wa mbere yanduye umugera wa corona, umushikiranganji w'amagara y'abantu mu Burundi avuga ko abamaze kwandura bose ari 2618, abamaze gupfa ni 6, abari ku miti ubu ni  192. Ku bahitanwa n'iyo ndwara, umushikiranganji avuga ko hatangazwa ibiharuro vy'ababa bipimishije  bagatorwa corona, bakavurwa mu nyuma bigashika bagapfa. Ni mu gihe bivugwa ko abamaze kwicwa na corona mu Burundi bashobora kuba barenga kure abo batandatu bazwi  ku mugaragro. Ministre Thadée Ndikumana avuga ko ku bayirwaye, abashika 96 kw'ijana bayikira. Yamenyesheje kandi aho reta y'Uburundi ihagaze ku kibazo c'inkingo zatanguye gutangwa mu bihugu vyinshi vyo kw'si harimwo n'ibihugu bibanyi nk'u Rwanda, Uganda na Kenya. Yagize ati: ""Ku bisanzwe abakoze zirya ncanco barafise  umwanya, ico bita recul, wo kuraba ko ata ngaruka mbi canke nziza urucanco rugirira uwo baruteye. ""Nabo nta recul bariha... rero igihugu cose kiraraba kiti twoba turazikoresheje mu kurindirako ubushakashatsi bubandanya... Turavye rero ngaha mu Burundi ibitigiri vy'abashobora gukira, twavuze tuti tube turatenyenya, ntitwanse incanco"". Ministre Ndikumana asaba abantu kubandanya kwubahiriza ingingo zo kwirinda kwandura no kwanduza, no kunyaruka kwipimisha iyo biketseko ibimenyetso. Aranegura abantu bize avuga ko baja  kwipimisha batevye bigaca bigora kubavura. Ikindi  anegura cane, ni bimwe mu bitaro vyigenga  avuga ko vyihutira gukora ibipimo vy'amafaranga menshi  cane hakubanza gukoresha uburyo bworoshe kandi burihwa na reta, bikaja kwibaza gupima corona ari uko umuntu amaze gusinzikara. Ati: ""Ugasanga abantu aho kumugirira test rapide [igipimo cihuta] acinjira, yoroshe, atariha, ugasanga bamugiriye scanner ...y'ibihumbi amajana atatu...birababaje"". Avuga ko agiye kugira inama na bene ivyo bitaro kugira bibukanye ingene ibintu vyokorwa neza gusumba."	https://www.bbc.com/gahuza/amakuru-56484225
sports	Ayavugwa mu mupira w’amaguru kuri uyu wa kane 01/08/201: Dybala, Pepe, Coutinho, Rugani, Koscielny, Sane	Manchester United  irabandanya yihweza ingene yoronka umunya Argentine Paulo Dybala, w'imyaka 25, yitezwe gushika muri iyi ndwi mu murwi Juventus asanzwe akinamwo kugira avugane nawo kuri kazoza kiwe. (Manchester Evening News) Dybala yabwiye Manchester ko itegerezwa kumuha umushahara ungana n'ibihumbi 350 vy'ama pawundi mu gihe yoba imwipfuza.  (Mail) Umukuru w'umurwi Lille wo mu Bufaransa, Gerard Lopez, aremeza ko umukinyi wa Côte d'Ivoire Nicolas Pépé w'imyaka 24 azogurishwa muri Arsenal ku miliyoni 80 z'ama euro (angana na pawundi 73). (RMC Sport - in French) Umurwi Napoli  uriteguye gutanga imiliyoni 60 z'amapawundi  ku mukinyi wa Côte d'Ivoire Wilfried Zaha asanzwe akina muri Crystal Palace, inyuma y'aho vyankiye ko uronka umukinyi Pepe. (Mail) Umurwi Barcelona uripfuza kugurisha umukinyi wo hagati w'umunya Brezili, Philippe Coutinho w'imyaka 27, ariko ingorane ukaba utarabona umurwi umurondera. (ESPN) Everton iriko ikora hasi hejuru kugira ngo ironke umukinyi w'umunya Côte d'Ivoire, Jean-Phillipe Gbamin w'imyaka 23, asanzwe akina mu murwi Mainz. (Liverpool Echo) Arsenal  iriko irarondera ko yotizwa mu kiringo c'imyaka ibiri umukinyi w'inyuma w'umutaliyano Daniele Rugani w'imyaka 25 asanzwe akina mu murwi Juventus. (Gazzetta dello Sport, via Sun) Kizigenza w'umurwi Arsenal, umufaransa Laurent Koscielny w'imyaka 33, aracahagaze ku cipfuzo ciwe co kugenda n'aho hari ibiganiro hagati yiwe n'uyo murwi.  (Independent) Arsenal iriteguye muri rino ci kugurisha umukinyi w'inyuma, umudagi Shkodran Mustafi w'imyaka 27, ariko umurwi Roma umurondera ukaba utaramusaba.  (Romanews, via Star) Uwujejwe ukwinonora imitsi mu murwi Bayern Munich usanzwe ufise igikombe c'Ubudagi, Hasan Salihamidzic, avuga ko Manchester City ikwiye gusabwa imbabazi inyuma y'aho umumenyereza Niko Kovac atangarije ko uyo murwi wari witguye kugura umukinyi Leroy Sane, umudagi w'imyaka 23. (Sport Bild - in German) Ubu rero uwo murwi wanditse umenyesha ko wipfuza kugura Sane, ukaba mbere wanamushikirije urwandiko rumwereka ibijanye n'ivyo Bayern yipfuza kuri uyo mukinyi. (Bild+) Umurwi Zenit St Petersburg witeze gutangaza ko waguze umukinyi wo kuruhande wa, Barcelona, umunya Brezili Malcolm w'imyaka 22, inyuma y'aho  iyo mirwi yompi yumvikanye  ku kiguzi cimiliyoni hafi 36,5 y'amapawundi. (Goal) Manchester United iriteguye guhangana na Barcelona muri rino ci mu kurondera umukinyi w'imbere w'umufaransa Isaac Lihadji w'imyaka 17. (La Provence, via Mail) Manchester United yashitse ku masezerano y'ugushobora kugura umukinyi wo hagati muri Monaco, umufaransa Hannibal Mejbri w'imyaka 16, ku giciro c'imiliyoni icenda z'amapawundi. (Mail) Everton ni umwe mu mirwi isanzwe iriko irondera ko yotizwa umukinyi w'inyuma wa Chelsea, Fikayo Tomori w'imyaka 2. (Evening Standard) Marco Verratti  asanzwe akinana na Neymar mu murwi Paris St-Germain avuga ko uyo murwi ukwiye kugurisha uyo mukinyi mugenziwe w'umunya Brezili w'imyaka 27 mu gihe vyoboneka ko atipfuza kubandanya awukinira, n'aho umumenyereza wawo Thomas Tuchel yipfuza ko Neymar aguma muri uwo murwi. (Express) Uwahoze ari umukinyi w'inyuma wa Barcelona, Carles Puyol w'imyaka 41, avuga ko umurwi Real Madrid wamurondeye incuro zibiri zose ariko akanka. (AS in Spanish) Umumenyereza w'umurwi Rangers, Steven Gerrard, aremeza ko utwigoro tw'ukurondera umukinyi wo ku ruhande wa Liverpool Ryan Kent w'imyaka 22 ataco twashitseko kandi ko udafise ubushobozi bwo gushobora kumugura burundu. (Daily Record) Biragaragara ko umukinyi Danny Drinkwater yiteguye kuguma muri Chelsea mw'ihiganwa ryimirije mu gihe uyo mukinyi w'imyaka 29 atararonka umurwi umwipfuza. (Evening Standard)	https://www.bbc.com/gahuza/imikino-49189647
health	US: Umuganga w'umwirabure yishwe na Covid avuga azize ivangura rishingiye ku rukoba	"Umuganga w'umwiraburekazi mu gisagara ca Indianapolis yishwe na Covid-19 haciye indwi nkeya yagirije umuganga w'umuzungu ko yanse kumuvura kubera ibara ry'urukoba rwiwe. Mw'ireresi yasohoye ari mu bitaro vy'ishure kaminuza ya Indiana, Susan Moore yavuze ko yarinze  ""kwitakambira"" ngo avurwe. Mu guhoza umuryango wabuze, abarongoye ibitaro bavuga ko bafashe nka nkama ibi birego vy'ivangura rishingiye ku rukoba ariko ntaco bavuze ku barwayi bandi boba bashobora kuba bahura n'ibi bibazo. Muri Reta Zunze Ubumwe za Amerika, Abirabure nibo babangamiwe cane na Covid gusumba Abazungu, nk'uko ubushakashatsi buvyerekana. Muganga Moore w'imyaka 52, yapfiriye ku rindi vuriro ku wa Mungu. Mu butumwa yari yanditse ku rubuga rwa Facebook ku wa 04 z'uku, asigura ukuntu umuganga avuga ko yari umuzungu yirengagije ububabare bwiwe, mu gihe yariko arira atakamba kandi vyanka n'uko ahema. Yanditse ati: ""Nta n'uko yumva amaborogo y'amahaha yanje, ntiyigeze ankorakora kugira anyumvirize. Yaranse no kumfata ibipimo. Namubwiye nti 'we ntushobora kwibaza ingene merewe'."" Itangazo ryasohowe n'ibi bitaro rivuga riti: ""Nk'ishirahamwe ryiyemeje guharanira uburinganire n'ukurwanya ubusumbasumbane bushingiye ku rukoba mu gisata c'amagara y'abantu, dufashe nka nkama cane ibirego vy'ivanguramoko kandi tugiye gukora amatohoza"". ""Turishimiye ukwitanga n'ubuhinga bw'abakozi bacu n'ingene bitaho neza abarwayi bacu imisi yose"". 'Uku niko abirabire bicwa' Muganga Moore yatowe Covid ku wa 29 z'ukwa cumi na rimwe, akaba yajanywe mu bitaro amenetse umutwe cane kandi akorora amaraso, vyanka n'uko ahema. Ariko, n'aho na we nyene yari umuganga, yavuze ko vyagoranye kugira ngo yakirwe. Muganga Moore yavuze ko yatakamvye asaba ko bomuha wa muti wo kurwanya imigera, Remdesivir, kandi ko bomupima mu gikiriza. Yavuze ko uyo muganga w'umuzungu igihe kimwe yamubwiye ko ata burenganzira afise bwo guhabwa uwo muti, amutegeka gutaha. Ku rubuga rwa Facebook, Muganga Moore yagize ati: ""Yantumye numva ko umengo nsa n'umuntu afata ibiyayuramutwe. Ariko kandi yari azi ko ndi umuganga. Nta biyayuramutwe mfata, kandi nari mu bubabare budasanzwe"". Muganga Moore avuga ko yari yasavye umwunganirizi mu vyo ubuvuzi, kandi ko yari yasavye y'uko yopfuma arungikwa kuvurirwa ahandi. Yahavuye arekurwa arataha, ariko biba ngombwa ko asubizwayo haciye amasaha makeya gusa bisubiye kwanka. Muganga Moore ati: ""Uku niko abirabure bicwa. Iyo ubarungitse muhira kandi badashobora kuronka ingene birwanira"". Muri ubwo butumwa, yaranditse avuga ko umuyobozi mukuru w'ivyo bitaro yari yavuze ko abakozi bari guhabwa inyigisho ku bijanye n'ubutandukane bw'abantu. Hagati aho, uyu muganga w'umuzungu yagirijwe ntiyigeze asaba imbabazi nk'uko yari yavyemeye. Muganga Moore yabandanije avuga ati: ""Jewe mvuga, kandi mbandanya ndabivuga, ko iyaba nari umuzungu, ibi bibazo ntavyo nari kugira"". Ivyabaye kuri Muganga hamwe n'urupfu rwiwe vyarateje induru nyinshi ku bijanye n'ibibazo vy'ivanguramoko bihanze abirabure ba Amerika mu bijanye n'ubuvuzi. Uwu mugera urasinzikaje cane abirabure n'izindi nkehwa muri Amerika. Abirabure muri Amerika bafise igihamana kibi co guhitanwa n'uwu mugera ku ncuro zitatu zose gusumba abazungu."	https://www.bbc.com/gahuza/amakuru-55451755
religion	India: Umupatiri n’umubikira bakatiwe guherayo bagirizwa kugandagura uwundi mubikira	"Umupatiri w'umugatorika n'umubikira bo mu Buhindi baciriwe umunyororo w'ubuzima bwose bagiriwe n'icaha co kugandagura uwundi mubikira, haraciye  imyaka irenga 28. Patiri Thomas Kottoorna hamwe n'Umubikira Sephy baciriwe urubanza ku wa kabiri bagiriwe kwica uwundi mubikira yari afise imyaka 21, Umubikira Abhaya mu 1992, maze baca bazimanganya ivyemezo vy'ubu bwicanyi. Aba bantu babiri bagandaguye uyu mubikira mu gihe yari abafashe bari mu busambanyi. Mu ntango, igiporisi cari cibajije ko uyu mubikira yari akiri muto yoba yariyahuye. Ariko haciye hatangura amatohoza yimbitse inyuma y'aho umuryango wiwe n'abaharanira agateka ka muntu berekaniye amakenga ku rupfu rwiwe. Sephy w'imyaka  55 ntaco aravuga kuri uru rubanza, ariko Patiri Kottoor ubu afise imyaka 69 ashimangira ko ari umwere. Ejo k uwa gatatu asomewe urwo rubanza, yabwiye ibinyamakuru vyo muri ici o gihugu ati: ""Jewe nta caha nakoze. Imana iri kumwe nanje"". Hari uwundi mupatiri agira gatatu, Patiri Jose Poothrikkayil, na we yagirijwe n'abashikirizamanza ko yasambanije Umubikira Sephy. Yarahagaitswe mu 2008 kuri ubu bwicanyi ariko mu nyuma ararekurwa kubera habuze ivyemezo. Ikiziga c'uyu mubikira Abhaya catowe mu kinogo hafi y'uburaro bw'ababikira bwitiriwe umweranda Piyo mu gisagara ca Kottayam kiri mu bumanuko bw'Ubuhindi. Sentare yavuze ko imbere y'uko yicwa, Abhaya yaravyutse mu gaturuturu ku wa 27 z'ukwa gatatu 1992, aja mu gikoni c'ubwo buraro bw'ababikira agiye gutora amazi yari muri firigo. Mu gihe yashika mu gikoni, yafashe mpiri Kottoor na Sephy. Sentare ivuga ko ku gutinya ko yohava abamenera ibanga, baciye bamwica hanyuma banyegeza ikiziga. Amatohoza ku rupfu rw'uyu mubikira yari akiri muto yarabaye ikibazo ngorabahizi mu Buhindi. Mu ntango, igiporisi c'akarere n'ic'igihugu vyari vyavuze ko yari yariyahuye. Ariko, mu 1993, ikigo c'Ubuhindi kijejwe igendereza (Central Bureau of Investigation, CBI) caciye gifata mu minwe iki kibazo, maze gisanga yarishwe, ariko nticashoka gitora abamugandaguye. Kw'itegeko rya sentare nkuru y'igihugu mu 2008, CBI yaciye isubira kwugurura amatohoza, irahagarika yongera iragiriza Kottoor, Sephy na Patiri Jose Poothrikkayil, ariko mu nyuma bararekuwe batanze ingwati. Niho haca hakurikira urubanza rwamaze igihe kirekire. Jomon Puthenpurackal aharanira agateka ka zina muntu akaba ari mu baharaniye ko uwakoze aka kabi kabishe akubitwa intahe mu gahanga avuga ati: ""Ubutungane burarenganuye Umubikira Abhaya. Agiye kwiruhukira mu mahoro""."	https://www.bbc.com/gahuza/amakuru-55434058
health	Ebola: DR Congo yatanguje isekeza ryo gucandaga i Butembo	"Repubulika y'Intwaro Rusangi ya Congo yatanguje isekeza ryo gucandaga abanyagihugu bo mu buseruko bw'ico gihugu inyuma y'aho ikiza ca Ebola gisubiriye kwibonekeza muri ako karere nk'uko bivugwa n'ishami rya ONU rijejwe amagara y'abantu kw'isi, OMS/WHO. DR Congo itangaza ko abantu bane ari bo bamaze kwanduka Ebola kuva gisubiriye kwibonekeza ku wa 07 z'ukwa kabiri  mu karere ka Butembo. OMS ivuga ko abakozi bo ku kigo c'ubuvuzi muri ako karere habonetsemwo umuntu wa mbere yayanduye ari bo bahereyeko gucandaga. Aya makuru aje haciye umusi umwe gusa igihugu ca Guinée kiri mu burengero bwa Afrika gitangaje ko catewe  n'iki kiza. Ikiza ca Ebola muri DR Congo cari catangajwe ko carangiye mu kwa gatandatu kw'umwaka uheze wa 2020. Cari cahitanye abantu 2.287 kuva mu kwa munani 2018. Doze zishika 8.000 z'urucanco rwa Ervebo, zari zasigaye igihe iki kiza gitangazwa ko carangiye, nizo ziriko  ziratangwa muri rino sekeza, nk'uko bivugwa n'umunyamakuru wa BBC akorera i Kinshasa Emery Makumeno . Ervebo ni rwo rucanco rwa Ebola rwemejwe ubwa mbere n'ikigo ca Amerika kijejwe imiti n'imfungurwa (FDA) mu kwa cumi na kabiri 2019. Ku wa Mungu, Guinée yatangaje ko ikiza ca Ebola casubiye gutera muri ico gihugu, inyuma y'aho habonekeye abantu indwi banduye hamwe na batatu cahitanye. Batanguye bacibwamwo, badahwa kandi bava amaraso inyuma y'aho bitabiriye igikorwa co gufuba umubikira hafi y'igisagara ca Nzérékoré kiri mu bumanuko bushira ubuseruko bw'ico gihugu. Itororokanirizo ry'amakuru AFP risubiramwo Alfred George Ki-Zerbo, aserukira OMS muri Guinée aho avuga ati: ""OMS iri maso kandi iriko iravugana n'ihinguriro ry'urucanco kugira ngo haboneke doze zikenewe kugira ngo tukirwanye amazi atararenga inkombe"". Hagati ya  2013 na 2016, abarenga 11.000 nibo bahitanywe n'ikiza ca Ebola mu burengero bwa Afrika cari catanguriye muri Guinée nyene. Umukuru w'igihugu wa Liberia George Weah yasavye abajejwe amagara y'abantu kumera magabo kugira ngo ico kiza ntigihave kibinjirana. Umunyamakuru wa BBC muri Sierra Leone, Umaru Fofana, avuga ko mu gihugu abanyagihugu bafitiye ubwoba Ebola gusumba Covid-19. Avuga ko kuba hari incanco nshasha bibaha umwizero  - ni mu gihe hari doze 500.000 zategekanijwe mu runani mpuzamakungu rw'incanco, Gavi. Ibi bihugu bitatu bifise abantu baharurwa muri miriyoni 22,5, ibitera impungenge ko abahingura izi ncanco bashobora kutaronka umwanya uhagije wo gukora izindi ncanco mu gihe zokenerwa kubera ubu hagezweho incanco za Covid, nk'uko uyu munyamakuru abivuga. Ebola ni iki?"	https://www.bbc.com/gahuza/amakuru-56080263
politics	Pierre Buyoya yahoze arongoye Uburundi yashinguwe uyu musi i Bamako muri Mali	Pierre Buyoya yarongoye Uburundi incuro zibiri akaba aheruka gushengera ku myaka 71 uyu munsi yashinguwe ku mugwa mukuru wa Mali, Bamako, nk'uko bivugwa n'ibimenyeshamakuru vyo muri iki gihugu. Imisa yo kumusezera muri Grande Cathedrale de Bamako, yitabiriwe n'abo mu muryango wiwe, intumwa zaserukiye leta ya Mali, n'izaserukiye Ubumwe bw'Afrika eka n'abahagarariye ibihugu vyabo muri Mali. Nta baserukiye reta y'Uburundi barungitswe mu birori vyo kumushingura nk'uko ibinyamakuru byo muri Mali bibivuga. Reta y'i Gitega ntiraba ryiza uyu muhisi. Hanyuma yashinguwe mw'itongo ry'abapfuye rya Ekleziya Gatolika i Bamako. Buyoya yatwaye Uburundi mu 1987 - 1993 na 1996 - 2003 hose afashe ubutegetsi ku nguvu, intwaro yiwe ikaba itavugwako rumwe. Mu 1993 yatsinzwe mu matora n'umuhisi Perezida Melchior Ndadaye, yemeye aho intahe ishize atanga ubutegetsi mu mahoro. Mu kwezi kwa 10 uyu mwaka yakatiwe umunyororo wo guherayo na sentare mu Burundi, yagirizwa uruhara mw'igandagurwa rya Perezida Melchior Ndadaye mu 1993. We yahakana ivyo yagirijwe akavuga ko urwo ari urubanza rufise imvo za politike. Mu kwezi guheze yavuze ko 'yatanze imihoho kugira aronke umwanya wo kweza izina ryiwe'. Haciye indwi zirenga gatoya zibiri Buyoya yarashengeye giturumbuka, umuntu umwe wo muryango wiwe yabwiye BBC ko yahitanywe na Covid-19 kandi ko yaguye i Paris mu Bufaransa. Hari ababona Buyoya nk'uwahisemwo inzira y'amahoro ku Burundi, akemera amasezerano ya Arusha akarekura ubutegetsi ku neza mu 2003. Hanyuma y'ibi akagirwa intumwa idasanzwe y'Ubumwe bwa Afrika mu bikorwa vyo kugarukana amahoro muri Sahel. Uyu munsi, i Bujumbura naho nyene habaye imisa yo kumusezera.	https://www.bbc.com/gahuza/amakuru-55465003
entertainment	Malawi irasaba Tyson kuyibera intumwa ku giterwa c'urumogi	"Umushikiranganji wa Malawi ajejwe uburimyi yandikiye rurangiranwa mu gukubitana ingu mu mugwi w'abaremereye cane Mike Tyson amusaba kuba intumwa y'ico gihugu ku giterwa c'urumogi. Umushikiranganji Lobin Lowe avuga ko amategeko agenga urumogi yemejwe mu mwaka uheze muri Malawi yatanze akaryo kubaba mu gihugu hagati no kw'isi yose. Uwo mushikiranganji yavuze ko ishirahamwe ry'urumogi muri Reta zunze Ubumwe za Amerika ryafashije gushika ku masezerano na Tyson. Lowe yanditse ati:""Malawi ishobora kutikorana yonyene kuko ivyerekeye ico giterwa kigoye bikaba bikenewe gukorera hamwe. Nshobora rero kukugena wewe Tyson, nk'intumwa iserukira igisata c'urumogi rwo muri Malawi."" Tyson kandi ni umugwizatunga akaba yarashize n'umutahe mw'irima ry'urumogi. Ibinyamakuru vyo muri marawi vyanditse ko Tyson yari yitezwe muri Malawi mu ndwi iheze ariko ko urugendo rwiwe rwungururijwe ku rindi sango. Urumogi rwo muri Malawi, na cane cane uruzwi kw'izina ry'inzahabo ya Malawi, rufatwa n'abarunywa mu kwinezereza nka rumwe mu ruryoshe cane."	https://www.bbc.com/gahuza/amakuru-59400803
sports	Ayavugwa mu mupira w’amaguru i Bulaya 06/08/2019: Zaha, Eriksen, Rooney, Pogba, Koscielny	Everton yegeranije imiliyoni 100 z'amapawundi kugira ngo ishobore kugura umukinyi Wilfried Zaha w'imyaka 26 asanzwe akinira Crystal Palace, ishizeko abakinyi Cenk Tosun, umunya Turukiya akina imbere, be na James McCarthy, umunya Ireland akina hagati, bompi bafise imyaka 28. (Sun) Uyo mukinyi mpuzamakungu Zaha wa Côte d'Ivoire yitezwe muri Everton mu mpera z'ikiringo c'igura n'igurishwa ry'abakinyi, Palace ikaba yitezwe kwemera kumutanga  ku miliyoni 65 z'amapawundi.  (Independent) Juventus iriko itegura gutanga abakinyi batatu ikabaguza n'umukinyi wo hagati wa Manchester United Paul Pogba w'imyaka 26 asanzwe anakinira n'umurwi w'Ubufaransa. (Mirror) Manchester United iri hafi yo gushika ku masezerano n'umukinyi Christian Eriksen wa Tottenham akomoka muri Danemark, inyuma y'aho umunya Portugali Bruno Fernandes w'imyaka 24 asanzwe akina muri Sporting Lisbon - uwundi yariko aronderwa na Man United - amenyeshereje ko yipfuza kwinjira muri Tottenham. (AS) Tottenham iriko yitegurira ko imirwi y'i Bulaya itanga ibiciro vyo hasi ku mukinyi wo hagati Eriksen mu gihe uyo mukinyi w'imyaka 27 atoshobora kugurishwa imbere yo ku munsi wa kane aho ikiringo c'igura n'igurishwa ry'abakinyi muri Premier League kizoba kirangiye.  (Telegraph) Burnley iriko irondera umukinyi yahoze akina muri Man United kandi yabaye na kizigenza w'umurwi nserukiragihugu w'Ubwongereza Wayne Rooney asanzwe akina muri DC United muri Amerika. Uyo mukinyi w'imbere w'imyaka 33 aherutse kugiriranira ibiganiro na Derby County imurondera nk'umukinyi n'umumenyereza. (Burnley Express) Leicester City ntizoshobora kugura umukinyi w'inyuma Nathan Aké w'imyaka 24 muri kino kiringo c'igura n'igurishwa ry'abakinyi, mu gihe Bournemouth imushakako igiciro c'imiliyoni 75 z'amapawundi. (Sky Sports) Arsenal yagerageje kwumvikana na kizigenza wayo Laurent Koscielny, ariko uyo mukinyi w'inyuma w'imyaka 33 yanse kujana na Arsenal mu nkino z'imyiteguro, yaranse ibiganiro. (Mirror) Arsenal  ishobora kuronderera muri RB Leipzig  ku mukinyi w'inyuma w'Umufaransa Dayot Upamecano w'imyaka 20, mu kibanza c'umukinyi wa Juventus Daniele Rugani - ariko intambamyi ikaba ari igiciro c'imiliyoni 50 z'amapawundi imuronderako.  (Mirror) Wolves imaze gutanga igiciro c'imiliyoni 30 z'amapawundi isaba uyo mukinyi w'umutaliyano Rugani. (Times) Norwich City  iripfuza umukinyi w'Umwongereza Danny Drinkwater w'imyaka 29 asanzwe akinira Chelsea, aboneka nk'umuzigo i Stamford Bridge. (Mail) Bournemouth  iri hafi gushika ku masezerano n'umurwi Liverpool, kugira ngo ushobore kuyitiza umukinyi wo ku ruhande Harry Wilson w'imyaka 22 akomoka muri Pays des Galles. (Mail) Umukinyi w'inyuma wa Tottenham Jan Vertonghen w'imyaka 32 akomoka mu Bubiligi, ashimangira ko yishimiye kuguma muri uyo murwi w'i Londres, mu gihe asigaje umwaka umwe gusa ngo amasezerano afitaniye nawo arangire. (Goal.com) Umukinyi wo hagati wa Manchester City, Fernandinho w'imyaka 34 akomoka muri Brezili, aremeza ko ashobora kuzokinishwa ku ruhande rw'inyuma mu nkino zimwe zimwe, inyuma y'aho haziye umukinyi Rodri w'imyaka 23 akomoka muri Espanye avuye muri Atletico Madrid. (Manchester Evening News)	https://www.bbc.com/gahuza/imikino-49251311
entertainment	Umunyarwandakazi Isabelle Kamariza ku rutonde rwa Forbes	Umunyarwandakazi Isabelle Kamariza ari ku rutonde rw'ikinyamakuru co muri Amerika, gitanga udushimwe, Forbes. Ni urutonde rw'abagore 8 ba mbere muri Afrika, baranzwe n'ibikorwa bihindura ubuzima bw'abandi cane cane abari mu bibazo bakeneye gufashwa. Isabelle Kamariza yashimwe kubera ikigo ciwe 'SolidAfrica', kigemurira abarwayi badashobora kwifungurira mu bitaro bine mu Rwanda. Yavuganye na Florentine Kwizera, atangura amubaza uko yakiriye ako gashimwe (umviriza aho hejuru).	https://www.bbc.com/gahuza/amakuru-56380373
health	Abahitanywe na Covid-19 bamaze kurenga imiriyoni zitatu kw'isi	"Abantu bamaze guhitanwa na ca kiza karanda ca Covid-19 kw'isi barenze imiriyoni zitatu, nk'uko bivugwa n'ishure kaminuza Johns Hopkins rikurikiranira hagufi iki kiza. Ibi bimeze uku mu gihe umukuru w'ishami rya ONU rijejwe amagara y'abantu kw'isi, OMS/WHO, agabisha ko isi ""iriko yegereza igitigiri kitari bwabeho c'abandura"" gushika ubu. Ubuhindi - igihugu gihanzwe n'ubwoko bugira kabiri bwa coronavirus - catangaje ko abantu barenga 230.000 ari bo banduye ku musi w'ejo wa gatandatu wonyene. Hafi abantu imiriyoni 140 nibo bamaze kwandura uwu mugera kuva wadutse. Ku wa gatanu, Dr Tedros Adhanom Ghebreyesus arongoye OMS yagabishije ko ""ibitigiri vy'abandura n'abapfa bibandanya biduga ku rugero ruteye ubwoba"". Yongerako y'uko ""mu mezi abiri aheze, ibitigiri vy'abandura ku ndwi vyiyongereye hafi incuro zibiri kw'isi"". Ishure kaminuza Johns Hopkins rivuga ko Reta Zunze Ubumwe za Amerika, Ubuhindi na Brezil - ibihugu bifise abanduye benshi gusumba ibindi kw'isi - vyonyene biteranije ibitigiri vy'abamaze guhitanwa n'uwo mugera barenga umuriyoni. Itororokanirizo ry'amakuru AFP rivuga ko mu ndwi iheze, abantu bashika 12.000 kw'isi yose bahitanye n'iki kiza. Hagati aho, ibitigiri bitangwa n'ibihugu vyinshi kw'isi bishobora kuba atari vyo. Amadoze arenga imiriyoni 800 y'incanco za coronavirus aramaze guhabwa abantu mu bihugu 165 kw'isi yose. Hagati aho, Dr Tedros yabwiye abategetsi ba ONU ku wa gatanu ati: ""Ubusumbasumbane mu bijanye no kuronswa incanco nico kibazo nyamukuru muri kino gihe - kandi turiko turananirwa"". Ibihugu bimwe biramaze kuronka no gucandaga abanyagihugu bavyo batari bake. Ivyo bihugu bifise ibitigiri binini vy'abanyagihugu bavyo bamaze gucandagwa, aha harimwo nk'Ubwongereza na Israel, bifise agahengwe kuko ibitigiri vy'abandura vyagabanutse cane rwose. Abahinga bo kw'ishure kaminuza  Imperial College London bavuga ko isekeza ry'ugucandaga ririko riragabanya abandura, abapfa n'abinjizwa ibitaro. Muri iyi ndwi, umuganga akomeye w'umunya Israel yavuze  y'uko yemera ko Israel - aho abarenga igice c'abanyagihugu bose bamaze gucandagwa - iri mu gushika ku rugero rw'aho igihugu cose kizoba gikingiwe. Ibi rero biri uko mu gihe hari ibihugu vyinshi bikirindiriye kuronswa incanco za mbere. Ibi nivyo vyatumye OMS igabisha ko hari ubusumbasumbane mu kuronswa incanco, aho biboneka ko zitariko zitangwa ku rugero rumwe hagati y'ibihugu bitunze n'ibikenye. Dr Tedros avuga ko mu bihugu bitunze, ica kane (1/4) c'abanyagihugu bamaze gucandagwa, mu gihe mu bihugu bikenye ari umwe ku bantu amajana ane (1/400). OMS iriko ikorana n'umugambi mpuzamakungu covax, mu guhimiriza ko ibihugu bitunze vyosangiza incanco ibihugu bikenye. Gushika mu mpera z'unwo mwaka, covax itegekanya ko yoba imaze gutanga imiriyaridi zibiri z'amadoze kw'isi yose, gusa incanco zimwe zisaba ko umuntu aterwa doze zibiri. Abahinga kandi bafise impungenge ku kuntu izi ncanco ziriko ziratangwa ubu zidashobora kurwanya ubwoko bushasha bw'iyi ndwara bukwirakwira ku muvuduko udasanzwe. Hariko harakorwa ubushakashatsi kugira ngo incanco zisubirwemwo kugira zishobore kurwanya ubwoko bushasha bw'umugera. Prof. Adam Finn ari mu murwi w'Ubwongereza ujejwe incanco (JCVI), avuga ko yiteze ko incanco zigiye kugenda zita inguvu buke buke uko uwu mugera uzogenda uhinduka."	https://www.bbc.com/gahuza/amakuru-56791004
politics	US na China vyoba bitera bija mu ntambara kubera Taiwan?	"Inyuma y’indwi nkeya umukuru wa Reta Zunze Ubumwe za Amerika agabishije Ubushinwa kuri Taiwan, Pékin iriyamiriza bikomeye aya majambo, ivuga ko izorwanya n’inguvu zayo zose iciyumviro ico ari co cose c’ukwikukira kwa Taiwan. Ku wa Mungu, umushikiranganji w’Ubushinwa ajejwe kwivuna abansi Jenerali Wei Fenghe yaragirije cane cane Amerika ko ishigikiye ukwikukira kw’iri zinga, avuga ko iriko “irahonyanga ivyo yiyemeje kuri Taiwan” no “kwivanga” mu bibazo vy’Ubushinwa. Ari mw’ikoraniro Shangri-la Dialogue, ikoraniro ryiga ku bijanye n’umutekano wa Aziya ririko ribera muri Singapour, yavuze ati: “Reka ntomore iki kintu neza: mu gihe hogira umuntu uwo ari we wese yohirahira gutandukanya Taiwan akayikura ku Busshinwa, ntituzohingitanya kurwana. ""Tuzorwana n’inguvu zacu zose gushika ku wa nyuma. Aya niyo mahirwe yonyene y’Ubushinwa”. Avuze aya majambo inyuma y’ubutumwa Perezida Joe Biden aherutse guha Ubushinwa ko buriko “bufyina ahafyikiye” mu kugururira indege zabwo hafi ya Taiwan. Yiyemeje ko azokingira iri zinga mu gihe ryoramuka ritewe. Taiwan, izinga ryifata nk’igihugu cigenga, yamye irwanirwa n’Ubushinwa. Ariko Taiwan kandi igendera kuri Amerika nk’incuti yayo ya hafi gusumba, mu gihe Washington ifise itegeko riyisaba gufasha iri zinga kwivuna umwansi. Ivyo guterana amajambo vyagiye kwunyuka igihe Ubushinwa burungitse indege z’intambara mu kirere ca Taiwan – mu gasotoro kanini cane muri uno mwaka, aha hakaba hari mu kwezi guheze – mu gihe Amerika nayo yarungitse amato y’intambara mu mazi ya Taiwan. None ubwo Amerika n’Ubushinwa vyoba biriko bitera bija mu mishamirano ya gisirikare? Hari ubwoba bwinshi ko hashobora kwaduka intambara mu gihe Ubushinwa bwotera Taiwan. Pékin yarigeze kuvuga ko izokwisubiza iri zinga hakoreshejwe inguvu bibaye ngombwa. Ariko abihweza ibintu n’ibindi babona ko ibi bidashoboka  - muri iki gihe. Hari impari nimba Ubushinwa koko bufise inguvu za gisirikare zihagije kugira ngo ikore igitero, mu gihe Taiwan ibandanya yegeranya inguvu zo mu kirere no mu mazi. Ariko abenshi baremera ko Pékin izi neza ko yohahombera cane kandi ko vyotera akaga – atari ku Bushinwa gusa, ariko no kw’isi yose. ""Hari vyinshi bivugwa, ariko Abashinwa bategerezwa kuhagabira cane nu gihe boba bategura gutera Taiwan, cane cane ko ari ikibazo cegeranye n’ica Ukraine. Ubutunzi bw’Ubushinwa burafitaniye isano rinini cane n’ubutunzi bw’isi gusumba uko ubwo Uburusiya bumeze”, ibi bikaba bivugwa na William Choong wo mu kigo gikurikirana ibibazo vyo mu karere ka Aziya y’ubumanuko bushira ubuseruko (Institute of Southeast Asian Studies). Ubushinwa bubandanya busaba ko “busubirana na Taiwan mu mahoro” – ico Jenerali Wei yashimitseko ku wa Mungu – kandi ko buzofata ingingo mu gihe gusa bwosotorwa. Rero icotuma umuriro waka ni uko Taiwan itangaza ku mugaragaro ko yikukiye. Ariko iki nico Perezida Tsai Ing-wen azibira, n’aho yama avuga ko ari igihugu cigenga. Abanya - Taiwan hafi bose barashigikiye iki ciyumviro, ko ibintu vyoguma uko biri, n’aho hari inkehwa bavuga ko bashaka gushika ku bwigenge. Ariko kandi, ni nk’uko Amerika idashaka kwinjizwa mu ntambara yotuma ikoresha uburyo bwinshi bwa gisirikare muri Aziya, kandi ibandanya ivuga ko itipfuza intambara. Umunyamabanga wa reta ajejwe kwivuna abansi, Lloyd Austin nawe nyene akaba yaritavye iri koraniro, mw’ijanbo yashikirije yavuze ko Amerika idashigikiye ukwikukira kwa Taiwan, kandi ko idakeney “intambara nshasha y’ukwikekana [Guerre froide/Cold War]). Collin Koh, umushakashatsi kw’ishure S Rajaratnam School of International Studies  avuga ati: ""Impande zompi ntizirota zidegura ku kibazo ca Taiwan. ""Ariko bategerezwa kuraba neza, na rirya batagomba kuboneka ko ari bo batuma ibintu bisubira inyuma”. “Ariko aho nyene kandi, barazi neza  ko bitokworoha mu gihe boja mu ntambara yeruye. ""Bariko barabana ku jisho ivyo umwe wese avuga, kandi buri ruhande ruriko rugerageza kworosha ibintu”. Kubona Jen Wei na Austin babonana ukwabo mw’ikoraniro Shangri-la Dialogue cabaye ikintu ciza, kuko bisigura ko impande zompi zishaka kwerekana ko “bagishaka kwicara bakabiganirako, bagashika mu masezerano, bakemera ko hari ivyo badategerezwa kubona kumwe”. Koh avuga ko ibi bishobora gutuma haba ibiganiro hagati y’ibi bisirikare bibiri vyotuma icuka kibi coteza intambara kivaho, hanyuma hagasubira kunagurwa “ingendo y’ibiganiro” yari ibuze mu gihe c’ubutegetsi bwa Donald Trump. Ariko n’aho biri uko, uku guterana amajambo hagati y’Ubushinwa na Amerika kwitezwe kuzobandanya uku. Ubushinwa bufise mbere no kwongereza “ibikorwa vy’agasotoro” mu ntumbero yo gutesha umutwe ingabo za Taiwan  - nko kurungika izindi ndege z’intambara  - canke mu gukwiragiza ibinyoma, nk’uko bivugwa na Dr. Ian Chong, umuhinga w’umushinwa kuri kaminuza ya Singapour. Taiwan yarigeze kwagiriza Ubushinwa ko bwateguye isekeza yo gukwiragiza ibinyoma muri ino misi iri zinga ryegereje amatora, bikaba vyitezwe ko iri zinga ritegura amatora akomeye mu mpera z’uno mwaka. Kuri Amerika n’Ubushinwa n’ibura, “nta shaka ririho ryo guhindura aho bihagaze” ubu, na rirya cane cane himirije ibikorwa bikomye – amatora yo muri Munyonyo (11) muri Amerika, hamwe n’ikoraniro rigira 20 ry’umugambwe w’aba Komunista  mu Bushinwa mu gice ca kabiri c’uno mwaka aho Perezida Xi Jinping yiteze gutsimbataza ubutegetsi bwiwe. Dr Chong ati: “Iciza kihari ni uko ata ruhande na rumwe rushaka ko ibintu vyunyuka”. “Ariko n’aho ibintu bitokwunyuka ntibisigura ko tuzoba duhagaze neza. Rero twese turacari muri iki kibazo mu gihe kanaka”."	https://www.bbc.com/gahuza/articles/c7211wn0e4wo
entertainment	Chris Brown yagirijwe ko yahaye ibiyayuramutwe umugore aca amusambanya ku nguvu mu bwato	"Chris Brown yagirizwa ko yahaye ibiyayuramutwe umugore aca aramusambanya ku nguvu, ubu akaba ariko mu rubanza rushobora kumutwara imiriyoni 20 z'amadorari y'abanyamerika. Iki caha co gufata ku nguvu kivugwa ko cabereye mu bwato (yacht) ku wa 30 kigarama (ukwa cumi na kabiri) 2020 i Miami mu ntara ya Florida. Ikiganiro Newsbeat ca Radio 1 cagerageje kuvugana n'abaserukira Chris Brown kugira ngo bagire ico bavuze ariko gushika ubu ntaco barishura. Chris Brown asa n'uwishuye aciye ku rubuga rwa Instagram, aho avuga ko ariko arakurikiranwa kubera ariko ategura gusohora umuziki. Yanditse ati: ""NDIBAZA KO ARI IVYO MUBONA MWESE....ni igihe cose ngiye gusohora umuziki canke mfise imigambi kanaka"". Uru rubanza rwugurujwe n'umunyamuziki atashatse kumenyekana, azwi gusa kw'izina rya 'Jane Doe' mu nzandiko z'amategeko. Izi nyandiko zerekana ibirego bitanu bitandukanye kuri uyu munyamuziki - gufata ku nguvu, ihohotera rishingiye ku gitsina, guturubika n'ibigirankana, guturubika umuntu kubera urwangara hamwe no gupfunga umuntu atabifitiye uburenganzira kandi amuturubitse. Uyu mugore avuga ko afise ""ubwoba ko ashobora kwicwa canke gutakaza akazi"" . Avuga ko yahawe ubutumire muri ubwo bwato bwegukira umunyamuziki wo mu mudiho wa rap (rapper) akongera kaba n'umu 'producer',  Diddy, ari naho habereye iki caha kivugwa. Nk'uko uru rwandiko Newsbeat yashoboye kubona rubivuga, uyu mugore avuga ko amaze gushika, Brown  yamuhaye ikinyobwa mu nyuma aca yumva ""umubiri urahindutse giturumbuka mu buryo atashobora gusigura"". Uru rwandiko ruvuga ko ""yataye umutwe, inguvu ziramuherana, aca afatwa n'itiro"", imbere y'uko atwarwa mu gitanda ariho bivugwa ko Brown yaciye amwambura impuzu amusambanya ku nguvu. Brown avugwa ko ku musi wakurikiye yahamagaye uyo mugore, amubwira ko yofata imiti kugira ntasame imbanyi. Newsbeat kandi yagerageje no kuvugana n'abaserukizi ba Diddy, ariko nta nyishu baratanga."	https://www.bbc.com/gahuza/amakuru-60186922
sports	Ballon d'Or: France Football yakoze impinduka mu gutora uwuronswa aka gashimwe	"Agashimwe k'Umupira w'Inzahabu, Ballon d'Or, gahabwa umukinyi wa mbere kw'isi haba ku ruhande rw'abagabo canke rw'abagore, kuva ubu kagiye gutangwa hisunzwe ingene abakinyi bavyifashemwo mu kiringo c'umwaka w'inkino (saison) aho kwisunga umwaka usanzwe (année civile). Ikinyamakuru France Football - ari naco gitegura aka gashimwe k'iteka  - cafashe kandi ingingo yo kugabanya abagize umurwi w'abafata ingingo. Uyu murwi w'abanyamakuru 170 wagabanijwe gushika kw'ijana ku ruhande rw'abagabo, mu gihe ku ruhande rw'abagore uyu murwi uzoba ugizwe n'abantu 50. Pascal Ferre umukuru wa France Football avuga ati: ""Imbere y'aha, twahora dufata ingingo dufatiye ku bice bibiri vy'imyaka y'inkono ibiri itandukanye. Ubu rero ibintu bigiye gutomoka neza"". Uyu mukuru wa France Football  ati:  ""Ni akaryo keza ko kuyiha inguvu nshasha"". Izi mpinduka zitangajwe inyuma y'aho umusatirizi wa Paris St-Germain Lionel Messi acaguriwe nk'umukinyi yatsindiye Ballon d'Or mu 2021, abatari bake bakaba barabineguye cane, aho abakunzi benshi b'umupira w'amaguru babona ko umusatirizi wa Bayern Munich Robert Lewandowski  ari we yari akwiye kuronswa aka gashimwe. Messi yatsindiye aka gashimwe k'iteka ku ncuro igira indwi mbere akaba ari we aciye umuhigo, ariko Lewandowski - yaje mu kibanza ca kabiri  - yari yinjije ibitsindo 41 mw'ihiganwa ry'Ubudagi, Bundesliga, mu mwaka w'inkino wa 2020-21 anafasha Bayern gutsindira iri higanwa ku ncuro igira icenda yikurikiranya. Ferre avuga kandi ko bazokwibanda cane cane ku vyo abakinyi bazoba bashitseko ku gatwe kabo hakwibanda ku bikombe umurwi kanaka uzoba watsindiye. Impinduka zabaye ku gitigiri c'abagize umurwi ufata ingingo zizoshira hamwe abanyamakuru 100 bava mu bihugu vy'ibihangange mu mupira w'amaguru ku ruhande rw'abagabo, hamwe na 50 kandi bava mu bihugu vy'ibihangange mu mupira w'amaguru ku ruhande rw'abagore. Ibindi birori vyimirije vyo gutanga udushimwe twa Ballon d'Or bizoba mu kw'icenda canke ukw'icumi 2022 kandi tukaba tuzokwisunga umwaka w'inkino uzorangira mu kw'indwi hamwe n'ihiganwa ry'abagore Euro 2022. Ihiganwa ry'igikombe c'isi yose ku ruhande rw'abagabo  - rizobera muri Qatar mu kw'icumi na rimwe na cumi na kabiri - ntirizokwisunga gushika mu bushimwe bwa 2023."	https://www.bbc.com/gahuza/imikino-60719083
sports	Shakira na Jennifer Lopez baraye babiciye biracika	"""Hello Miami!"" niyo majambo yari mu ndirimbo zari ziherekejwe n'ingoma hamwe n'amatarumbete. Mu rukino rwari rurindiriwe cane rwa Super Bowl muri Amerika ejo ku wa Mungu, abaririmvyi rurangiranwa babiri Shakira hamwe na Jennifer Lopez bari barindiriwe n'abantu isinzi bitezwe muri ico gihe. Bwari bwo bwa mbere muri kahise k'urukino Super Bowl rurorerwa n'abantu benshi gusumba izinki nkino muri Amerika abaririmvyi babiri bompi bakomoka muri Amerika y'Epfo baririmba mu gihe c'akaruhuko. Iryo higanwa ryabereye ku kibuga ca Hard Rock mu gisagara ca Miami c'intara ya Floride rikaba ryariko rihuza imirwi ya Kansas City Chiefs na San Francisco 49ers. Ishirahamwe ry'umupira w'amaguru wa Amerika (NFL) rimenyesha ko urwo rukino rufise abafana bashika mu miliyoni 30.2 bakomoka muri Amerika y'Epfo canke bavuga ururimi rw'iki Espanyole, bakaba barengako imiliyoni zibiri ku bari bazwi mu 2017. Imbere y'uko batangura ico giteramo, Jennifer Lopez yabwiye  Shakira  ati: ""Reka twereke isi ico aba bakowa babiri bakomoka muri Americas y'epfo bashoboye"". Kuva bimenyekanye ko ivyo bihangange bizoririmba mu rukino rwa nyuma rw'iryo higanwa rigira 54 ry'umupira w'amaguru wa Amerika, rwabonetse ko ari rwo rukino rwa nyuma rukomeye ku ba nya Amerika y'Epfo. Wari umunezero urenze urugero inyuma y'aho ivyo bihangange mu muziki berekaniye ubuhinga bwabo kuri ico kibuga i Miami, aho baririmvye nyinshi mu ndirimbo zakunzwe cane. Mu kiganiro n'abamenyeshamakuru mu ndwi iheze, Shakira yari yavuze ko ico giteramo cari nk'umunsi mukuru uzoba ugizwe n'ukwerekana imico n'imigenzo bitandukanye"". Cabaye igiteramo herekaniwemwo imidiho itandukanye kuva kuri za Salsa, tukaja kuri za reggae, za hip-hop  gushika mbere no ku midiho ifise inkomoko ya Afrika. Harageze igihe mbere baririmbira hamwe zimwe mu ndirimbo zabo zabiciye bigacika, harimwo na ya ndirimbo Waka Waka ya Shakira yafatwa nk'indirimbo ndanga mahiganwa y'igikombe c'isi yose yo mu 2010. Muri ico giteramo baboneyeko no kwibuka umukinyi w'umupira w'amaboko Kobe Bryant yapfuye mu ndwi iheze mw'isanganya rya kajugujugu ari kumwe n'umukobwa wiwe n'abandi bantu batanu. Imbere y'uko kiba, Lopez yamenyesheje ko yari yamye yipfuza kwibuka uyo munonotsi kuva umukunzi wiwe Alex Rodriguez  amumenyesaheje ivyari bihejeje gushika. ""Nari mu myimenyerezo nsubiramwo indirimbo igihe Alez aje kundaba akorora amosozi, ambwira ati: 'Ntushobora kwibaza ibintu bihejeje gushika'. Ntiyavyumva"". Ati: ""Ndibaza ko ivyashitse bikorako benshi kuko bitwibutsa ingene ubuzima ari amazi aseseka ntibayore"". Hasigaye amasaha makeya ngo ihiganwa ritangure, abo baririmvyo Shakira na J. Lo babanje guhanahana ubushimwe batsindiye. Hari haciye imyaka itari mike iyo mikono yakira abaririmvyi rurangiranwa nka ba Michael Jackson , Justin Timberlake canke Lady Gaga imbere y'uko uno mwaka iryo higanwa riterwa iteka n'abo baririmvyi bakomoka muri Colombia na Porto Rico. Umuririmvyi akomoka muri Amerika y'Epfo yaheruka guterwa iryo teka ni Gloria Estefan, yatanguye mu 1992 asubira mu 1999."	https://www.bbc.com/gahuza/amakuru-51359342
sports	Champions League: Real Madrid igikombe ca 14, Liverpool mu marushwa	"Ivyizigiro vya Liverpool vyo gutsindira igikombe kigira indwi co mw'ihiganwa rihuza imirwi yabaye iya mbere I Bulaya (Champions League) birangiye mu mubabaro aho iguye mu minwe ya Real Madrid i Paris. Umusatirizi wa  Brezili Vinicius Jr, niwe ayihumiye, mu kwinjiza igitsindo kimwe rudende mu rukino rwose, aho yari yiketswe ko yoba yari yaraririye, Trent Alexander-Arnold akaba ari we yatumye ahagarara neza, bituma Real Madrid itahukana iki gikombe kigize 14, aho nyene niyo iherutse gutsindira ihiganwa rya Espagne, La Liga. Liverpool yaronse amahirwe menshi yo gutsinda ariko umunyegori Thibaut Courtois  yari yariye amavubi, uyu yahoze asamira Chelsea akaba yabanje gukurayo umupira wari utewe na Sadio Mane, imbere yo gukurayo uwundi mupira ukomeye wari utewe mw'igori na Mohamed Salah. Mohamed Salah, yateshejwe iki gitsindo mu gihe yarondera kwihora ivyo yabonye mu rukino nk'uru nyene rwo mu 2018 na Real Madrid nyene, aho vyabaye ngombwa ko ava mu kibuga mu gice ca mbere kubera imvune. Uru rukino rwategerezwa gutangura isaha imwe z'ijoro mu masaha mpuzamakungu (ni ukuvuga isaha zitatu z'ijoro mu masaha y'Uburundi n'Urwanda)  rwatanguye rucerewe iminota 36 yose, kubera ""ibibazo vy'umutekano"" inyuma y'aho hari amasanamu asohote yerekana isinzi ry'abantu hanze y'ikibuga bariko bagerageza kwinjira mu kibuga ca Stade de France. Gutsindwa kwa Liverpool gutumye uyu murwi warondera gukora ibidasanzwe mu mupira w'amaguru mu gutahukana ibikombe bine muri uno mwaka w'inkino urangiye, utahira bibiri gusa, ica FA (FA Cup) hamwe n'ica Carabao (Carabao Cup)."	https://www.bbc.com/gahuza/61621740
