category	headline	text	url
politics	Abarundi babiri bakomeretse mu gitero ca grenade mw'ikambi y'impunzi muri Malawi	Abantu batanu, harimwo Abarundi babiri, nibo bakomerekeye mu gitero c’igisasu ntezwantoke (grenade) cabereye mw’ikambi y’impunzi ya Dzaleka muri Malawi, nk’uko bitangazwa n’igipolisi c’ico gihugu. Iki gitero cabaye ku wa gatatu kw’isaha imwe z’ijoro kw’isoko nkuru y’iyo kambi, nk’uko bimenyeshwa n’igipolisi, kikavuga kandi ko cahagaritse impunzi y’umunyarwanda yikekwa ko ari we yakoze ico gitero n’ibigirankana. “Barabonye umuntu yakije umwampi imbere y’uko atera ikintu ciketswe ko yari grenade”, niko Gladson M'bumpha, umuvugizi w’igipolisi mu karere ka Dowa yabwiye BBC. M'bumpha avuga ko muri aba batanu bakomeretse harimwo Butoyi Fideli arongoye impunzi z’Abarundi muri iyo kambi, hamwe kandi na Bruno Ndayishime, umunyamabanga wiwe. Avuga ko muri kino gihe bataramenya imvo yatumye uyu muntu atera iyi grenade, ariko ko uwiketswe ariko arabazwa. Gladson M'bumpha avuga ko iyo kambi  irwiriyemwo impunzi “z’Abarundi, Abanyarwanda n’Abakongomani”, ariko ko harimwo n’izindi ziva mu bihugu bitandukanye nka Tanzania na Somalia. Avuga ko iki ari co gitero ca mbere kibaye muri ino kambi yo mu karere ka Dowa, kandi ko igipolisi kiriko kirakora ibishoboka vyose kugira ngo kimenye uwagirizwa igituma yateye grenade abo bantu. Ati: “Iki ni ikintu catumye igipolisi kimera magabo kuko impunzi ntizemerewe gutunga ibirwanisho nk’ibi bicira umuriro”. Avuga ko iyo kambi yari isanzwe itekanye imbere y’uko iki gitero kiba. Umwe mu barundikazi barongoye abandi muri iyo kambi atashatse ko izina ryiwe rimenyekana, yabwiye BBC ko impunzi muri iyo kambi zifise ubwoba kuko ari ikintu kitari bwigere kibaho kuva iyo kambi itanguye. Ati: “Ni ikintu caduteye ubwoba kuko cadushikiye giturumbuka kandi tudashobora gutahura ingene cashitse, ikintu tutari tumenyereye kubona mu nkambi y’impunzi mu myaka ishika 30 imaze”. Avuga ko, n’aho uwikekwa gukora ico gitero ari impunzi y’umunyarwanda, “tubanye neza nta kibazo dufitaniye n’abanyarwanda turi kumwe mu nkambi”. Hagati aho, uyu mupfasoni avuga ko bafise ubwoba ko reta ya Malawi ishobora kubafatira ingingo zitabashimisha. Ati: “Tubaye mugihugu nk’abashitsi, si igihugu cacu, barashobora kutwiyumvira ukundi kuntu, bakerekana ko kumbure turi abicanyi, canke ibindi”. Asaba reta gukora amatohoza yimbitse kugira ngo bamenye intandaro y’ico kibi maze bashobore guhumurizwa. Abajijwe nimba ata mugambi bafise wo guhunguka nk’uko reta y’Uburundi ibatera akamo, uyo mupfasoni avuga ati: “Reta ni reta nyene kandi ivuga nka reta, umwe wese afise ivyo yagiye ahunga bitandukanye n’ivyo uwundi. “Umwe wese ashobora kuvuga ati jewe aho navuye nshobora kuhasubira nta kibazo, uwundi nawe ati jewe sinohasubira kuko mfise ibibazo. “Rero ako kamo reta itera, iragatera ariko kitabirwa n’uwubikeneye, kuko buri muntu wese afise ibibazo vyiwe vyatumye ahunga”.	https://www.bbc.com/gahuza/articles/c727gv4dy7vo
sports	Dickson Etuhu: Uyu yahoze akinira Nigeriya yagiriwe na ruswa mu mukino muri Swede	"Dickson Etuhu, yahoze ari umukinyi nserukiragihugu wa Nigeriya mu mupira w'amaguru, yagiriwe n'icaha co kugerageza kugura umukino muri sentare yunguruza imanza muri Swede. Sentare yunguruza imanza ya Stockholm mu rwandiko yasohoye kuri uno wa gatatu yavuze ko ata gukekeranya Etuhu n'uwundi yahoze ari umukinyi atavuzwe bagerageje guhenda umunyegoli wa AIK, Kyriakos ""Kenny"" Stamatopoulos. Bashaka kugura umukino wo mu ciciro co hejuru mu mupira w'amaguru muri Swede mu mwaka w'2017. Etuhu yakiniye amakipe menshi yo muri Premier League mu Bwongereza harimwo Manchester City, Sunderland, Preston, Blackburn na Fulham, yasimvye urw'umunyororo ariko acirwa igihano co kutaja mu nkino, ariko nta bindi vyashizwe ahagaragara. Uwo mugabo w'imyaka 37, yavuye mw'ikipe ya AIK mu 2016, yavuze ko azokwunguruza kuri iyo ngingo muri sentare ntahinyuzwa. Sentare yavuze ko ""ivyo abo bagabo bahaye uwo mukinyi (Stamatopoulos) vyari ibintu utokekeranya ko biri mu rwego rw'ibigize icaha ca ruswa."" Etuhu yari yabanje kugirwa umwere na sentare mu mwaka uheze ariko umushinjacaha Johan Lindmark yaciye yunguruza, akaba yabwiye ikinyamakuru Espressen co muri Swede ko ashimye urubanza rw'uno munsi. Lindmark yagize ati ""Nakiranye isomwa ry'urubanza rw'uno munsi n'umutima uhimbawe. Nari nunguruje nzi yuko sentare izohindura kandi sinatangaye mbonye ingingo yashitsweko."" Etuhu yakiniye ikipe ya Nigeriya, Super Eagles, inshuro 20 mu gikombe ca Afrika mu 2008 no mu 2010 co kimwe no mi gikombe c'isi muri Afrika y'epfo."	https://www.bbc.com/gahuza/imikino-50410472
sports	Guardiola ati 'Lionel Messi azorangiriza umwuga wiwe muri Barcelona'	"Pep Guardiola arahakana amakuru avuga ko  Lionel Messi ashobora kumuhamyva muri Manchester City, akavuga ko yizeye neza y'uko uyo mukinyi azorangiriza umwuga wiwe muri Barcelona. Imyaka yose y'umwuga wiwe, Messi, ubu afise myaka 32, ayimaze muri Barcelona, ariko mu masezerano afitaniye nayo hakaba harimwo ikigabane kimuha uburenganzira bwo kuja ahandi mu ci riza. Guardiola yaramenyereje Messi i Camp Nou hagati ya 2008 na 2012, aho yatwaye ibikombe bitatu vy'ihiganwa ry'umupira w'amaguru  rya Espanye, La Liga, hamwe n'ibikombe bibiri vy'ihiganwa rya Bulaya rihuza imirwi yabaye iya mbere iwabo, Ligue des Champions. Guardiola ati: ""Jewe ndipfuza ko yoguma hariya [muri Barça]"". Uyo mumenyereza wa Man City yavuye muri Barcelona asize ayifashije gutsindira ibikombe 14 mu myaka y'inkino ine, aca aja kumenyereza umurwi Bayern Munich wo mu Budagi. Yagiye mu Budagi gutsindira ibikombe bitatu vy'ihiganwa ry' Ubudagi, Bundesliga, mu myaka itatu ikurikirana. Mu Bwongereza, myaka itatu amaze amenyereza Man City amaze gutsidindira Premier League incuro zibiri zikurikirana, 2017/2018 hamwe na 2018/2019, n'aho muri uno mwaka ibintu bitifashe neza kuko Liverpool ifise ikibanza ca mbere muri iryo higanwa iyisumvya amanota 22 mu gihe hasigaye ingiko 13 gusa. Messi, umukinyi amaze gutsindira umupira w'inzahabu incuro zitandatu, ibikombe 10 vya La Liga hamwe n'ibikombe bine vya Ligue des Champions, afise amasezerano azorangira mu 2021 muri Barcelona. Hagati aho, aherutse gushikiriza amajambo atari meza ku wujejwe ukwinonora imitsi muri Barcelona, Eric Abidal, inyuma y'aho uyu Mufaransa yagirije abakinyi ko ata shaka berekanye igihe bamenyerezwa na Ernesto Valverde aherutse kwirukanwa. Mw'ihiganwa rya Espanye, La Liga, Barcelona iza mu kibanza ca kabiri inyuma ya Real Madrid iyisumva amanota atatu. Mu gihe hari abibaza ko Guardiola ashobora kuboneraho akarondera Messi kubera icuka kibi hagati yiwe na Abidal, uyo mumenyereza wa Man City ntaco bimubwiye. Abidal na Messi bompi barabaye abakinyi biwe. Avuga ati: ""Jewe sinkunda kuvuga ivyerekeye abakinyi b'iyindi mirwi"". ""Ndibaza ko azorangiriza umwuga wiwe muri Barcelona"". Lionel Messi yashitse muri Barcelona afise imyaka 13, ni ukuvuga mu 2000, aho yatanguriye gukira umupira w'amaguru mu bana batarenza imyaka 14. Yagiye atera imbere mu buryo bw'agatangaza, aho yaduga akaja muri Barça C, hanyuma muri Barça B, gushika mu murwi mukuru, ivyo bikaba vyabaye mu gihe gito cane kitari bwabeho. Mu kw'icenda guheze, uyu mukinyi w'igitangaza aherutse gutsindira agashimwe k'umukinyi wa mbere wa FIFA mu mwaka wa 2019,  ku ncuro ya gatandatu, imbere ya Christiano Ronaldo wa Juventus na Virgil van Dijk wa Liverpool."	https://www.bbc.com/gahuza/amakuru-51425364
health	Covid-19: 83% vy'abanye-Afrika ntibararonswa urukingo rwa mbere - OMS	"Umukuru w'ishami rya ONU rijejwe amagara kw'isi, OMS, Dr Tedros Adhanom Ghebreyesus, avuga ko abanye-Afrika 83% batararonswa urukingo rwa mbere rwa Covid-19. Ivyo yabishikirije mu buryo bw'iyakure mu nama yabereye ku murwa mukuru wa Nigeria Abuja. Hari ku munsi hibukwa umwaka uheze Afrika ironkejwe inkingo za mbere za Covid muri wa mugambi wa Covax. Covax ni umugambi mpuzamakungu ugamije kuronsa bose ku buryo bungana inkingo za Covid. Dr Tedros yavuze ko uwo mugambi wadindijwe cane n'ivyo yise ""ukwigungirako urukingo ku rwego rw'ibihugu"". Ngo vyatewe kandi n'amashirahamwe ahingura imiti, yashira imbere ibihugu vyifise mu gutanga izo nkingo."	https://www.bbc.com/gahuza/amakuru-60494062
politics	Umugwi wa ONU uvuga ko agateka ka muntu mu Burundi kagihonyangwa	"Umugwi wigenga wa ONU wo gutohoza ku mabi ahonyanga agateka ka zina muntu mu Burundi uvuga ko n'ubwo umukuru w'igihugu Evariste Ndayishimiye yiyemeje guteza imbera ako gateza ngo n'ubu nta ngingo zifadika zirafatwa muri iyo nzira. Doudou Diene arongoye uwo mugwi umaze imyaka itanu yabivugiye mu kiganiro n'abamenyeshamakuru ku munsi  uwo mugwi wari uramutse ushira ahabona icegeranyo cawo kigira gatanu. Mw'ijambo ry'intangamarara, Doudou Diene yavuze ko ""inyuma y'igisa n'uko ibintu vyasubiye mu buryo, amabi akomeye yo guhonyanga agateka ka zina muntu abandanya mu gihugu"". Reta y'Uburundi yagumye ihakana ivyegeranyo uwo mugwi wagiye urasohora ivuga ko ari ibinyoma kandi bifise intumbero ya poritike. Uwo mugwi uvuga ko kuva Prezida Ndayishimiye ashitse ku butegetsi haraheze amezi 15 ""uretse ko amabi akomeye cane yabandanije akorwa, ku mpande zimwe zimwe, ibintu vyarunyutse"". Uwo mugwi utanga akarorero k'abantu bo mugambwe utavuga rumwe na reta, CNL, abahoze mu gisirikare ca kera bagwiriyemwo abatusti  na bamwe mu bahungutse bafashwe n'abajejwe umutekano bagirizwa gukorana n'abitwaje ibigwanisho kuva aho hagabiwe ibitero mu kwezi kw'umunani mu 2020. Umugwi uvuga ko bamwe ""bishwe ata rubanza baciriwe, abandi baburirwa irengero, abandi nabo barapfungwa ata mategeko akurikijwe"". Uwo mugwi uvuga ko n'ubwo icuka ca poritike casa n'icabaye ciza inyuma y'amatora yo mu 2020, ukutihanganira abatavuga rumwe n'ubutegetsi n'ubu bigikomeye cane. N'aho hatangwa akarorero ku banywanyi b'umugambwe CNL babandanya gukorerwa amabi atandukanye harimwo kuburwa irengero, gufatwa bidaciye mu mategeko no kuborezwa igufa na cane cane kuva mu kwezi kwa gatandatatu mu 2021. Abagirizwa ayo mabi basa n'abasanzwe bavugwa mu bindi vyegeranyo. N'abo mu rwego rw'iperereza, abapolisi, hamwe n'imbonerakure, urwaruka rw'umugwambwe uri ku butegetsi. Umugwi uvuga ko abakora ayo mabi batigera babibazwa imbere y'ubutungane hanyuma ngo babihanirwe. Abagize uwo mugwi ntibigeze bashika mu Burundi gukora amatohoza yabo. Yishura kuri ico kibazo, Françoise Hampson, icegera c'umukuru w'uwo mugwi yavuze ko  badashobora kuja mu gihugu reta yaco itabahaye uruhusha. Ariko yemeza ko ubuhinga bwa none bwatumye bashobora kuvugana n'abakozweko n'amahano atandukanye bari mu Burundi. Umugwi ugaruka ku bamenyeshamakuru bane b'ikinyamakuru Iwacu bafunguwe mu kwezi kwa 12 mu 2020 ku kigongwe c'umukuru w'igihugu, gusa ngo ntivyigeze bivugwa ko bari bafashwe bazira gukora umwuga wabo. Hari n'abaharanira agateka ka zina muntu barekuwe harimwo Germain Rukuki. Gusa uwo mugwi uvuga ko ivyo ari ibimenyetso gusa. Muri rusangi uvuga ko ubucamanza bugikoreshwa n'ubutegetsi nk'igikoresho co gucinyiza abatavuga rumwe nabwo, hakongerako ibiturire vyabumugaje na reta ubwayo iherutse kwiyemerera. Muri iyo myaka itanu umaze ukora, ivyeregaranyo vyawo vyagumye vyiyamirizwa na reta y'Uburundi. Françoise Hampson avuga ko akazi k'umugwi ujejwe gukora amatohoza atari ako guhindura ibintu. Avuga ati: ""Umugwi ujejwe gutohoza no gushira ahabona mu buryo buzira akanenge bushoboka ingene ibintu biba vyifashe"", akongerako ko hari izindi nzego zijejwe gukoresha ivyegeranyo umugwi wasohoye kugirango ibintu bihinduke. Doudou Diene nawe amwunganira avuga ati ""Twari dusigaye turi urwego rwigenga rumwe rwonyene rwakurikirana ibibera mu Burundi"" kuko izindi nzego zose zabikora reta y'Uburundi yashoboye kuzicecekesha. Avuga ko ikintu gihambaye kwari ugushobora guha ijambo ""abakorewe amabi kuko akenshi iyo abo batavuze"" bica bimera nk'uko ayo mabi atakozwe. Reta y'Uburundi yasavye kuva kera ko uwo mugwi wovaho. Wari umaze imyaka itanu uguma wongerwa ikiringo. Ingingo ya kazoza kawo izofatwa mu nama y'urwego rwa ONU rujejejwe agateka ka zina muntu iriko iraba muri uku kwezi kw'icenda. Nihanaho hazoshiririzwa icese ico cegeranyo gishasha. Françoise Hampson avuga ko abagize uwo mugwi atari bo bisabira  ko umugwi wabo ubandanya canke urangirizwa ikiringo. Bikorwa n'ibihugu bigize urwo rwego. Gusa avuga ko ''amakungu akeneye urwego rwo kuguma rushinze ijisho ibibera mu Burundi""."	https://www.bbc.com/gahuza/58588867
health	South Africa: WHO iti nta cerekana ko ubwoko bushasha bwa corona bushobora kurinda urukingo	Urwego rwa ONU rwitaho amagara kw'isi (OMS canke WHO) ruvuga ko ata kimenyetso kihari c'uko  ubwoko bushasha bw'umugera wa corona bwatowe muri Africa y'Epfo bushobora kurinda urukingo. Umukuru w'igisata c'ubuhinga muri OMS, Maria Van Kerkhove,yavuze ko abanduye umugera w'ubwosko bushasha bafise ibimenyetso vy'iyo ndwara bimeze kumwe kandi ko bidakaze. Gusa avuga ko ubwo bwoko bwongereje  ikwirakwira ry'uwo mugera hafatiwe ku gitigiri umuntu umwe ashobora kwanduza. Van Kerhove yavuze ati: ''Nta kimenyetso c'uko hari ingaruka ku nkingo ziriko ziratangwa. Iyo ni inkuru nziza cane. Iyo niyo nkuru dufise gushika ubu, kandi ivyigwa biracabandanya''. Umuyobozi nshingwabikorwa wa OMS Mike Ryan yavuze ko ubwo bwoko bushasha butahinduye uburyo uwo mugera wandukira.	https://www.bbc.com/gahuza/55571169
sports	Nijeriya niyo isa n' isigaye mw'ihiganwa ry'umupira w'amaguru kw'isi rihuza imirwi nserukirabihugu y'abagore	Imirwi ya Afrika mw'ihiganwa ry'igikombe c'umupira w'amaguru kw'isi rihuza imirwi nserukirabihugu y'abagore ntihagaze neza aho ibintu bigeze gushika ubu. Ibihugu vya Nijeriya, Kameruni na Afrika y'Epfo nivyo vyaserukiye umugabane wa Afrika muri iryo higanwa ririko ribera mu gihugu c'Ubufaransa. Imirwi ya Afrika y'Epfo na Kameruni yoyo ivyayo ntivyoroshe kuko mu mirwi birimwo ata nota na rimwe vyigeze bironka, bigasigura ko batigeze batsinda n'urukino na rumwe. Amaso yose asigaye yerekeje cane kuri Nijeriya mu murwi A ikaba iri kumwe n'ibihugu vy'Ubufaransa, Noroveje hamwe ka Koreya y'Ubumanuko. Nijeria iri mu mwanya wa gatatu inyuma y'Uburafansa bufise amanota atandatu, bugakurikirwa na Noroveje hamwe na Nijeriya nyene,  vyompi bifise amanota atatu atatu, ariko Noroveje ikaba ifise ibitsindo vyinshi, mu gihe Nijeriya yoyo ifise ideni ry'igitsindo kimwe. Koreya y'Epfo yoyo ifise ubusa. Rero, Nijeria isigaje guhura n'Ubufaransa. Ari nka hamwe yovyifatamwo neza igatsinda urwo rukino, irafise amahirwe yo kubandanya, ariko bikava ku kungene ibintu bizogenda hagati ya Koreya y'Ubumanuko na Noroveje. Mu biharuro vya hafi, kugira ngo Nijeria ibandanye, ni uko itsinda Ubufaransa canke bakanganya, hanyuma Koreya y'Epfo nayo igategerezwa gutsinda Noroveje. Mu gihe yoguma mu kibanza ca gatatu, voyvana n'ingene ibintu vyoba bihagaze kugira ngo ibe mu mirwi myiza iri mu bibanza vya gatatu. N'aho ivya Kameruni bitoroshe, ari nka hamwe yotsinda urukino rwayo rwo ku wa kabiri, irashobora kubandanya kuko ni iya gatatu mu murwi E n'amanota ubusa, ariko ikagira ideni ry'ibitsindo bitatu. Vyovana n'ingene iyindi mirwi iri mu bibanza vya gatatu ihagaze. Ni inkino zizobera ica rimwe ejo ku wa mbere isaha 16 mu masaha y'Uburundi n'u Rwanda. Muri iryo higanwa, uno munsi mu murwi F, ibihugu ca Suwede na Tayilandi biratana mu mitwe isaha indwi mu masaha y'Uburundi n'u Rwanda, mu gihe Leta Zunze Ubumwe za Amerika ziza gutana mu mitwe na Shili isaha icumi. Mu zindi nkino, igihugu ca Ukraine caraye gitahukanye igikombe c'ihiganwa ry'umupira w'amaguru kw'isi rihuza imirwi nserukirabihugu y'abatarenza imyaka 20 ku ruhande rw'abagabo, gitsinze igihugu ca Koreya y'Epfo ibitsindo 3-1. Muri iryo higanwa, Afrika yari yaserukiwe n'ibihugu vya Senegali, Nijeriya, Mali na Afrika y'Epfo. Igihugu ca Senegali nico cinanase kirashika mu gice ca kane gishira ica nyuma (Quart de finale), mu gihe Nijeriya na Mali bitarenze igice c'umunani gishira ica nyuma (8e de finale) bimaze kurengana igice c'ugukuranamwo mu mirwi (phase de groupes).	https://www.bbc.com/gahuza/imikino-48652367
health	Kurwara amano biturutse kuri Covid: Icigwa kirabisigura	"Abahinga mu bumenyi (science) bemeza ko bashobora gusigura igituma abantu bamwe bamwe banduye Covid baheza bagahurirwa canke bagafurutira ku mano canke ku ntoke. Guhurirwa canke gufurutira ku mano bisa n'uko ari imwe mu ngaruka z'umubiri uba  wafashe inzira yo kurwana kugira wivune umugera. Abashakashatsi bavuga ko batoye neza na neza ibice vy'indinganizo y'umubiri yo kwigwanira bigira uruhara muri ivyo bishikira amano. Ivyatowe, biri muri  British Journal of Dermatology - ikinyamakuru co mu Bwongereza candikwamwo ibijanye n'indwara z'urukoba (uruhu) -  bishobora gufasha gutora imiti yo kworohereza amano. Ni iki kurwara amano bitewe na Covid? Bishobora gushika ku myaka iyari yo yose, ariko akenshi bikarira abana n'abayabaga (abangavu). Kuri bamwe nta bubabare bitera, ariko uko gufurutira gushobora kubabaza kandi kugatera kwiyagaza cane no kuvyimba. Sofia, w'imyaka  13 aba muri Ecose (Scotland) , vyageze aho bihakwa kumunanira gutambuka canke kwambara ibirato igihe yarwara amano biturutse kuri Covid mu minsi iheze. Yageze aho yifashisha intebe ry'abagendana ubumuga canke abarwaye badashobora kwigendera  (wheel chair/chaise roulante) iyo yaba ashaka kuja kure. Igice kirwaye, - akenshi amano, ariko rimwe na rimwe n'intoke - gishobora guhishira. Hari n'abavyimba bakababara canke urukoba rukagangatara.  Hashobora kuza  n'amashira. Hari ababimarana amezi, abandi amayinga. Akenshi, nta kimenyetso na kimwe  bagira mu bisanzwe biranga indwara ya Covid, nk'inkorora idahera,  , ubushuhe no kutamoterwa canke kutumva igisosa canke ikurura. Kubera iki bishika? Ibiherutse gutorwa muri ico cigwa , bishingiye ku bipimo vy'amaraso n'urukoba , vyerekana ko hari ibice bibiri vy'indinganizo y'umubiri yo  kwirwanira bishobora kuba bfise uruhara. Vyompi bizanamwo inzira umubiri ukoresha mu kurwanya umugera. Imwe ni proteine igwanya umugera yitwa interferon y'ubwoko bwa mbere, hanyuma hari n'ubundi bwoko  bw'umusirikare w'umubiri yihenda akarwanya  uturemangingo bwite tw'umuntu, aho kurwanya uwo mugera wonyene. Uturemangingo turi ku nzira  zitwara amaraso ahaba harwaye natwo tugira uruhara nk'uko bivugwa n'abashakashatsi bo kuri kaminuza ya Paris mu Bufaransa. Abashakashatsi bize abantu 50 bikekwa kuba barwaye amano bitewe na Covid ku mpeshi ya 2020, n'abandi 13 bari bafise ibimenyetso bisa navyo ariko vyo  ataho bihuriye na Covid kuko vyabaye imbere cane y'uko ikiza ca Covid caduka. Bizeye ko ivyatowe bizofasha abarwaye n'abaganga  gutahura ibishikira amano. Umuganga avura indwara z'ibirenge mu Bwongereza Dr Ivan Bristow  avuga ko kenshi - guhurirwa canke gufurutira bitewe n'ibicurane canke ku bantu bafise ingorane z'itembera ry'amaraso - birikiza vyo nyene. Ariko hari n'igihe bikenerwa ko hakoreshwa amavuta yo kuhasiga canke imiti. Avuga ati ""ubwo ikibitera cemejwe bizofasha kumenya ingene bivurwa neza gusumba"". Avuga ko indwara zifata urukoba kubera ingaruka za Covid zishobora kuza haheze igihe umuntu yayirwaye bikomeye no ku bantu ata bindi bimenyetso bagaragaje, gutyo isano na Covid ntiryama rihari."	https://www.bbc.com/gahuza/amakuru-58817638
politics	Mu gihe Amerika iriko irungika izindi ngabo, Irani isaba ingabo mvamahanga kutegera ikigobe c’abarabu	"Umukuru w'igihugu ca Irani aragabisha ko ingabo mvamahanga zihungabanya ikigobe c'Abarabu, inyuma y'aho Amerika imenyeshereje ko igiye kurungika ingabo muri ako karere. Perezida Hassan Rouhani avuga ko ingabo mvamahanga zamye ""zitera umubabaro n'ubukene"". Amerika ivuga ko igiye kurungika izindi ngabo mu gihugu ca Arabia Saoudite inyuma y'igitero giherutse kuba ku bigo bicukura igitoro, ivyo bihugu vyompi bikaba vyagirije Irani ko ari yo yagikoze. Uno mwaka kuva utanguye waranzwe n'icuka kibi hagati ya Amerika na Irani, kuva aho  Perezida Donald Trump  wa Amerika afatiye ingingo y'ukwiyonkora mu masezerano yasaba Irani guheba umugambi w'uguhingura ibirwanisho vy'ubumara, nayo igatezurirwa ibihano yafatiwe. Ibintu vyagiye gusubira kwunyuka igihe habereye ibitero vya drone n'ibisasu vya misile ku bigo bicukura igitoro vy'ahitwa Abqaiq na Khurais ku wa 14 z'uku kwezi kw'icenda. Abarwanya ubutegetsi bw'igihugu ca Yemen bitwa Houthi  nibo biyitiriye ico gitero, ariko Amerika na Arabia Saoudite - umwansi wa mbere wa Irani muri ako karere - vyagiriza Irani ko ari yo yagikoze, ivyo ico gihugu ciyamiriza civuye inyuma. Ijambo ryiwe yarishikirije mu birori vy'ukwibuka umunsi haduka intambara hagati ya Irani na Iraki yabaye kuva mu 1980 gushika mu 1988, ibirori vyaranzwe n'amadefire y'igisirikare ku mugwa mukuru wa Irani no mu bindi bisagara vy'igihugu. Mw'ijambo ryiwe ryaciye kumboneshakure y'ico gihugu yavuze ati: ""Ingabo mvamahanga zishobora gutera ingorane n'umutekano muke ku banyagihugu bacu no mu karere kacu"". Avuga ko muri kahise zateye akaga, akazisaba kuguma iwabo. ""Nimba koko bafise umutima, ni bareke kugira akarere kacu ikiririmbiro ry'ibirwanisho … Uko muzogenda mureka kwivanga mu biraba akarere kacu n'ibihugu vyacu, niho numutekano uzogenda usasagara"". Ubushikiranganji bw'ukwivuna abansi bwa Amerika, Pentagon, bwatangaje ku munsi wa gatanu ko buzorungika ingabo nkeya muri Arabia Saoudite kubera yabisavye, zikazoba ahanini zigizwe n'abajejwe kurwanira mu kirere be no gukinga ibitero vya misire. Umunyamabanga ajejwe kwivuna abansi, Mark Esper, avuga ati: ""Tuzokora ibishoboka vyose kugira ngo turungike mu maguru masha ibikoresho vya gisirikare"". Iryo tangazo ryariyamirijwe cane n'igisata kijejwe gukingira ubutegetsi bwa ki isilamu, Revolutionary Guard Corps, igisata c'igisirikare ca Irani, gifatwa  na Amerika nk'umurwi w'iterabwoba. Umukuru w'ico gisata, Jenerali-Majoro Hossein Salami avuga ati: ""Uwo ari we wese ashaka ko igihugu ciwe kiba ikiririmbiro ry'intambara, n'abandanye. Ariko muhagabire, agasotoro ntikazoguma ari agasotoro. Tuzokurikirana uwo ari we wese azodusotora""."	https://www.bbc.com/gahuza/amakuru-49788030
sports	Arteta: Umumenyereza wa Arsenal afise umujinya inyuma y'aho Liverpool ibakubitiye 3-0 muhira	"Mikel Arteta avuga ko ari mu ""mubabaro"" akavuga ko ingene Arsenal yavyifashemwo mu gutsindirwa  muhira 3-0 na Liverpool ari ""ibintu bidashobora kwihanganirwa"". Uyu murwi w'Abarashi (The Gunners) nk'uko biyita warakubiswe bimwe bibi mu guterwa ibitsindo bitatu vyose mu gice ca kabiri c'urukino, Liverpool ikaba yarerekanye ko yisubije itoto inyuma y'imisi itari mike iri mu bibazo. Mu gihe hasigaye inkino umunani ngo ihiganwa rirangire, Arsenal iri inyuma amanota icenda yose kugira ngo ishobore gushika muri zine za mbere zifise uburenganzira bwo kuja muri rya higanywa rya Buraya rihuza imirwi yabaye iya mbere iwabo (Champions League/Ligue des Champions). Arteta ati: ""Baradusumbije kabisa muri vyose. Vyose vyamvuyeko"". ""Turasaba imbabazi ku bantu baco n'abafana bacu"". Arsenal, umurwi wigeze kuba rurangiranwa, uzwi ko mu mwaka wa 2003/2004 watsindiye ihiganwa utigeze utakaza urukino na rumwe, iri mu kibanza c'icenda mw'ihiganwa ry'Ubwongereza, biboneka ko amahirwe yonyene isigaranye kugira ngo ishobore kuja muri Champions League, ni uko itsindira ihiganwa rya Europa League. Arsenal iheruka gukina muri Champions League mu 2016/2017, kuva ico gihe irirabira kure. Ku wa kane, izokwakira umurwi Slavia Prague wo muri Tchéquie (canke République tchèque/ Czech Republic) mu rukino rwa mbere rw'igice ca kane gishira ica nyuma muri  Europa League. Arteta asaba abakinyi biwe guhagarara rugabo inyuma y'amarorerwa baraye bakorewe na Liverpool. Mu kiganiro n'abanyamakuru inyuma y'urukino, Arteta yavuze ati: ""Uno musi wari umubabaro mwinshi cane mu murwi. Ubu ndababaye cane kuko ni ibintu ntari niteze"". ""Ni ukuri ibi bintu ntibigasubire. Nishize mu kibanza c'umurwi n'abakunzi bawo, ibi ntibishobora kwihanganirwa. Ni ngombwa ko duhaguruka"". ""Ntegerezwa gukora ibishoboka vyose kugira ngo nsubize ibintu mu buryo. Uno musi ibintu ntivyari vyifashe neza na gato"". Jermaine Jenas,yahoze akina hagati muri Tottenham no mu murwi nserukiragihugu w'Ubwongereza aranegura ubuhinga Arteta yakoresheje. Ati: ""Narorereye umurwi utari wizeye ubuhinga bwa Mikel Arteta"". ""Vyaboneka ko abakinyi ba Arsenal batari bamerewe neza. Basa n'uko ata shaka bari bafise ryo gukina canke ryo kurondera umupira canke ryo kurondera kwinjiza ibitsindo"". ""Ndiko ndibaza umubabaro abakunzi ba Arsenal bafise ubu"". ""Ni kangahe tubona Arsenal batakaza imipira inyuma bagaca batsindwa? Ubu ibintu bisigaye biteye isoni""."	https://www.bbc.com/gahuza/amakuru-56630116
entertainment	Gasape: Urubuga hwaniro rwa mbere rutangujwe n'Umurundi	"Umurundi Saxe Perry Gateka asanzwe arongoye Radio Humuriza FM aheruka gutanguza urubuga hwaniro, rushobora kuba ari rwo rwambere rutangujwe n'umuntu ava muri ico gihugu. Urwo rubuga rukora co kimwe n'izindi zisanzwe zimenyerewe nka Facebook canke Twitter, aho abarwiyandikishako basangira amakuru yanditse, amafoto canke za video, ku buryo bwihariye bagashirako n'amajwi. Aho yavugana na BBC, Saxe Perry yavuze yuko yashatse kugira urubuga hwaniro rukora nk'izindi zihasanzwe mbere ngo rukagira ico ruzirushije. Yagize ati: ""... nagerageje kwihweza izindi mbuga dusanzwe dukoresha nka za Facebook n'izindi, mugabo nkabona ko ari ibintu bikomeye cane umuntu atoshikako. WhatsApp igiye kwibandaniriza n'impinduka n'aho uwu mugambi wayo wateye induru Australia yashyizeho itegeko ryo gutuma Google na Facebook biriha amakuru Biden, ikibazo kuri Zuckerberg na Facebook ""... naragize ivyigwa vya multimedia mu buhinga bwa kure ngerageje kuri internet, hanyuma ntangura gukora kugira nshobore kwihanga abantu b'abanyamahanga... nagize nti nshaka kwipima ku bihangange vya kure bikomakomeye.."" Abajijwe ico urwo rubuga rwiwe rusumvya izindi, Saxe Perry yatanze akarorero avuga ko ku zindi mbuga nka Facebook canke Youtube udashobora gushirako amajwi yonyene, ariko ku rubuga rwiwe Gasape ivyo ngo birashoboka. Ku basanzwe bakoresha  Facebook na Youtube, urashobora gushirako ifoto canke video, ariko amajwi yonyene ukwayo, atari kumwe n'amashusho, ntibikunda. Ku kibazo co kumenya abaza ku rubuga Gasabe abo ari bo n'ico baba barondera, Saxe Perry yavuze   yuko ataramemya neza abaruzako abo aribo. Yagize ati: ""...[runo rubuga] rushobora kuba ruriko rurakoreshwa  n'abantu bari hafi ya miriyoni zitatu. Rero sinovuga ngo ni Abarundi gusa, ariko ico nizera ni uko benshi muri bo ari Abarundi. ""Ariko usivye ko harimwo n'abanyamahanga kuko turamaze kubona abantu basaba nk'ivyo twita 'ama verification y'ama page yabo', tugasanga abaturungikiye ivyangombwa vyabo ni abazungu, ni abanyamahanga. ""Rero novuga yuko muri rusangi ari abantu bari kw'isi yose barukoresha... sinagomvye ko runo rubuga rwitwa urw'Abarundi gusa, ni nayo mpamvu rutiswe Gasape.bi, rwiswe Gasape.com..."" Saxe Perry yamye ari umwana akerebutse. Mu mwaka wa 2005, afise imyaka 14 y'amavuko, akoresheje utwuma atoraguye hirya no hino, yarahinguye insamirizi (radio transmitter), ico gihe aca atangura kumenyekana no gushika ku rwego rwo hejuru mu gihugu. Aho niho yahereye ashinga Radio Humuriza FM ubu yumvikana mu ntara zishika icenda zo mu Burundi. Radio Humuriza FM mbere yahavuye ikorana na BBC Gahuzamiryango, icemerewe gukorera mu Burundi, aho yaza iracisha amakuru yayo kuri Humuriza FM. Mu 2017 yatowe muri wa mugambi wa Young African Leaders aja muri Leta Zunze Ubumwe za Amerika, akarisha ubwenge mu bitangazamakuru bitandukanye ari naho yakuye iciyumviro co gukora urubuga hwaniro. Agarutse yashinze Humuriza TV iboneka iciye ku buhinga bwa Facebook, uno mwaka naho rero akaba yatanguje urubuga hwaniro Gasape, ruboneka kuri internet co kimwe na application ija muri telephone ngendanwa. Saxe Perry avuga yuko ahanini mu bijanye n'uburyo akoresha yimenya, mu majambo yiwe akagira ati ""jewe igihe cose namye ndya ikiremve ndacirasheko"". Abandanya ati: ""Nta muntu novuga ngo ariko aramfasha mu bijanye n'uburyo kuva ntangura runo rubuga kuko iyo mba nari mfise uburyo nari kurukora nko mu ndwi zibiri gusa."" Yavuze yuko yamaze imyaka ibiri yegeranya uburyo yaba mu bijanye no kugura ama 'serveurs' canke kugura ibijanye n'umutekano kugira ntihagire abavogera urubuga rwiwe. Avuga kandi yuko mu gihe asanzwe arongoye ibitangazamakuru Humuriza FM na Humuriza TV, hari uburyo buboneka buvuye mu bamenyekanisha  ivyo bakora babicishije kuri ivyo bitangazamakuru."	https://www.bbc.com/gahuza/amakuru-56431254
politics	Russia yarakajwe n’uko UN iyisaba gutanga indishi kubera igitero kuri Ukraine	Uburusiya buriyamiriza burakaye cane akamo buterwa n’amakungu ko gutanga indishi y’akababaro ku vyo bwasambuye muri Ukraine. Ibi bibaye inyuma y’aho Ikoraniro ry’ishirahamwe ONU ryemereje icemezo c’uko Uburusiya bukwiye kwemera inkurikizi z’ivyo buriko burakora, harimwo gutanga indishi y’akababaro. Ivyemezo vy’ikoraniro rikuru bifise uburemere, ariko nta nguvu rifise zo kubishirisha mu ngiro. Kremlin (ibiro vy’umukuru w’igihugu c’Uburusiya) ivuga ko izokora ibishoboka vyose kugira ibuze Uburengero kuyifatira amatungo ifise mu makungu kugira ntakoreshwe nk’indishi. Umuvugizi wa Kremlin Dmitry Peskov yagiriza Uburengero ko buriko bugerageza “kwemeza ubusuma” no guhonyanga amabwirizwa agenga amatungo bwite n’amategeko mpuzamakungu. Iki cemezo kivuga ko Uburusiya “butegerezwa kwemanga ingaruka ku bikorwa bibi vyose bukorera mu mahanga, harimwo gutanga indishi ku bubabare bwateje, harimwo ivyononekaye ivyo ari vyo vyose, kubera ibikorwa nk’ibi”. Gisaba kandi ibihugu bihurukiye mw’ishirahamwe ONU gukorana na Ukraine bigashiraho igitabo mpuzamakungu co kwegeranirizamwo ivyemezo n’ibirego ku Burusiya. Perezida Volodymyr Zelensky wa Ukraine yakiranye yompi iki cemezo, akavuga ko indishi y’akababaro izorihwa n’Uburusiya ari “kimwe mu bigize ukuri gushingiye ku mategeko mpuzamakungu”. Imbere y’uko iyi ngingo yemezwa, uwuserukira Kyiv muri ONU, Sergiy Kyslytsya, yabwiye abari muri iyo nama ko Uburusiya bwononye ibintu vyose muri ino ntambara, kuva ku mahinguriro gushika no ku mazu atuwemwo n’abantu n’inyubakwa z’ibitaro. Hampande y’amafaranga akenewe yo gusanura ivyasambutse, avuga ko gukira ibikomere “bitazokwigera birangira hatabayeho ubutungane ku basinzikajwe n’intambara y’Uburusiya”, yongerako ati: “Harageze Uburusiya bwishura ivyo bwakoze”. Uwuserukira Uburusiya muri ONU Vassily Nebenzia avuga ko iki cemezo “imbere y’amategeko ata na kimwe kivuze”, anagiriza Uburengero “kugerageza kudindiza no kwunyura intambara”. Iki cemezo cashigikiwe n’ibihugu 94 kuri 193 bigize ishirahamwe ONU, mu gihe 14 – harimwo Uburusiya, Ubushinwa na Iran – vyatoye bigihakana. Ibindi bihugu bisigaye vyose vyanse kwerekana aho bihagaze. Tugereranije n’ubuheruka, ibihugu 143 vyaremeje icemezo mu kw’icumi co kwiyamiriza ingingo ya Moscou yo kwihagira uturere twa Ukraine mu buryo buteye kubiri n’amategeko. Hariho uturorero tw’ibihugu vyategetswe kuriha indishi y’akababaro inyuma y’intambara. Iyabaye rurangiranwa ni iy’imiriyaridi 269 y’amafaranga y’ama mark (yahoze ari amafaranga y’Ubudagi) ibihugu vyari vyishize hamwe vyategetse Ubudagi kuriha inyuma y’intambara ya mbere y’isi yose  - hafi imiriyaridi 300 y’amadorari y’abanyamerika muri kino gihe. Ubudagi bwatangishijwe amafaranga menshi nk’aya mu ntumbero yo kuraba ko butohava busubira guteza iyindi ntambara vuba. Ariko vyagiye kurangira bivuyemwo igihushane, kuko abahinga benshi mu vya kahise bavuga ko indishi zabumugaje n’ingingo yo “kwegeka icaha” ku Budagi, vyateje umujinya wagiye kwadukamwo intambara ya kabiri y’isi yose. Ubudagi n’ibindi bihugu vyari bihurikiye hamwe kandi vyategetswe kuriha indishi inyuma y’iyo ntambara, ariko bashimikira cane ku gusanura ivyasambutse i Bulaya hakwibanda ku guhana Ubudagi ku bikorwa vyabwo.	https://www.bbc.com/gahuza/articles/clj3z7z2z58o
entertainment	Mu kwahukana, Kanye West yategetswe guha Kim Kardashian ibirezo vya 200.000$ ku kwezi	"Kanye West yategetswe guha Kim Kardashian ibihumbi 200 vy’amadorari y’Abanyamerika ku kwezi nk’ibirezo vy’abana mu masezerano yo kwahukana. Uyu muraperi rurangiranwa hamwe n’icamamare ku mboneshakure bazosangira kurera abana babo bane. Kardashian yuguruje urubanza rwo kwahukana mu 2021 inyuma y’imyaka umunani abana na West yahavuye ahindura izina akitwa Ye. Ibi bibaye inyuma y’aho amakompanyi atari make ahagarikiye gukorana na Ye kubera ukutumvikana ku bintu bitari bike harimwo amajambo y’urwanko ku Bayahudi. Mu kwa gatatu batangarijwe ko batakari kumwe , mbere na Kardashian ariyambura izina “West” mu mazina yiwe. Ivyo kugabura amatungo be no kurera abana navyo nyene vyaratorewe umuti muri sentare nk’uko biri mu mpapuro za sentare zashizwe ahabona ku wa kabiri. Impande zompi zizoza ziravugana ku ngingo zikomeye ku vyerekeye imibereho y’abana babo, nk’uko izo mpapuro zibivuga. Amafaranga azokoreshwa ku vyerekeye umutekano n’amashure vy’abana bazoyariha bompi. Vyongeye, Ye yiteze kuriha 200.000$ ku kwezi nk’ibirezo vy’abana – kubera, nk’uko ikinyamakuru New York Post kivyandika, abana bazomara igihe kinini kwa Kardashian. Bafitaniye abana bane: North w’imyaka 9, Saint 6, Chicago 4, na Psalm 3. Mu nzandiko zitari nke yasohoye imbere y’aha, Kardashian w’imyaka 42 yavuga ko yipfuza cane ko bahukana, akongerako ko ibi “bizofasha Kanye kwemera” ko uyu mubano warangiye. Imbere y’aha, Ye w’imyaka 45 yararwanije uyu mugambi wo kwahukana. Muri ano mezi ya vuba, yarateje impari, mbere n’amakompanyi atari make aramukurako icizere, harimwo Adidas, Gap, na Balenciaga. Uyu muraperi yaraneguwe bikomeye mu ntango z’uno mwaka inyuma y’aho yitabiriye indwi yahariwe umuderi, Semaine de la mode de Paris, yambaye agapira kanditseko icivugo ngo ""White Lives Matter"" – amajambo akoreshwa n’abazungu babona ko ari bo basumba abandi (White Supremacy). Mu nyuma yavuze ko abamunegura bahabwa amafaranga n’akarwi k’Abayahudi gakorera mu kinyegero, amajambo asanzwe akorehwa mu kurwanya abayahudi. Mu ntango z’ino ndwi, Ye yatangaje imigambi yiwe yo kwitoreza ikibanza c’umukuru w’igihugu wa Reta Zunze Ubumwe za Amerika mu 2024. Yaheruka kwiyamamaza mu 2020, ariko yaronse amajwi 70.000 gusa."	https://www.bbc.com/gahuza/articles/c9xp721dkleo
politics	Tanzania: Umwaka umwe Perezida Samia Suluhu amaze ku butegetsi, bimeze gute?	"Muri ino ndwi Abatanzania bariko baribuka umwaka umwe uwari icegera c'umukuru w'igihugu wa Tanzania Samia Suluhu Hassan yimitswe nk'umukuru w'ico gihugu wa mbere w'umugore. Mu gihe ari we mukuru w'igihugu w'umugore wenyene muri Afrika, ntashaka kwitwa ya mazina y'ubutegetsi, wewe akaba yipfuza ko bamwita Samia, canke, nk'uko abivuga, ""Mama Samia"". Yimitswe mu kwa gatatu kw'umwaka uheze, igihe igihugu n'isi yose vyari bihanzwe n'ikiza ca covid-19, inyuma y'aho uwo yasubiriye John Magufuli asandabiye giturumbuka. Kuva ico gihe, yitayeho guteza imbere Tanzania muri rusangi. Bimwe mu vyo yakoze, harimwo ukwamamaza igihugu biciye mw'ireresi iriko irategurwa izwi nka ""The Royal Tour"" yitezwe gusohoka mu kwa kane kw'uno mwaka. Mama Samia yazungurutse igihugu cose, ari kumwe n'abakora amareresi b'abanyamerika kugira ngo yerekane ubutunzi bw'igihugu ciwe. Muri bwo, nk'uko abivuga atebura, isi itegerezwa kumenya ko umusozi wa Kilimanjaro n'ishamba ry'ibikoko rya Serengeti biri ku butaka bw'igihugu ciwe. None, Abatanzania bakiriye gute Mama Samia nk'umukuru w'igihugu: ""Genda ubabaze uno musi. Ndumva ko ndiko ndakora akazi kanje. Ndumva ko ndiko ndakora ivyo niyemeje"", niko avuga. Amaze kuragwa igihugu na Perezida Magufuli atemera ibijanye na Covid-19, Mama Samia avuga ati: ""Hagufata amafaranga tukayashira mu vyo kugura udupfukamunwa n'imiti yo gukaraba be n'incanco, twaciye tuyashira mu migambi yo guteza imbere amagara meza mu mitumba  - mu kwubaka amavuriro no kwagura amasomera yari mato mu mashure. Umugambi w'amazi warateye imbere"". Ni igiki co kwishimira gusumba ibindi gushika ubu amaze gushikako nk'umukuru w'igihugu?  Avuga ati: ""Nibaza ko ikintu nyamukuru nashitseko ari ukubungabunga amahoro, ituze n'umutekano mu gihugu canje. Ico nico kintu nyamukuru novuga ko nashoboye gushikako"". N'aho avuga ibi, umwanya muto amaze ku butegetsi waratosekajwe n'ihagarikwa ry'umunyaporitike atavuga rumwe n'ubutegetsi bwiwe, Freeman Mbowe, mu kw'indwi kw'umwaka uheze. Ariko irekurwa ryiwe mu kwezi guheze, hampande yo kubonana na bamwe mu batavuga rumwe n'umugambwe uri ku butegetsi,  ni ikintu gikomeye cane kibonwa nk'ikimenyetso c'uko reta yiwe ishobora kwemerera abatavuga rumwe n'ubutegetsi bagakora bidegemvya. Ati: ""Nk'uko ibwirizwashingiro ryacu ribivuga, iki gihugu naco kikaba kigendera ku mategeko, aya nayo akaba avuga ko imigambwe yemerewe gukora poritike, kuko niko kazi kayo, ntibashoora gukora poritike bapfunzwe, ntako boshobora gukora ibikorwa bategerezwa gukora bapfunzwe"". Abajijwe ivyo yaganiriye n'umunyaporitike Freeman Mbowe, Mama Samia yishura ati: ""Twavuganye ku bijanye no kwubaka icizere, ukwizigiranira, tukemera ko iyi Tanzania atari iy'umuntu umwe, ahubwo ko ari Tanzania ya twese. ""Ni ngombwa ko twese tugira uruhara mu kwubaka Tanzania kuko iterambere rya Tanzania riraba buri wese. Buri wese ategerezwa guhagararira amahoro n'umutekano w'igihugu cacu, agahagararira iteka ry'igihugu cacu""."	https://www.bbc.com/gahuza/amakuru-60790713
health	Coronavirus: Uyu muganga yagerageje kugabisha abantu, igipolisi kiti 'numa'	"Mu ntango z'ukwa mbere, abategetsi b'igisagara ca Wuhan mu Bushinwa baragerageje kunyegeza ivyerekeye umugera mushasha wa coronavirus wariko uravuka. Umuganga umwe yagerageje kugabisha abaganga bagenziwe, igipolisi cagiye iwe kimutegeka kunuma. Haciye ukwezi aho aryamye mu bitaro yafashwe nk'incungu, inyuma y'aho amenyeshereje ivyamubayeko. Ni ibisigabwenge vyerekana ingene abategetsi ba Wuhan mu ndwi za mbere za coronavirus bayifashe minenerwe. Uyo muganga yari asanzwe akora mu karere uwo mugera watanguriyemwo mu kwa 12 igihe yabona abantu indwi bafise ibimenyetso vy'umugera avuga ko wasa n'uwa SARS - umugera wakoze ibara mu mwaka wa 2003. Abo barwayi biketswe ko bakora mw'isoko rya Huanan ridandarizwamwo ibiva mu mazi mu karere ka Wuhan, bakaba bari bashizwe mu cumba ca bonyene. Ku wa 30 z'ukwa 12 yarungikiye abaganga bagenziwe ubutumwa kuri telephone ngendanwa abagabisha ko hari indwara y'icaduka yabonetse, abahanura ko bokwambara impuzu z'ukwikingira kugira ntibandure. Gusa ico atamenye ico gihe ni uko uyo mugera watowe wari umugera mushasha wa coronavirus. Haciye iminsi ine, niho abategetsi bo mu biro bijejwe umutekano w'abanyagihugu bamugendera bakamutegeka gutera igikumu ku rwandiko. Muri urwo rwandiko yagirijwe ko yariko ""akwiragiza ibinyoma vyahungabanije umutekano w'abanyagihugu"". Rwavuga ruti: ""Turakugabishije: ukabandanya wica amatwi, n'iyo ngendo y'ukutisonera, ubandanya n'ibi bikorwa bigayitse, uzoshikirizwa ubutungane - wavyumvise""? Urwo rwandiko rwaherahejwe n'amajambo yanditswe na muganga Li ati: ""Ego navyumvise"". Ni umwe mu bantu umunani igipolisi kivuga ko cariko gikorako amatohoza bagirizwa ""gukwiragiza ibihuha"". Mu mpera z'ukwa mbere, muganga Li yarerekanye urwo rwandiko ku rubuga ngurukanabumenyi Weibo rwo mu Bushinwa, asigura ingene vyagenze. Imbere y'aho, abategetsi b'Ubushinwa bari bamusavye imbabazi ariko izo mbabazi zaje gusabwa igihe cararenganye. Mu ndwi za mbere z'ukwezi kwa mbere, abategetsi ba Wuhan baguma bashimangira ko uwo mugera wafata abakorakoye ibikoko bifise uwo mugera. Nta buryo abaganga bahawe bwo kwikingira. Ariko haciye indwi imwe gusa igipolisi kimugendeye, muganga Li yakiriye umugore yari arwaye indwara y'amaso ya 'glaucoma'. Ntiyari azi ko uyo mugore yari yanduye umugera wa coronavirus. Muri ubwo butumwa yacishije kuri Weibo, yasiguye ingene ku wa 10 z'ukwa mbere yafashwe n'inkorora, umunsi ukurikira ameneka umutwe, inyuma y'iminsi ibiri yisanga ari mu bitaro. Abavyeyi biwe nabo nyene baranduye baca bajanwa mu bitaro. Haciye iminsi cumi, ni ukuvuga ku wa 20 z'ukwa mbere, leta y'Ubushinwa yatangaje ko uwo mugera wabaye ikiza. Muganga Li avuga ko yipimishije incuro nyinshi ibipimo vyerekana ko ameze neza, ariko ku wa 30 z'ukwa mbere yanditse ubundi butumwa avuga ati: ""Ibipimo vy'amaraso vyerekana ko nanduye"". Abantu ibihumbi n'ibihumbi baranditse ubutumwa bwo kumushigikira. Umwe muri bo ati: ""Muganga Li Wenliang ni incungu"". Abandanya yerekana ubwoba afise ko muri kazoza ""abaganga batazokwubahuka kugabisha abanyagihugu mu gihe bazobona ibimenyetso vy'indwara z'ivyaduka"". ""Ivuriro nyaryo …rikeneye amamiliyoni aharurwa muri mirongo y'abantu nka Li Wenliang"". Video : M'Ubushinwa, ubu abategetsi bafata igihugu nk'ikiri mu ntambara"	https://www.bbc.com/gahuza/amakuru-51371561
health	Coronavirus: Umukuru w'igihugu ca Ghana yifatiye ingingo ya Guma mu rugo	"Umukuru w'igihugu ca Ghana, Nana Akufo-Addo, yifatiye ingingo ya guma mu rugo mu kiringo c'iminsi 14 ku mpanuro yahawe n'abaganga, inyuma y'aho umwe mu bamwegereye yapimwe agasanga yaranduye wa mugera coronavirus. Iyo ngingo yamenyeshejwe mw'itangazo ryaraye risohowe na leta y'igo gihugu ejo ku wa gatandatu, rivuga riti: ""Uno munsi nta mugera bamutoye, ariko yahisemwo iyi ngingo mu kwinengesera"". Iryo tangazo rivuga ariko ko Perezida Akufo-Addo azobandanya akora akazi muri ico kiringo cose, ariko akurikiza ingingo zose zijanye no kwikingira Covid-19. Hagati aho, iryo tangazo ntirimenyesha nimba  uyo muntu amwegereye ari umukozi canke ari uyo mu muryango wiwe. Gushika ubu, igihugu ca Ghana giharurwamwo abanduye coronavirus 19.388, kikaba ari kimwe mu bihugu vyo munsi y'ubugaragwa bwa Afrika bifise ibitigiri binini vy'abanduye. Muri abo, 117 barahitanywe n'iyo ndwara, nayo 14.330 nabo bakaba bayikize. Icegera c'umushikiranganji w'ubudandaji n'amahinguriro muri ico gihugu co mu burengero bwa Afrika, Carlos Kingsley Ahenkorah, yaratanze imihoho hirya y'ejo ku wa gatanu kubera yarenze ku mategeko ya guma mu rugo inyuma y'aho apimiwe agasanga yaranduye."	https://www.bbc.com/gahuza/amakuru-53297166
sports	Umunonotsi Francine Niyonsaba avuga ko atawuzomubuza guhiganwa	"Umunonotsi w'Umurundikazi, Francine Niyonsaba, ahiganwa mu gusiganwa imetero 800, yabwiye BBC ko ata n'umwe ashobora kumubuza kubandanya ahiganwa. Ibi ni nyuma y'aho urwego mpuzamakungu rujejwe inkino zo kunonora imitsi rutegekeye ko abagore bafise imisemburo ya kigabo irenze urugero mu mubiri, bagomba gufata imiti iyigabanya. Mu banonotsi iyo ngingo iraba harimwo Francine Niyonsaba hamwe na Caster Semenya wo muri Afrika y'epfo, ariko iyo ngingo yajanywe muri sentare. Avugana na BBC mu gihe ikinyamakuru Forbes giheruka kumushira ku rutonde rw'abagore 30 bahambaye muri Afrika, Francine yavuze ko azobandanya ahiganwa mu kunonora imitsi, uko vyogenda kwose. Yavuze ko iyo ngingo yo gushaka kubakumira irimwo akarenganyo gakomeye. Francine avuga ko icatumye agira ishaka ryo kurondera ari uko yakuriye mu buzima bugoye. Yagize ati: ""Jewe nakuze mpabwa ibintu bike mu buzima, nakuriye mu muryango ukenye. Sinaronse amahirwe yo kubana n'abavyeyi bose, ivyo rero vyarankujije mu mutwe."" ""... ndabona yuko ntegerezwa kurwana n'ubuzima. Umuvyeyi wanje nawe nyene yarampaye icitegererezo gikomeye kuri we kuko yarambwira ati 'mwana mu buzima ntacoroshe..."" Francine yabaye Umurundi agira kabire muri kahise k'ico gihugu yaronse umudari mu nkino Olempike, aho yaronka umudari w'umwakaka mu nkino zo mu 2016 muri Brezil, mu kwiruka imetero 800. Uwundi ni Venuste Niyongabo, yaronse umudari w'inzahabu mu gusiganwa imetero 1500 mu nkino Olempike z'i Atlanta muri Leta Zunze Ubumwe za Amerika mu 1996. Ku ngingo y'uko yobuzwa guhiganwa kubera ico kibazo c'imisemburo, Francine yagize ati ""Nifuza yuko umwanya nkifise hano kw'isi abantu batovuga ngo harabaye ntihakabe, bovuga bati harabaye harakaba."" Ushobora gukurikirana ikiganiro Francine Niyonsaba yagiranye na BBC ukanze ngaha."	https://www.bbc.com/gahuza/amakuru-49513652
politics	Amakuru ku ntambara ya Russia na Ukraine: Uburusiya bugabisha Uburengero ku ngaruka zititezwe	"Uburusiya bwagabishije ku mugaragaro Reta Zunze Ubumwe za Amerika - n'ibindi bihugu bicuditse nazo - ku mugambi wavyo wo guha ibirwanisho Ukraine. Iri gabisha ryacishijwe mu rwandiko rw'igisata kijejwe imigenderanire i Moscou, ikopi ikaba yashitse mu minwe y'ibinyamakuru muri Amerika. Uru rwandiko rw'impapuro zibiri - ibiro vy'ubuserukizi vy'Uburusiya i Washington bikaba vyarurungikiye ibiro vy'umunyamabanga wa reta ya Amerika ajejwe imigenderanire  - rugabisha ko ingendo ya Amerika na OTAN/NATO yo kurungika ibirwanisho muri Ukraine ""isongera isibe"" kuri iyi ngwano ya Ukraine, igashobora gutuma haba ivyo abajejwe imigenderanire b'Uburusiya bita ""ingaruka zitari zitezwe"". Rwarungitswe ku wa kabiri, igihe bitanguye kumenyekana ko Amerika igomba ihe Ukraine iyindi mfashanyo ya gisirikare. Haciye amasaha makeya gusa, Perezida Joe Biden akaba yaciye atera igikumu kw'itegeko ritanga uburenganzira bwo kurungika  imfashanyo ya gisirikare ingana n'imiriyoni 800 z'amadorari y'abanyamerika - harimwo, ubu bukaba ari bwo bwa mbere,  ibirwanisho rutura birasa kure nk'ivyitwa howitzers - ni mu ntumbero yo guha Ukraine inguvu za gisirikare zingana n'iz'Uburusiya muri ico gihugu. Umutegetsi mukuru wo mu butegetsi bwa Amerika yasubiwemwo avuga ko iri gabisha rishobora gufatwa nk'icemezo c'uko Uburusiya bwemera ko imfashanyo ya Amerika na OTAN kuri Ukraine yabaye ngirakamaro. Igice ca mbere c'iyi mfashanyo citezwe gushika muri Ukraine mu misi mike iri imbere, mu gihe ingabo z'Uburusiya zibandanya kwitegura mu buseruko bw'ico gihugu, imbere y'igitero gikomeye citezwe mu ntara irwanirwa  cane ya Donbas muri Ukraine mu ndwi nkeya ziri imbere. Kuva intambara itanguye, Amerika imaze guha Ukraine imfashanyo ya gisirikare ifise agaciro k'imiriyaridi zirenga zitatu z'amadorari y'abanyamerika. Perezida Volodymyr Zelensky wa Ukraine avuga ko ingabo za Ukraine zishika 3000 zimaze gupfa, abarenga 10.000 nabo bakaba bamaze gukomereka kuva igitero gitangura. Yabivugiye mu kiganiro yagiranye n'imboneshakure CNN yo muri Amerika, aho avuga ko abari hagati ya 2500 na 3000 bamaze gupfa, ari naho yaciye agabisha ko Uburusiya bushobora gukora igitero ca nikleyeri. Haraciye ukwezi Zelensky avuze ko ingabo za Ukraine zababa 1500 zari zimaze kuhasiga ubuzima. Ariko, aho hose yama avuga ko Abarusiya basumba kure ivyo bitigiri vy'abamaze gupfa. BBC ubwayo ntirashobora guhinyuza ibi bitigiri bitarimwo abasivire. Impande zompi zama zitangaza ibitigiri vyo ku rundi ruhande vy'abo zimaze kwica - akenshi bikaba ari ivy'umurengera bisumba kure cane ibitangazwa n'urudi ruhande. Isi yoba iritegurira ko Uburusiya bushobora kuzotera Ukraine bukoresheje ikirwanisho ca nikleyeri, nk'uko vyaraye bivuzwe na Perezida Zelensky. Zelensky yari abajijwe na CNN  nimba yari afise ubwoba ku biherutse kuvugwa n'umukuru wa CIA, aho ku wa kane yavuze ko Uburusiya bushobora guhindura amayeri bugakoresha ibirwanisho vya nikleyeri. ""Si jewe gusa - ni isi yose, ibihugu vyose bitegerezwa kuba maso kuko ishobora kuba atari inkuru yo, ariko ishobora kuba ari ukuri"", niko Zelensky avuga, mu majambo make y'icongereza yakoresheje kugira ngo ashimangire. Abandanya ati: ""Ni ngombwa ko twiyumvira aho gutinya, ntidutinye ahubwo twitegure. Ariko ico si ikibazo ca Ukraine - si Ukraine gusa - ariko ni ikibazo c'isi yose, niko nibaza"". Mu kwezi guheze, umuvugizi wa Kremlin yavuze ko Uburusiya bushobora kwikora ku birwanisho vya nikleyeri gusa mu gihe vyoboneka ko ukubaho kwabwo kubangamiwe. Zelensky kandi yabajijwe ku bwato rutura bw'intambara bw'Uburusiya bwazamye, buzwi nka Moskva, ariko yariyubaye ku makuru avuga ko ubu bwato bwatewe misire zibiri za ukrane. ""Ico tuzi ni uko butakibaho. Kuri twebwe, ni ikirwanisho gikomeye cane kibangamiye igihugu cacu, rero izama ryabwo ntabwo ritubabaje. ""Mu gihe Uburusiya bwokehanirwa n'ibirwanisho bukoresha mu kudutera, yoba ari amahirwe kuri twebwe"". Mw'ijambo yaraye ashikirije mu masaha yitereye y'ijoro ryakeye, avuga ko bigoye kumenya igihe iyi ntambara izomara. Ati: "" Nivyo, ndumva kandi ibitandukanye bivugwa. Mfise amakuru menshi gusumba ibinyamakuru bimwe bimwe ku bijanye n'intumbero n'ubushobozi igisirikare c'Uburusiya gifise. ""Ku bijanye na kazoza k'ubutunzi bw'Uburusiya. Kubijanye n'ingene abanyagihugu biyumva mu Burusiya"". Avuga ko hari ibintu bibiri bizokwerekana igihe intambara izomara. Avuga ati: ""Ingene abasirikare bacu bazovyifatamwo neza ni ikintu gikomeye. ""Ni ikintu nyamukuru mu mateka yacu. Ariko ntigikwiye kugira ngo twomore abigaruriye ubutaka bwacu. Ariko tuzobakubita"". ""Ibihano ku Burusiya ni ikintu gikomeye cane. Bihungabanya ubutunzi. Ariko ntigikwiye kugira ngo igisirikare c'Uburusiya kibure ibikibeshaho. Dukeneye ibirwanisho bikomeye, bishobora kubasambura"". Yongerako ati: ""Umuntu avuze ati: umwaka canke myaka, nishura nti: intambara urashobora kuyigira nto gusumba. Ni twaronka hakiri kare ibirwanisho binini twasavye, niho tuzogira inguvu kandi niho tuzoshobora kugarukana amahoro vuba"". Umugwa mukuru wa Ukraine wazindutse uterwa amabombe nk'uko bivugwa n'umukuru w'igisagara. Mu butumwa yacishije kuri Instagram, Vitali Klitschko yavuze ko aya mabombe yatewe mu karere ka Darnytskyi kari ku nkengera y'igisagara. Yongera ko y'uko igitigiri c'abapfuye n'abakomeretse kitazwi kandi ko abajejwe ibikorwa vy'ubutabazi bari aho vyabereye. Nk'uko vyagenze kuri Kyiv, ibibombe kandi vyumvikanye mu gisagara ca Lyiv kiri mu burengero bwa Ukraine muri aka gatondo. Mu butumwa yacishije kuri app ya Telegram, buramatari Maksym Kozytskyi yavuze ko habaye igitero c'indege hagati y'isaha cumi n'imwe n'iminoa 46 (05:46) n'isaha imwe n'iminota ibiri (07:02 ) mu masaha y'aho muri ico gihugu. Avuga ko abajejwe gucungera ikirere ba Ukraine bariko barakora, ariko akaba atatomoye ku hatewe iyo mabombe, hamwe n'abakomeretse canke bakahasiga ubuzima."	https://www.bbc.com/gahuza/amakuru-61126345
politics	France: Urugendo rurerure rwa 'Extreme-droite' rwo gushikira ubutegetsi mu Bufaransa	"Marine Le Pen yaragize urugendo, ashikana umugambwe wa 'Extreme-droite' (uhagaze ku migenzo ya kera no gudashima abimukira) mu kibanza ushobora gukabakaba ubutegetsi mu gihugu c'Ubufaransa. N'inyuma y'aho asubiriye se wiwe ku burongozi bwa Front National, muri 2011, yamaze imyaka agerageza gushika ku rugero rwo kuwukurako iceyi, rwari rukenewe kugira wiyumve nk'umugambwe wimirije gufata ubutegetsi. Politike yiwe ku bimukira no gushira imbere guha inzu n'akazi abafaransa yarabigumije, ariko uwo mupfasoni arongoye uwo mugambwe wa Front National yerekana isura y'umuntu ari hagati na hagati kandi atahurwa n'abantu benshi. ""Ego ndi umuntu yorora inyabu yabigize umwuga, mu yindi nzira ndi umurimyi,"" uko ni ko yavugiye kuri France Inter mu kwezi kwa mbere. Le Pen afise inyabu zitandatu kandi ziragaragara ku mavideo yo ku rubuga rwiwe rwa Tik Tok eka mbere no ku rubuga rwiwe rwa Instagram. Igihe umuhinga muri politike Chloe Morin yabaza umugwi w'abazitaba amatora i Lille mu mwaka uheze uko babona uwo mudamu, inyabu ni zo zaza imbere. Ni nde atokwizera urya mupfasoni w'inyabu? Ashobora kuboneka nk'umuntu ari hagati na hagati, ariko politike yiwe nta ho itandukaniyeko n'iyahahoze ku bimukira, ku bwenegihugu no kuri Islam. Emmanuel Macro yavuze ko politike yiwe ishingiye ku macakubiri ashingiye ku rukoba. James Shields, yigisha igifaransa muri kaminuza ya Warwick avuga ko amajambo yerekana amacakubiri afatiye ku rukoba atagikoreshwa. Ariko amategeko n'ingingo vy'uwo mugambwe wa se wiwe umaze igihe kirekire vyo kugwanya abimukira ntibirahinduka na gato. Le Pen agiye mu ngunga ya kibiri y'amatora yo ku musi w'Imana afise amahirwe yo gutsinda. Bitandukanye no mu myaka itanu iheze aho atari yiteguye, aho yabuze ayo acira n'ayo amira mu kiganiro co ku mboneshakure imbere y'amatora Macron yatsinze aronse ibice bibiri kuri bitatu vy'amajwi. Ariko aramaze kuvyifatamwo neza gusumba se wiwe, Jean-Marie Le Pen, yatsindiye kuja mu ngunga ya kabiri y'amatora mu 2002 yishimikije kugwanya abimukira  no gusubiza igihugu ku murongo. Yatsinzwe kubera ibice 82% biyamirije politike yiwe bagereranije n'ubumara. Uwo yari umugabo atahengeshanije kuvuga, kuva mu 1987, ko ivyumba vy'abanazi biciramwo abantu hakoreshejwe gaz ari ""akantu gato kabaye mu ntambara ya kabiri y'isi yose"" kandi yagumye yagirizwa urwanko ku bayahudi. Imyiyamamazo yiwe ubu ifise ivyivugo vya Marine prezida kandi ""Ku bafaransa bose"". Nta zina rya Le Pen rivugwa, ukwikurako iceyi gusa n'ukuriko kurakunda. Afise imyaka icenda, ni ho yabona uko se wiwe ameze, igihe yacika kw'icumu ku gitero ca bombe co mu 1976, cononye cane inzu y'umuryango wa Le Pen hagati mu gisagara ca Paris. Mu gitabo c'ubuzima bw'iwe arasigura ingene we na bakuru we babiri ""bari bapfukamye hasi, bagugumwa, bafatanye amaboko... aho twumva ijwi rya data avugira hejuru: ""Bakobwa bakobwa muracari bazima?"" Mu nyuma, abana bigana bahawe itegeko ryo kutamwegera: ""Haciye hashirwaho umuzingi wo kwikingira iruhande yacu - Ntimwegere ba Le Pen."" Hanyuma igihe yari afise imyaka 16, nyina wiwe Pierrette yaciye ajana n'umwanditsi w'igitabo c'ubuzima bwa se wiwe. Ku mwana w'umuyabaga nka Marine, cabaye igihe kibabaje catumye yegera cane se wiwe. Mu gitabo c'ubuzima bwiwe casohotse mu 2011 avuga ati: ""Namaze ukwezi kose n'igice nyogwa buri musi. Ntivyakunda ko nigaburira."" Imyaka yamaze muri ivyo bintu yatumye akomantara cane inyuma nk'uko asanzwe abizwiko. Agatwengo yerekana imbere y'abafata amafoto kamara umwanya urume rumara. Umugenzi wiwe Steeve Briois yabwiye BBC ati: ""Inyuma y'ibintu vyose yaciyemwo mu buto bwiwe, yaciye yiyugara"". Yagumye ari umugenzi wiwe wa hagafi, nk'umukuru w'igisagara afise ku muzirikanyi ca Henin-Beaumontm mu buraruko bw'Ubufaransa. Inyuma yo kuronka urupapuro rw'umutsindo muri imwe muri za kaminuza z'i Paris zigisha amategeko mu ntango za 1990, yaciye akora akazi ko kuburanira abadashobora kuronaka amahera yo kuriha abashingwamanza. Rimwe na rimwe wasanga harimwo abimukira badakurikije amategeko. Babimubajije mu nyuma, yavuze ko atabona ahari ubudasa: ""Ni ibiremwa muntu, barafise uburenganzira, ntawobarenganya ku bijanye na politike y'abimukira."" Umushingwamanza w'i Paris, Basile Ader yabwiye BBC ati: ""Ndatangarira ingene aguma atuje kandi akanashobora kugumana imigenderanire myiza mu kazi n'aho yaba yikoreye umuzigo w'uko se wiwe avugwa."" Mu 1998, ntiyari bwamenyere neza akazi. Narababajwe n'ingene abandi bashingwamanza bamwigira kure kubera politike ya se wiwe. Inyuma y'imyaka itandatu, yaciye ava muri ako kazi, agenywe mu kibanza co hejuru kiraba ivyo amategeko muri Front National. Hariho akantu ka mpinga yanje aho mu 2004 yaratowe nk'umushingamateka w'ishirahamwe ry'Ubumwe bwa Buraya anamarayo imyaka 13. Ugutandukana na se. N'imbere y'uko asubirira se wiwe  nk'umukuru wa Front National, vyaragaragara ko afise amakenga kuri bimwe mu vyiyumviro vyerekeye kahise k'abanazi. Igihe mu 2005, Jean-Marie Le Pen yabwira ikinyamakuru ca 'Extreme-droite' ko igihe abadagi bigarurira Ubufaransa ""ata bikorwa bibi vyakorewe abantu n'aho habaye amakosa amwe amwe"", yariyumviriye gutanga imihoho mu mabanga y'icegera ciwe. Umuhanuzi wiwe Bruno Bilde avuga ko mu mutima wiwe yaniyumviriye guheba politike. Kazoza ka se wiwe kagiye kwerekanwa n'igihe mu matora ya 2007 yaronka amajwi 10% hanyuma mu kiringo c'imyaka ine, Marine Le Pen ni we yahagarariye umugambwe. Igihe yariko ariyamamariza kurongora uwo mugambwe, isura ya kazoza ya Front National yarateje agashavu. Yabwiye abamushigikiye i Lyon ko kubona aba Islam bariko barasengera mu mabarabara vyasa n'igihe abanazi bigarurira Ubufaransa. Ubwa mbere haje ""ukwongerekana kwo kwambara ibitambara"" hanyuma ""ukwiyongera kwa Burkha"". Ubu nta bimodoka bitamenwa canke abasirikare bahari ""ariko haracari ukwigarurirwa kandi biraremera abanyagihugu"". ""Extreme-droite ni isura y'ubuntu"" ni ko umufaransa Bernard-Henri Lévy yagereranije Marine mu gihe kimwe. Yaranakuweko iceyi co guhembera urwanko. Yaciye kandi yihutira kwikurako bamwe mu batama bari bashigikiye Le Pen, benshi muri bo berekana ko bashima intwaro ya Vichy yakoranye n'aba Nazi mu ntambara ya kabiri y'isi yose. Ariko guha amahera ""Extreme-droite"" mu Bufaransa biracaboneka nabi ku buryo yagiye gusaba ideni Uburusiya rya miliyoni 11 z'ama Euro mu mwaka Vladimir Putin yigarura ubutaka bwa Ukraine. Yaranashigikiye ubutegetsi bw'Uburusiya mu matora y'amayeri yo kwigarurira Crime. Le Pen yashize inguvu nyinshi k'uco abona kibangamiye ubuzima bw'abafaransa: ""Ikwiragira rya Islam, gufatira mu kivunga, EU n'ifaranga rya Euro. Mu matora ya 2012 yabaye uwa gatatu. Mu 2017, Front National yari irongowe n'urwaruka rw'abahinga mu gukoresha YouTube aho baronse ababashigikira benshi hirya no hino mu Bufaransa. Uwo mugambwe wararonse intsinzi mu matora y'ibanze, aya Buraya hamwe n'ay'uturere, unavuga ko ufise aba Islam n'abayahudi bawushigikiye. N'aho yatsinzwe cane na Emmanuel Macron mu matora y'umukuru w'igihugu, yararonse amajwi ashika ku miliyoni 7.7. Yoba yaramaze ubumara muri 'Extreme-droite'? Inyuma y'imyaka itanu, ashobora kwishimira kuba yaratumye uwo mugambwe ushobora gutorwa mbere cane, kubera izina ryoroheje rya Rassemblement National no kwemerera abantu kwicisha bugufi bitangukanye n'ivyo bagiriza prezida ko aterekwa abantu bato bato. Ariko aratembera mw'isoko yemereye abantu ko ""Nzotwara igihugu nk'umuvyeyi - ata gusesagura kandi nkurikije uko bibereye"". Mu gihe rero ingorane ya mbere y'amatora ari ingene ubuzima bugenda buzimba, yibanze cane ku kugira imyiyamamazo kuri ico kintu. Abantu ntibagishoboye gutunga imodoka: Yavuze vyo. Prof James Shields yagize ati: ""Imigambi ya Rassemblement National  co kimwe n'iya Front National yayitanguriye, iracubakiye ku bafaransa ubwabo ubwa mbere, kubaronsa akazi imbere y'abandi, amazu, imfashanyo zo mu mibano hamwe n'amagara yabo. Yibaza ko Le Pen ashobora kutabandanya ashigikira kuva muri Eu, ariko imigambi yiwe ishobora gutuma haba ugukwaruzanya, bishobora gutuma impera n'imperuka Ubufaransa bukura meza muri iryo shirahamwe. Ku ba Islam b'abafaransa, ivyo asaba vyo kwirinda kwitwikira mu bibanza bigenewe abantu benshi birabateye amakenga cane. Igihe umupfasoni ari mu karuhuko k'iza bukuru yitwikiriye yamuhamagarira kubaha amahoro mu ndwi iheze, Le Pen yavuze ko mu bice bimwe bimwe biba ngombwa ko abapfasoni bitwikira kugira ntibahave babonwa nabi. Uwo mupfasoni yitwa Fatima, yasiguye ko yatanguye kwitwikira amaze gukura, ashaka kuvuga ko yari afise abuzukuru. Le Pen yagirizwa n'abo bahanganye ko yiyamamariza gusa aho afise abanywanyi. Ariko igihe abamwiyamiriza batangura gusemerera ngo ""Fasciste"" bakamusaba gukinjura, yaragerageje kubandanya amwenyura, avuga ko uko inyishu zikariha ari na ko aguma aronka amahirwe yo gutsinda amatora. Mu gihe yotahukana intsinzi, se wiwe Jean-Marie Le Pen ashobora kunezerwa cane. Ariko abandanya yemeza ko hari ""ibihumbi"" vy'ubudasa hagati yabo. Marine yasiguye ati: ""Yari prezida w'umuhari mu ntango wo kwerekana akababaro hanyuma uhinduka uwutavuga rumwe na reta. Naratunganije akazi ku migwi yanje ""ku buryo dushobora kuja ku butegetsi tukanashira mu bikorwa ivyiyumviro vyacu""."	https://www.bbc.com/gahuza/amakuru-61165921
entertainment	Amwe mu mafoto yaranze Africa muri ino ndwi	Aya ni amwe mu mafoto meza ku mugabane wa Africa no hanze: Amasanamu yose yatangiwe uruhusha.	https://www.bbc.com/gahuza/amakuru-58029277
sports	Zinedine Zidane yavuye muri Real Madrid kubera uwo mugwi 'utari ukimufitiye icizere'	"Zinedine Zidane yavuze ko yatanze imihoho muri Real Madrid kubera yabona ko uwo mugwi ""utakimufitiye icizere'. Uwo mugabo w'umufaransa yasezeye muri uwo mugwi wo muri Espagne ubwa kabiri nk'umumenyereza itariki 27 z'ukwezi kwa gatanu inyuma yo kunanirwa gutwara igikombe c'umwaka wa 2020-21. Zidane yamenyereje Real hagati ya 2016 - 2018 imbere y'uko agaruka inyuma y'amezi cumi mu kwezi kwa gatatu mu 2019. Zidane w'imyaka 48 yavuze ati:""Ndagiye, ariko sindaheba umwuga, kandi sindaruha gukora akazi k'ubumenyereza."" Mw'ikete rigenewe abafana, ryashizwe ahabanona n'ikinyamakuru co muri Espange ca AS, yongeyeko ati: ""Ndagiye kubera ko mbona  umugwi utakimfitiye icizere nkeneye, kandi utakinshigikiye mu migambi yanje ya hafi canke ya kure."" ""Ndazi ivyo umupira w'amaguru kandi ndazi ico umugwi nka Real Madrid uba ukeneye. Ndazi ko iyo udatahukanye intsinzi utegerezwa gukura meza. ""Mu buzima bwanje nkunda gutsinda kandi nari ngaha kugira ntsinde , ariko abantu bafise agaciro gusumba ivyo, uko biyumva, ubuzima ubwabwo, numva umenga ivyo bintu vyose ntivyahawe agaciro. ""Ntitwashoboye kandi gutegera ko ivyo bintu arivyo bituma umugwi ukomeye nk'uyu ubandanya mu  nzira yo gutera imbere. Rimwe na rimwe mbere vyaratumye nebagurwa. "" Uwo mukinyi rurangiranwa w'Umufaransa, yakiniye Real kuva 2001 gushika mu 2006, yatwaye igikombe c'imigwi yabaye iya mbere i Buraya incuro zitatu yikurikiranya, igikombe c'ihiganwa ryo muri Espagne mu kiringo ca mbere yamaze muri uwo mugwi. Yarasubiye aratwara igikombe c'ihiganwa ryo muri Espagne agarutse hagati mu mwaka wa 2019-20, akaba yarasigaje umwaka umwe ku masezerano yari afitaniye n'uwo mugwi. Zidane yavuze ko imyaka 20 amaze muri Real cari "" ikintu ca mbere ciza camushikiye' mu buzima bwiwe kandi ashobora ""kubandanya ashimira"" prezida w'uwo mugwi, Florentino Perez. Zidane yongeyeko ati: ""Nshaka ko haba icubahiro ku vyo twashitseko twese. Nari gushima ko imigenderanire hagati yanje n'umugwi hamwe na prezida mu mezi make arangiye yari kuba itandukanye n'iyo abandi bamenyereza. ""Nta karusho kadasanzwe nigeze nsaba kiretse kwibukwa neza gusa. Muri iyi myaka , akazi k'umumenyereza mu migwi ikomeye n'ibiringo bibiri canke birenga gato. ""Kugira uhamare umwanya munini, imigenderanire myiza hagati y'abantu ni ngombwa, irakomeye cane gusumba n'amahera, gusumba ukumenyekana cane, gusumba ikintu cose. Birakenewe kubungabungwa. """	https://www.bbc.com/gahuza/amakuru-57306798
entertainment	Pablo Escobar: hatowe amafaranga menshi yanyegejwe mu nzu y'uyu yahoze acuruza ibiyayuramutwe	"Umuhungwabo w'uwahoze ari rurangiranwa mu rucuruza rw'ibiyayuramutwe Pablo Escobar avuga ko yatoye isashe yuzuye amafaranga angana na miliyoni 18 z'amadolari yari anyegeje mu ruhome rw'imwe mu nzu za se wabo. Nicolás Escobar yabwiye ikinyamakuru co muri Colombia aho bashobora gusanga aya mafaranga mu nzu asanzwe abamwo mu gisagara ca Medellín. Avuga ko atari bwo bwa mbere atoye amafaranga mu bibanza se wabo atashaka kubonamwo umuntu, ni mu gihe uyu Escobar avugwa ko yasize anyegeje amamiliyoni menshi mu mazu yiwe. Yapfuye mu mwaka wa 1993 arashwe n'abapolisi. Igihe yagera kw'isonga ry'umwuga wiwe, Escobar yaramenyekanye ko yari umuntu agira indwi atunze kw'isi yose. Kuva apfuye, hagumye hari ibihuha i Medellín  ko Escobar yanyegeje amatungo yiwe, inyuma y'imyaka iharurwa muri mirongo arwana na leta ya Colombia yashaka kumurungika muri Leta Zunze Ubumwe za Amerika zariko ziramuhiga. Nicolás Escobar yabwiye televiziyo yo muri Colombia Red+ Noticias ko yatoye kandi n'imashini yo kwandika, amatelefone yakorana naza satellite, ikaramu y'inzahabu, kamera hamwe na firime y'amafoto atari bwogeshwe. Ati: ""Igihe cose naricara mu cumba co gufungura, nkaraba muri parikingi y'imodoka, nama mbona umugabo yinjira muri ico kibanza agaca agenda"". ""Umunuko wari muri ico kibanza wari uteye ubwoba. Umunuko wasumvya incuro ijana uwuva mu kintu capfuye"". Nicolás Escobar, yari asanzwe aba muri iyo nzu mu myaka itanu iheze, avuga ko amwe mu manoti amaze imyaka mirongo yari yaboze ku buryo atokoreshwa. Mu kiganiro, avuga ko kenshi yama aherekeza se wabo, kandi ko igihe kimwe yigeze kunyuruzwa n'abantu bariko barondera aho Escobar yari yinyegeje. Ati: "" Naraborejwe igufa mu kiringo c'amasaha indwi yose. Bamwe mu bakozi banje bakubiswe umusumenu"". Escobar yavukiye ahitwa Rionegro muri Colombia mu 1949, akaba yatanguje akarwi kacuruza ibiyayuramutwe mu gisagara ca Medellín mu myaka ya 1970. Mu myaka uru rudandazwa rwari rukomeye cane, aka karwi niko kinjije mu buryo bwa magendo hafi ibice 80% vy'urumogi rwinjijwe muri Amerika. Ubutunzi bwiwe bwamutumye ashirwa ku rutonde rwa Forbes (ikinyamakuru gitangaza amakuru y'ubutunzi) rw'abatunzi ba mbere w'isi mu kiringo c'imyaka indwi yose. Igihe Amerika isohoreye umutahe wo kumurondera, Escobar yararwanye intambara kugira ntashobore gufatwa, aho akarwi kiwe kakoze ibitero ku banyapolitike, abapolisi n'abamenyeshamakuru. Amaze gufatwa mu 1991, Escobar yapfungiwe mw'ibohero yubatswe ku ntumbero we nyene yatanze, yari yataziriwe Katederari (Cathedral), ayo yabandanije agenzura urudandaza rwiwe i Medellín. Muri rusangi, Escobar aharurwako abantu bagera ku 4000 bishwe. Ariko rero, amamuko yiwe y'umuntu yicisha bugufi yatumye amenyekana mu Banyakolombiya batari bake bari bamushigikiye kubera amafaranga menshi yabaha, mbere akaba yarafashije uturere dukenye mu gisagara ca Medellín."	https://www.bbc.com/gahuza/amakuru-54285849
entertainment	Africa mu mafoto: Aya ni amwe mu mafoto yaranze iyi ndwi 25/6- 01/7	Irabire amafoto meza yashoboye kuboneka ku mugabane muri ino ndwi n'ahandi: Amasanamu yose yaherewe uburenganzira.	https://www.bbc.com/gahuza/amakuru-57693285
entertainment	Aba-Maasai TikTok yazaniye aba-fana ba Bollywood	"Mu mwambaro wabo uranga aba-Maasai kandi bakikijwe n'inka, abanya-Tanzania ba vuba mu kuba rurangiranwa kuri Tik Tok, abavukana Kili na Neema Paul, bariko bitegurira gufata video yabo ya vuba. Terefone ngendanwa igezweho yashinzwe ku nkingi imetero nkeya imbere y'inzu yabo muri Mindu Tulieni, ikigwati gito co mu ntara ya Pwani yo mu buseruko, Igisagara kiri hafi, Lugoba, kiri ku rugendo rw'isaha n'amaguru. Mu gihe ico kigwati ata muyagankuba gifise, Kili akigendera buri munsi kugira ashire umuriro muri terefone yiwe. Mu kwitegurira gufata iyo video , Kili, w'imyaka 26, ahagaze inyuma ya mushikiwe w'imyaka 23, Neema. Umuziki umaze gutangura kuvuga, Kili na mushikiwe baca bakurakuranwa mu kwigana  mu gi-Hindi bongera batamba  ku murindi w'izo ndirimbo zizwi cane muri  film/sinema za Bollywood [ingene bakubita iminwa bigahurirana neza neza n'amajambo y'iyo ndirimbo nk'uko womenga ijwi ni iryabo kandi humvikana iry'uwayiririmvye bwite; Lip sync). Mu mezi make aheze, izo video zabo zo gukubita iminwa zararabwe cane ku mbuga hwaniro mu Buhindi. Video yabo yamenyekanye cane, bigana  Raataan Lambiyan yo muri Shershaah , film y'uyu mwaka ya Bollywood, yarabwe incuro zirenga miriyoni imwe mu minsi mike gusa. Yakwiragijwe n'abakinyi bakuru muri iyo film Kiara Advani na Sidharth  Malhotra. Nyene kuririmba ubwa mbere iyo ndirimbo,  Jubin Nautiyal, yaratunguye abo bavukanyi igihe bagira ikiganiro c'ikibiriraho kuri imwe mu maradiyo yo mu Buhindi. Nautiyal yababwiye ati : ""Bose barabazi  mu Buhindi. Muri rurangiranwa"". Video bakoreye muri Mindu Tulieni, aho benshi badatunze terefone zigezweho, Kili na Neema ntibigeze bibaza ko zoshikiriye abantu baharurwa muri za miriyoni mu Buhindi no kw'isi nzima. Kili ati: ""Tugitangura, vyari ibintu vyo kwiryohera gusa, ntitwigeze twibaza ko tuzomenyekana isi yose. ""Maze gutangura kubona abantu bariko barayiraba n'ico bavuga mu Buhindi, naratangaye. Nararengewe."" Icabatumye gukora izo video n'ugukunda film za Bollywood Kili yatanguye kuraba igihe yagenda mu mashure ku murwa mukuru , Dodoma. N'ubwo batari bazi urwo rurimi, we na mushikiwe bariyigishije kuririmba mu gi-Hindi. Kili avuga ati: ""Kuva nkiri muto, nararaba ama film ya Bollywood mu ma cinema yo muri Tanzania nca ndakunda cane izo film n'indirimbo zirimwo. Iyo ukunda ikintu, biroroshe kuciga"". ""Binsaba iminsi mike yo kwiga amajambo y'indirimbo no kwimenyereza kuyisubiramwo. Ndarondera ico ayo majambo asigura mu congereza kugira menye uko ndayitamba neza."" ""N'imbere y'uko numva ico indirimbo ivuga, mba namaze kujana n'umuziki wayo."" Kili yatanguye asubiramwo izo ndirimbo wenyene, mu nyuma azana mushikiwe nawe nyene asanzwe akunda film za  Bollywood. Neema avuga ati: ""Igihe musazanje yansaba kugira video hamwe nawe, nabanje kwanka kuko nari mfise isoni zo kuja imbere ya camera."" ""Ariko mu nyuma ntangura kubimenyera. Ivy'abaye ni amayobera - ntitwigeze twibaza ko umunsi nk'uwo woshitse."" Abo bavukana babiri, ubwa mbere bakuze baragira inka bakora no mu mirima, ubu umwanya bawumara batanga ibiganiro kuri television na radiyo zikomakomeye zo mu Buhindi. Ariko no mu gihugu cabo ca Tanzania, ubu baratanguye kumenyekana nka bamwe mu bazwi cane kuri Tik Tok. Konte izwi ya Kili kuri Tik Tok  ubu ifise miriyoni 1,8 y'abantu bamukurikira . Nta mwaka urakwira kuva atanguje iyo konte yiwe - amaze kumenya ivyerekeye Tik Tok abibwiwe n'abagenzi. Neema nawe aramaze kwuguruza konte yiwe kuri Instagram, ubu ikaba ifise abayikurikira bashika hafi 65.000. Ariko  mu gihe inkuru y'abo bavukana iriko irabica bigacika ku mbuga hwaniro hirya no hino kw'isi, mu muryango no mu babanyi ho basa n'uko ataco bazi kuba abana babo bariko baraba ba rurangiranwa. Kili avuga ati: ""Abantu benshi ngaha ntibatunze terefone zigezweho kandi ntibazi ivyerekeye imbuga hwaniro. Na Neema nta vyinshi atahura. Biramuryohera gusa ariko ntazi ingaruka biriko biragira"". ""Nta muntu n'umwe yumva ivyari vyo igihe abanyamakuru batangura kuza mu kigwati iwacu bazanye n'ama-camera ya television. ""Ubwa mbere umuryango wanje waguma wibaza igituma ndirimba  kandi ngatamba aho kuragira inka. ""Ubu baratanguye gutahura ko ndiko ndakora ikintu ciza."" Nta mafaranga barakura muri ivyo biyumviriye gukora, ariko vuba barashobora kuva mu buzima bwo mu kigwati bakaja gukina film/sinema. Ibinyamakuru vyo mu Buhindi bivuga ko baja bamaze gutangura kuronderwa cane  na Bollywood. Ni indoto zabaye ukuri kuri Kili  na Neema, bavuga ko kuva kera bamye bashaka gukora ivyo guteramisha abantu, ariko batigeze bibaza ko vyoshobotse. ""Tuva mu kigwati gito hanze y'igisagara, nico gituma ntigeze nibaza ko indoto zanje zo kuba umukinyi w'ama-film no guhagarara imbere ya camera zobaye ukuri. Ivyo nabigumanye mu mutima wanje"", ivyo bivugwa na Neema, we bitandukanye na musazawe,  atigeze ava muri Mundu Tulieni. ""Amahirwe yo kuja mu Buhindi yoba ari igitangaza."" Amakungu arorera, abo bavukana bavuga ko bafise ishaka ryo gutangura gukora izindi video zo guha ababakurikira. ""Dushaka ko abantu baraba izi video bakaryoherwa, nico gituma twatanguye kuzikora."" ""Vyinshi biri mu nzira, abafana bacu rero ni bagume hafi."" Priya Sippy n'umunyamakuru akorera uwubimusavye aba  London."	https://www.bbc.com/gahuza/amakuru-59755758
health	Ibibazo vyanyu kuri Covid-19: Umuntu yayirwaye akingirwa ryari?	"Muganga abandanya kwishura ku bibazo mufise ku kiza ca Coronavirus, muturungikira biciye kuri facebook. Muganga Leonard Nduwayo akorera mu Bufaransa, yavuganye na Florentine Kwizera, atangura yishura ikibazo ca Nicole Iranzi, yabajije ati ""mbega iyo umuntu yarwaye Covid-19, arindira igihe kingana gute kugira bashobore kumukingira?"""	https://www.bbc.com/gahuza/amakuru-56725778
sports	Ayavugwa mw’igura n’igurishwa ry’abakinyi: Bellingham, Ronaldo, Gabriel, Spence, Zinchenko	Real Madrid yahindukiriye umwongereza Jude Bellingham w’imyaka 19 akina hagati  muri Borussia Dortmund, avugwa kandi ko aronderwa na Liverpool. (Marca) Umuserukizi wa Frenkie de Jong yabwiye Manchester United ko uyu mukinyi wo hagati wa Hollande w’imyaka 25 yemera kuva muri Barcelona ariko akaba adashaka kwimukira muri Old Trafford. (Sport – mu ki Espagnol) Barca iriko iraraba nimba ikwiye kutajana De Jong mu bakinyi bazofata urugendo ruzobashikana muri Reta Zunze Ubumwe za Amerika kugira ngo yemere kwimukira muri uyo murwi w’Amashetani atukura (Red Devils). (Sport – mu ki Espagnol) Umusatirizi wa Manchester United Cristiano Ronaldo ariteguye kwanka umushahara yemerewe n’umurwi wo muri Arabie Saoudite mu gihe, Bayern Munich na Atletico Madrid irondera uyu munya Portugal w’imyaka 37. (ESPN) Juventus yegereye Arsenal mu rugamba rwo kurondera umukinyi w’inyuma wa Brezili Gabriel Magalhaes w’imyaka 24 kugira irabe ko yosubiriza umunya Hollande akina inyuma Matthijs de Ligt w’imyaka 22 yiteze kwimukira muri Bayern Munich. (Independent) Barcelona irarondera umwongereza akina hagati Carney Chukwuemeka w’imyaka 18 asigaje umwaka umwe gusa mu masezerano afitaniye na Aston Villa . (Mundo Deportivo – mu ki Espagnol) Arsenal iriko irarondera ingene yoronka umukinyi w’inyuma wa Ukraine  ku ruhande rw’ibubamfu Oleksandr Zinchenko w’imyaka 25 asanzwe akina muri Manchester City. (The Athletic) Arsenal kandi iriko iraraba ko yogura umunya-Espagne akina inyuma ku ruhande rw’ibubamfu Sergio Gomez w’imyaka 21 asanzwe akina muri Anderlecht. Mu gihe boronka Zinchenko canke Gomez, Nuno Tavares ashobora guca agenda, mu gihe Marseille isanzwe irondera uyu munya-Portugal w’imyaka 22 akina inyuma ku ruhande rw’ibubamfu. (Fabrizio Romano, Twitter) Leeds United iri hafi yo kwemera amasezerano y’imiriyoni 25 z’ama euros na Paris St-Germain kugira ishobore kugura umusatirizi w’umufaransa Arnaud Kalimuendo w’imyaka 20. (90min) Newcastle United iriko irategura imiriyoni 20 z’amapawundi kugira irabe ko yoronka umukinyi wo hagati wa Leeds United umwongereza Jack Harrison w’imyaka 25, ariko uyu murwi rwa Elland Road ushobora kuba umushakako amafaranga menshi. (Mail) Ibiganiro birabandanya hagati ya Arsenal n’abaserukizi b’umukinyi wo hagati wa Leicester umubirigi Youri Tielemans w’imyaka 25. (Football London) Arsenal kandi iripfuza umukinyi wo hagati wa Lyon Lucas Paqueta w’imyaka 24 ariko ntiramenyesha amafaranga ishaka gutanga kuri uno munya-Brezili. (Media Foot – mu gifaransa) Everton iracari mu biganiro na Wolves kugira irabe ko yoronka umwongereza akina hagati Morgan Gibbs-White w’imyaka  22, inyuma y’aho igiciro c’imiriyoni 22 z’amapawundi cankiwe mu ndwi iheze. (Sky Sports) Newcastle United iriko iraronderera ahandi inyuma y’aho ikuriye meza mu rugamba rwo kurondera umusatirizi wa Real Sociedad umunya Suède Alexander Isak w’imyaka 22, be n’umufaransa akina ku ruhande Moussa Diaby w’imyaka 23 asanzwe akina muri Bayer Leverkusen, kubera amafaranga asabwa mu kubagura be n’imishahara. (Telegraph) Umukinyi wo ku ruhande wa Bayern Munich umudagi Leroy Sane w’imyaka 26 yemerewe kwinjira muri Real Madrid. (Marca) Paris St-Germain iripfuza umusatirizi wa Benfica umunya Portugal Goncalo Ramos w’imyaka  21, be n’umusatirizi wa Reims umufaransa Hugo Ekitike w’imyaka  20. (Fabrizio Romano, Twitter) PSG kandi irarondera umufaransa akina hagati Khephren Thuram w’imyaka 21, umuhungu w’uwahoze akinira umurwi nserukiragihugu w’Ubufaransa Lilian Thuram, asanzwe akina muri Nice. (L'Equipe - in French) West Ham yemeye guha Sassuolo imiriyoni 40 z’ama-euros ku musatirizi w’umutaliyano Gianluca Scamacca w’imyaka23, mu gihe PSG yoyo yemeye ko yotanga imiriyoni 35 z’ama euros. (Fabrizio Romano, Twitter) AC Milan iriteguye guha ayandi masezerano mashasha y’igihe kirekire umunya-Portugal akina ku ruhande Rafael Leao mu gihe idashaka kugurisha uyu mukinyi w’imyaka 23 muri Chelsea ku giciro ico ari co cose kiri musi y’imiriyoni 127 z’amapawundi. (Mail) Cesc Fabregas w’imyaka 35 ariteguye kuja gukinira umurwi wo mu cicaro ca kabiri (Serie B) mu Butaliyano, Como, inyuma yo kuva muri Monaco. (Gianluca di Marzio) Southampton na Leicester irarondera umwongereza akina inyuma Levi Colwill, yamaze umwaka w’inkino uheze akina muri Huddersfield yari yatijijwemwo. Uyu mukinyi w’imyaka 19 ntarasaba ko yova burundu muri Chelsea ariko aripfuza ko kazoza kiwe gatomoreka. (CBS Sports, Twitter) Crystal Palace ishobora kwinjira mu rugamba rwo kurondera Colwill, mu gihe Arsenal, Brighton na Everton nayo nyene imurondera. (Mail)	https://www.bbc.com/gahuza/articles/c1v3vp33qlwo
politics	US - WHO: Nancy Pelosi abwira Trump ati ‘dutegerezwa kubwirwa ukuri’	"Umukuru w'inama nshingamateka ya Amerika , Nancy Pelosi, yatanguye kwifatira mu gahanga Perezida Donald Trump, inyuma y'aho atangarije ko agiye guhagarika intererano ico gihugu gitanga mu muryango ujejwe amagara y'abantu kw'isi, OMS. Mw'itangazo yasohoye, Pelosi avuga ati: ""Abanyamerika bategerezwa kwima amatwi ibinyoma bakumviriza abahinga babifitiye ubumenyi kugira ngo twikingire dukingire n'abacu"". Bwana Trump yategetse ubutegetsi bwiwe guhagarika intererano Amerika itanga muri OMS/WHO, ayagiriza ko yatumye coronavirus ikwirakwira kw'isi, kandi ko wegamiye ku ruhande rw'u Bushinwa. Umupfasoni Pelosi yagiriza umukuru w'igihugu cabo ko ""yafashe minenerwe amakuru yo kugabisha, kandi ko yagumye areze amaboko bigatuma ibara rigwa none abantu bariko baratikira"". Ati: ""Hari ingingo nyinshi zimirije gufatwa. Ariko mu gihe tutokorera ku kuri, abapfa bazobandanya bapfa, ubutunzi buzobandanya buyonga"". ""Ubu dukeneye ukuri gusumba ibindi bihe vyose. Ukuri ni uko Donald Trump yasambuye uburyo yari yahawe bwo kwitegurira ikiza, ivyatumye abantu bapfa maze ubutunzi nabwo buja mu kaga"". Gushika ubu, Leta Zunze Ubumwe za Amerika nico gihugu gifise abanduye n'abamaze guhitanwa na coronavirus benshi kw'isi. Mu bantu barenga imiliyoni zibiri bamaze kwandura uwo mugera kw'isi yose, abashika 608,300 babarizwa muri  Amerika, nayo abarenga ibihumbi 26 baramaze kuhasiga ubuzima."	https://www.bbc.com/gahuza/amakuru-52292485
health	Ginette Karirekinyana yiyemeje kurwanya malaria akoresheje uburyo kama	"Malaria ni indwara ibangamiye ibihugu bikenye, ikaba iharurwa mu ntambanyi zibangamira iterambere rirama. Ginette Karirekinyana yemeza y'uko ishoboka gutuzwa burundu hakoreshejwe uburyo kama. Icegeranyo c'ishami rya ONU rijejwe amagara y'abantu OMS mu kwezi kw'icumi uno mwaka, kivuga ko kuva mu kwezi kwa mbere gushika ku wa 20 z'ukwezi kw'icumi 2019, abantu barenga imiliyoni indwi baranduye malaria, abashika 2691 nabo irabahitana. Umupfasoni Karirekinyana yabwiye BBC ko yatanguje umugambi wo gukinga iyo ndwara akoresheje ivyo yita ivyatsi, ahinguramwo ibintu bitandukanye bikoreshwa mu kwirinda kuribwa n'imibu. Hagati aho, abona ko hakiri intambwe kugira Abarundi bose bawumve. Arongoye ishirahamwe ACECI (Agence Consultative en Ethique de la Coopération Internationale) rihingura ivyo vyatsi, akaba yanashinze ishirahamwe yise Karire Products mu 2016 ryo gukwiragiza ivyo ahingura. Umupfasoni Karirekinyana avuga ko yatanguje umugambi wiwe kubera yababajwe n'ukubona malaria yama ibica bigacika muri Afrika, mbere mu Burundi hoho ikaboneka nk'akaranda. Kubw'iwe , ""nimba malaria ari ingorane ya Afrika, ibihugu vya Afrika vyo nyene ubwavyo bitegerezwa kuyironderera umuti"". Ati: ""Nico catumye kuva mu myaka ya 2007 gushika 2010 nguma niyumvira icokorwa kugira ngo twirinde malaria, atari ugukiza gusa, ahubwo kuyirinda"", ico gihe akaba yari muri Canada. Avuga y'uko ubushakashatsi bwerekanye ko hariho ibiti vyinshi bishobora kuvamwo imiti ya malaria, canke bigahingurwa kugira ngo havemwo ibintu bitari bike bishobora gukoreshwa mu kwikingira kuribwa n'imibu, iyo nayo ikaba ariyo itera iyo ndwara. Mu mwaka wa 2010, niho yafata ingingo yo gutanguza mu Burundi umugambi yise ""Bayi bayi malaria"" umugambi w'ukurima ivyatsi, cataria na Artemisia, yazanye mu gihugu abikuye muri Canada,  mu ntumbero yo kurwanya malaria. Umugambi wiwe wagiye kwemererwa mu Burundi mu 2011, aho umukuru w'igihugu ubwiwe ari we yawuguruye, hari ku wa 25 z'ukwa kane, umunsi mpuzamakungu wahariwe kurwanya malaria. Avuga ko intumbero yiwe ari ugufasha kurwanya iyo ndwara burundu kuko yasanze  abadandaza imiti ya malaria bobo badashira imbere ineza y'umuntu, ahubwo bishakira inyungu mu rudandaza rwabo. Ati : ""Turavye abaza kugurisha imiti ya malaria mu Burundi, abenshi ntibaza bashaka gukiza canke gutuza iyo ndwara, ahubwo baza bashaka kugurisha imiti yabo n'ukwironderera ubutunzi"". Mu mugambi wiwe, Karirekinyana avuga ko ashira imbere gukinga malaria akongera akanaha ubumenyi umunyagihugu buzomufasha kwikingira, ari naco gituma akwiragiza ivyo vyatsi mu gihugu cose. Muri ivyo vyatsi cataria na Artemisia, nk'uko we nyene avyita, arahinguramwo amasabuni be n'ubwoko bwinshi bw'amavuta yo kwisiga kugira ntibaribwe n'imibu. Arahinguramwo kandi n' ingaburo be n'inyobwa 'tisane'inyobwa nk'icayi, vyose bikoreshwa mu kurwanya malaria. Karirekinyana avuga ko amaze imyaka itari mike yigisha abanyagihugu uyo mugambi, akemeza ko abatari bake bamaze gusezera iyo ndwara. ""Iyo nyigisho barayakiriye kandi abantu badukurikiye bagakurikirana inyigisho zacu kuva mu 2011, baza barategereye y'uko malaria itari ikwiye kwitwa ikiza, ahubwo ko bashobora kuyirinda"". N'ubwo biri uko, malaria iguma ari ikiza Karirekinyana avuga ko mu Burundi hakiri ibintu vyinshi vy'ugukora kugira ngo abanyagihugu banyurwe n'uko malaria idategerezwa kuba ikiza. Avuga ko malaria ibandanya iba ikiza kubera y'uko leta itarashiramwo inguvu zayo, n'aho ishigikiye uwo mugambi n'ivyo ukora. Ati: ""Gushika ubu irashigikiye uwo mugambi, mugabo ntirashobora kuza ngo dushire inguvu hamwe. Muri ico gihe rero, biragora y'uko twebwe nk'ishirahamwe rikiri ritoya n'uburyo butoya dushikira abanyagihugu bose"". ""Iyaba leta yari imaze kugira rwayo uwo mugambi, jewe novuga y'uko mu myaka itanu twoba tumaze gusezera malaria mu Burundi"". Avuga ko uwo mugambi udashobora kubonwa neza n'amashirahamwe makuru makuru asanzwe akorana n'amahinguriro makuru makuru nyene kw'isi ahingura imiti. Karirekinyana avuga ati: ""Abo ni abantu batarabona y'uko umuntu ariwe ashirwa imbere canke kurwanira, ni amashirahamwe ashira imbere inyungu"". ""Muca mwumva ko umugambi wo gutuza malaria  udashobora kwakirwa kubera woba uje kubakura amata mu kanwa"". ""Abo rero nibo ntambamyi ku Burundi no kuri Afrika mu mugambi wo kurwanya indwara nka malaria"". Avuga ko muri ayo mashirahamwe hari ayamaze kwumva umugambi wiwe kandi ko yagerageje kumurwanya ariko ko yashoboye kurinda akibandaniriza intumbero yiwe. ""Hagira hahere imyaka cumi dutanguye uwo mugambi, twarahanganye n'ibitari bike"". Kubwiwe ""malaria turashobora kuyisezera dukoresheje ivyo biti n'ivyo vyatsi. Ikiriho ni uko abantu batotinya ayo mahinguriro canke amashirahamwe mpuzamakungu usanga kenshi afise inguvu zirengeye iz'ibihugu"". Gushika ubu Ginette Karirekinyana akorera mu ntara za Bujumbura na Gitega,ariko intego yiwe ikaba ari uko igihugu cose kimenya uwo mugambi."	https://www.bbc.com/gahuza/amakuru-50792486
sports	Eto'o ashaka 'gusubiriza Afrika mu ndumane' yifashishije amashure	"Icamamare c'umunyafrika mu mupira w'amaguru Samuel Eto'o avuga ko ashaka gukoresha ubumenyi azokura mu cigwa c'ubutunzi muri  Kaminuza ya Havard muri Leta Zunze Ubumwe za Amerika, mu gusubiriza mu ndumane umugabane wa Afrika. Uyo yatsindiye incuro 4 agashimwe k'umukinyi mwiza wo ku mugabane wa Afrika gatangwa buri mwaka  yamenyesheje ko agiye mu zabukuru mu mupira w'amaguru afise imyaka 38 mu kwezi kwa 9. Eto'o yizera ko kujabuka ibahari Atlantique aja muri Leta Zunze Ubumwe za Amerika kwiga ibijanye n'ubutunzi bizofasha intumbero yiwe yo gufasha umugabane wa Afrika. Eto yabwiye ikinyamakuru co mu Bufaransa, Jeune Afrique, candikirwa kuri Internet ati: ""Ngomba gufasha no gutanga intererano nziza mu guhindura umugabane wacu"". ''Iyo uri umukinyi w'umupira w'amaguru urariha amafranga abantu kugira bagufashe mu kazi kawe n'ibindi vya nkenerwa muri rusange."" ''Ariko iyo ari wewe utegerezwa gutunganya akazi abantu bakora, kandi ukaba ushaka kubateza imbere, utegerezwa kwiga ubundi ubumenyi bushasha."" Uyo yahoze ari umukinyi w'imbere w'igihugu ca Cameroun n'ikipe ya Barcelona, akaba kandi ari we yinjirije igihugu ciwe ibitsindo vyinshi, bishika 56 mu nkino 118, yaremanze ingingo yiwe yo kwiga ubuzima bwiwe bwose niyahagarika gukina umupira w'amaguru. Yasiguye ati: ''Mu kwezi kwa mbere nzotangura ivyigwa vyo gutunganya ibijanye n'ubutunzi muri Kaminuza ya Havard inyuma y'aho iyo Kaminuza ingiriye neza ikanyemerera  inyigisho z'umwihariko''. ""Nzoba mba mu gisagara ca Boston mu kiringo kingana hafi umwaka. Ntibizoba vyoroshe, ariko ni ibitoroshe binezereye, mukaba musanzwe muzi ko jewe nkunda cane ibimbiza akuya"". Eto'o yatsindiye ibikombe vyinshi mu gukina kwiwe muri Espagne no mu Butaliyano, ariko aho yabiciye bigacika ku rwego rw'amakipe ni muri Barcelona aho yakinye kuva mu 2004 gushika mu 2009. Mu bikombe yaronse muri iyo kipe harimwo 3 vyo mw'ihiganwa La Liga na bibiri vya Champions League. Yaratsindiye kandi Champions League amenyerezwa na Jose Mourinho muri Inter Milan mu 2010, akaba kandi afise umudari w'inzahabu mw'ihiganwa Olempike ku rwego rw'ikipe y'igihugu ca Cameroun mu 2000. Eto'o mu mwuga wiwe yakinye kandi mu bihugu nka Turkiya, Uburusiya hamwe na Qatar, akaba kandi ari nawe amaze kwinjiriza ibitsindo vyinshi mw'ihiganwa ry'igikombe ca Afrika, akaba afise ibitsindo 18. Yakinye mu mahiganwa ane y'igikombe c'isi aserukiye ikipe ya Cameroun izwi nka ""Les Lions Indomptables"" mu 1998, 2002, 2010 no mu  2014 aho yakinye incuro 8 akinjiza ibitsindo 3. Uyo musatirizi kandi yanatsindiye ibikombe vya Afrika bibiri yikurikiranya akinira igihugu ciwe, mu 2000 n'i 2002."	https://www.bbc.com/gahuza/imikino-50577083
sports	Ayavugwa mw’igura n’igurishwa ry’abakinyi: De Jong, Werner, Fofana, Barnes, Firmino, Gueye	"Chelsea igiye kurondera umukinyi akina hagati wa Barcelona umunya-Hollande Frenkie de Jong w’imyaka 25, kandi mu gihe yoramuka avuye Nou Camp, uyu murwi wo muri Espagne ushobora guca urondera umukinyi wo hagati wa Manchester City, umunya-Portugal Bernardo Silva w’imyaka 27. (Sport – mu ki Espagnol) Umumenyereza wa Barcelona  Xavi avuga ko atazi nimba De Jong, asanzwe aronderwa cane na Manchester United, azoguma muri uyo murwi w’ihiganwa ry’umupira w’amaguru rya Espagne, La Liga, muri rino ci. (Metro) Chelsea iriko iragerageza kurondera umukinyi w’inyuma wa Leicester City umufaransa Wesley Fofana w’imyaka 21,hamwe n’umunya-Hollande akina inyuma na we nyene Denzel Dumfries w’imyaka 26 asanzwe akinira  Inter Milan. (Athletic). Chelsea yemeye guha Real Madrid yo muri Espagne umusatirizi w’umudagi Timo Werner  w’imyaka 26. (Marca) Newcastle United iriko irakurikirana umukinyi wo ku ruhande wa Leicester City umwongereza Harvey Barnes w’imyaka 24, inyuma y’aho uyu murwi uzwi nka Foxes wankiye igiciro yari yemeye gutanga kuri mugenziwe James Maddison w’imyaka 25 akina hagati. (Mail) Umusatirizi wa Liverpool Roberto Firmino araronderwa na Juventus ariko uyu munya-Brezili w’imyaka 30 avuga ko yipfuza kwigumira i Anfield. (Liverpool Echo) Umukinyi w’inyuma, umunya-Hollande Virgil van Dijk w’imyaka 31 avuga ko mugenziwe bakinana muri Liverpool, Mohamed Salah w’imyaka 30 ashobora kuba yaragizweko ingaruka n’ibiganiro ku vyerekeye amasezerano yiwe mu mwaka w’inkino uheze, ariko ko ubu “akina ata bibazo biri mu mutwe” inyuma yo gutera igikumu ku masezerano mashasha. (Liverpool Echo) Everton irabandanya ibiganiro na Paris St-Germain mu ntumbero yo guheraheza amasezerano azotuma umunya-Senegal akina hagati Idrissa Gueye w'imyaka 32, asubira muri Goodison Park. (Times) Manchester United iriko iraraba ingene yoronka umusatirizi wa Stuttgart umunya-Autriche Sasa Kalajdzic w’imyaka 25, be n’umunya Slovenia Benjamin Sesko w’imyaka 19 akina imbere muri Red Bull Salzburg, mu gihe kazoza ka Cristiano Ronaldo i Old Trafford kadatomoye. (Mail) Umukinyi w’inyuma ku ruhande rw’ibubamfu muri RB Leipzig Angelino w’imyaka 25, ni we ashobora kuvuvudukirwa na Barcelona mu gihe yonanirwa no kugura mugenziwe wa Espagne Marcos Alonso w’imyaka 31 asanzwe akinira Chelsea. (Sport – muki Espagnol) Umuyobozi nshingwabikorwa wa Bayern Munich Oliver Kahn yari aherutse kuvuga ko umusatirizi wa Tottenham umwongereza Harry Kane yari ""indoto ya kazoza "", avuga ko uyu murwi wo mu Budagi ata mugambi ufise wo kugura uyu musatirizi. (90 Min) Roma yarondeye umusatirizi w’umutaliyano Andrea Belotti w’imyaka 28, asanzwe yirebanga inyuma yo kuva muri Turin/Torino muri rino ci. (Football Italia)"	https://www.bbc.com/gahuza/articles/c9ey4vyge02o
sports	CECAFA U 23: Umumenyereza w'ikipe y'u Burundi avuga ko gushika muri 1/2 bitari vyoroshe	"Umumenyereza w'ikipe y'u Burundi y'abari munsi y'imyaka 23 avuga yuko umukino wabahaye itike yo kuja mu ca kabiri c'ihiganwa rya CECAFA bayikuye kure. Jimmy Ndayizeye yavuze yuko abakinyi biwe bategerejwe gukora iyo bwabaga kugira bikure imbere ya Ethiopia bakanganya 1-1. U Burundi bwari bukeneye inota rimwe gusa kugira burengane nyuma yo gutsinda Eritrea mu rukino rwa mbere ibitsindo 3-0. Umumenyereza Jimmy Ndayizeye yagize ati: ""Novuga yuko rutari urukino rwari rworoshe kuri twebwe [...] Ethiopie kuva match itangura gushika ihere baturushije bakinira muri 'camp' yacu, hanyuma badutangura igitsindo ariko ntitwigeze ducika intege."" Ikipe Intamba mu Rugamba yari ikeneye kunganya muri uru rukino kugira ibandanye mu ca kabiri c'ihiganwa, umumenyereza Ndayizeye akavuga ko ashimiria cane abakinyi biwe. Yagize ati: ""Ndashimiye cane abakinyi banje ingene bashoboye gukina. Ni match twari dukeneyemwo inota rimwe kugira dushobore kurengana. Ni urukino rutari rworoshe."" Mu ca kabiri c'ihiganwa u Burundi buzohura n'igihugu ca Kenya kandi umumenyereza Jimmy Ndayizeye aremera ko naho nyene bitazokworoha kuko ikipe ya Kenya ifise inguvu hamwe n'ubuhinga. Yagize ati: ""Naragerageje kuraba uko bakina, tugiye kubikorerako muri entraînements nka zibiri tugiye gukora turabe yuko dushobora kubatsinda."" Izi nkino za CECAFA z'abatarenza imyaka 23 zibera mu muji wa Bahir Dar mu gihugu ca Ethiopia."	https://www.bbc.com/gahuza/imikino-57948280
politics	Zelensky arishimira ‘inkuru nziza’ inyuma yo kwisubiza uturere twari twigaruriwe n’Uburusiya	"Perezida Volodymyr Ukraine wa Ukraine avuga ko afise “agakuru keza” ko bigaruriye uturere tutari duke twari mu minwe y’ingabo z‘Uburusiya. Hari ibihuha vyari bimaze imisi bivuga ko bishoboka ko hari intambwe yatewe mu buseruko bwa Kharkiv, ariko abategetsi ba Ukraine bakaba ataco bari bwashikirize. Perezida Zelensky ntiyashatse kudoma urutoke ku turere twigaruriwe, akavuga ati “ubu si igihe co kuvuga amazina” yatwo. Abategetsi ba Amerika bavuga ko Ukraine iriko iratera intambwe bukebuke ariko ikomeye mu rugamba rwo kurwanya ingabo z’Uburusiya. Mw’ijambo ryiwe yashikirije abanya-Ukraine abicishije kuri videwo nijoro,  Zelensky yavuze ko hari “amakuru meza” ku vyerekeye ibihuha bivuga ko ingabo za Ukraine zateye intambwe. Ashimagiza ingabo n’ubutwari bwazo ku rugamba, avuga ati: ""Ndibaza ko buri munyagihugu yishimira ingabo zacu”. Ariko, yongerako ati: ""Ubu si igihe co kuvuga amazina y’utu turere twasubiye kuduza ibendera rya Ukraine”. Ukraine yarakomeje ibikorwa vyayo vy’umutekano mu ndwi nkeya ziheze, ariko igatanga amakuru make ku vyerekeye ibikorwa vyo kwivuna vyari birindiriwe mu buseruko no mu bumanuko. Ingabo za Ukraine zaratanguje urugamba mu bumanuko bushira ubuseruko bwa Kharkiv, amaja mu ntara ya Donetsk iri mu buseruko, igenzurwa bikomeye n’igisirikare c’Uburusiya kuva intambara itanguye, haraciye amezi atandatu. Hari amakuru avuga ko ingabo za Ukraine zoba ziri hafi y’igisagara ca Izyum, igisagara ngirakamaro mu gushikana ibikoresho ku ngabo z’Uburusiya. Mw’ijambo yashikirije mu birori muri Reta Zunze Ubumwe za Amerika, Colin Kahl – icegera c’umunyamabanga ajejwe imigambi yo kwivuna abansi – yavuze ko ingabo za Ukraine ziriko ziravyitwaramwo neza gusumba iz’Uburusiya mu turere tumwe tumwe. Yasubiwemwo n’itororokanirizo ry’amakuru Reuters  avuga ati: ""Haracari kare. Nibaza ko abanya-Ukraine bariko batera intambwe bukebuke ariko ikomeye. Tuzoraba ingene bizogenda. ""Ariko ndibaza neza ko ibintu biriko bigenda neza ku ruhande rwa Ukraine muri kino gihe mu bumanuko gusumba uko bimeze ku ruhande rw’Uburusiya”. Hagati aho, ibintu biracameze nabi. Igihe vyariko bitanga amakuru y’ingene ibintu vyifashe mw’ijoro ry’ejo ku wa gatatu, ibiro bikuru vya gisirikare vya Ukraine vyavuze ko igisirikare cabo; “Casubije inyuma ibitero vyose vy’Uburusiya” mu ntara za Kharkiv na Donetsk – ariko ko impande zompi zibandanya ziterana vya muzinga n’ibitero vy’indege, ibibanza bitari bike bikaba bihononekarira. Ejo ku wa gatatu, Perezida Zelensky yavuze kandi ko amafaranga reta ya Ukraine izokoresha mu mwaka uza azoba ari ay’igihugu kiri mu ntambara – aho imiriyaridi 27 z’amadorari y’abanyamerika azoshirwa mu gisata co kwivuna abansi. Ariko yemeye ko ivya nkenerwa mu mibereho y’abanyagihugu, nk’agafashanyo ko mu za bukuru bizobandanya bitangwa. Hagati aho, agabisha ati: ""Ni nkenerwa kugabanya mu buryo bwose bushoboka ibintu bidakenewe cane, ibintu vyose bidafasha mu kwivuna umwansi, bidafasha mw’iterambere ry’ubutunzi bw’igihugu cacu, mu mubereho n’akaranga vy’abanyagihugu bacu."" Abihweza ibintu n’ibindi muri Amerika no mw’ishirahamwe ONU berekanye amakenga yabo kuri kazoza k’abasivire muri Ukraine mu gihe intambara ibandanya. Umutegetsi mukuru wo mu gisata kijejwe agateka ka muntu mw’ishirahamwe ONU avuga ko iri shirahamwe rifise impungenge ku bantu bata izabo muri Ukraine – cane cane kazoza k’abana. Ilze Brands Kehris, icegera c’umunyamabanga mukuru w’ishami rijejwe agateka ka muntu, avuga ati: ""Hari amakuru yo kwizera avuga abana batwarwa ku nguvu batari kumwe n’abavyeyi babo mu karere kigaruriwe n’Abarusiya, canke mu Burusiya bwo nyene”. Ishirahamwe ryiwe rifise amakenga ko Uburusiya bwashinze “uburyo bworoshe” bwo guha abo bana ubwenegihugu bw’Uburusiya, mbere bukabashira mu minwe y’imiryango y’Abarusiya kugira babe ari bo babarera, nk’uko abivuga. Abona ko iyi ngendo ishobora guhonyanga amasezerano ya Geneva. Eka na Amerika ifise amakenga nk’aya nyene, aho ejo ku wa gatatu yavuze ko hari abanya-Ukraine, ariko bakuze, batwarwa ku nguvu. Ibiro vy’ubunyamabanga bujejwe imigenderanire bwagiriza Kremlin ko ifise urutonde rw’abanya-Ukraine bategerezwa gutwarwa ku nguvu mu turere tw’igihugu turi mu minwe y’Uburusiya."	https://www.bbc.com/gahuza/articles/c4nek3kzl21o
politics	Ethiopia – Tigray: Ingene isasika ry'abantu ryagenze mu gisagara ntakorwako ca Aksum muri Ethiopia	"Ingabo za Eritrea zagwanye mu ntara ya Tigray iri mu buraruko bwa Ethiopia zarishe abantu amajana muri Aksum cane cane mu minsi ibiri yo mu kwezi kwa 11, nk'uko ababibonye babivuga. Ubwicanyi bw'ikivunga bwo kw'itariki 28 na 29 z'ukwa 11 bushobora kuba ari icaha  gikorewe zina muntu, nk'uko Amnesty International ibivuga mu cegeranyo cayo. Uwabibonye yabwiye BBC ingene imivyimba y'abantu yamaze iminsi  mu mabarabara itarahambwa, myinshi iribwa n'imfyisi. Ministre wa Eritrea wo kumenyesha amakuru Yemane G. Meskel yiyamirije ico cegeranyo avuga ko ""kidashoboka"" kandi ari ""irementanya"". Yanditse kuri Twitter ngo abo Amnesty yita ababibonye ni abagwanyi bashigikiye TPLF, umugambwe wahora urongoye Tigray,  ari nawo ukutumvikana kwawo na reta ya Ethiopia kwakweze iyo ntambara muri iyo ntara. Ubu reta ya Ethiopia yemeye ko igiye gufatanya n'amakungu mu gukora amatohoza. N'ubwo ifise amakenga ku buryo Amnesty yakoresheje mu gukora ico cegeranyo, reta yemeye ko hari ibibazo bikwiye gutera impungenge cane biri muri co. Ethiopia na Eritrea vyompi birahakana ko ingabo za Eritrea zagize uruhara mu ntambara ya Tigray. Iyo ntambara yadutse itariki 4 z'ukwa 11 mu 2020 igihe reta ya Ethiopia yagaba igitero kugira ituze TPLF inyuma y'aho abagwanyi b'uwo mugambwe bafatiye amakambi y'ingabo za reta muri Tigray. Ministre wa mbere wa Ethiopia Abiy Ahmed, yaronse agashimwe k'amahoro kitirirwe Nobel, yabwiye inama nshingamateka ku wa 30 ukwa 11 ko ata ''munyagihugu asanzwe (civil) n'umwe yishwe muri ico gitero"". Ariko ababibonye baravuze ingene uwo munsi batanguye guhamba bamwe mu banyagihugu ata birwanisho bafise bari bishwe n'ingabo za Eritrea - benshi muri abo bakaba bari abahungu n'abagabo barasiwe mu mabarabara mw'isakwa ry'inzu ku nzu. Amnesty  International ifise amasanamu  ya satellite y'urugero runini mu kubona neza yo ku  wa 13 ukwezi kwa 12 yerekana ubutaka bw'amasinde bihuye n'imva za vuba ku masengero abiri muri Aksum, igisagara ca kera c'intakorwako ku ba Kristu b'aba Orthodoxe bo muri Ethiopia. Uguca uburyo bwo guhanahana amakuru no kubuza gushika muri Tigray vyatumye amakuru y'ivyabereye muri iyo ntara ateba kumenyekana. Muri Aksum, amatara m'amaterefone bivugwa ko vyahagaze gukora ku munsi wa mbere w'intambara. Ingabo za Ethiopia na Eritrea zatanguye gusukira ibisasu ku buseruko bwa Aksum ku wa kane itariki 19 ukwezi kwa 11 , nk'uko bivugwa n'abantu bo muri ico gisagara. Umukozi umwe wa reta yabwiye BBC ati: ""Ico gitero carakomeje amasaha atanu kandi kidahagarara. Abantu bari mu masengero, mu buriro, mu mahoteri no mu ngo zabo barapfuye. Mu ngabo zifise ibigwanisho  muri ico gisagara nta wigeze asubiza -ubiravye cari kigambiriye abanyagihugu basanzwe [aba civil]"". Amnesty yatororokanije ubuhamya bwinshi busa n'ubwo buvuga ingene gusukira ibisasu vyakomeje ku banyagihugu basanzwe kuri uwo mugoroba. Bamaze kugenzura ico gisagara, abasirikare, akenshi  baboneka ko ari abanyaEritrea, bakoze  isakwa ryo kurondera abasirikare ba TPLF canke abandi bagwanyi canke ''uwo wese afise inkoho'', nk'uko bivugwa na Amnesty. Umugore umwe yabwiye  Amnesty ati: ''Hari ubwicanyi bwinshi... ku nzu ku nzu''. Deprose Muchena wa Amnesty avuga ko hari ivyemezo bifadika vyinshi vy'uko  ingabo za Ethiopia na Eritrea zakoze ''ivyaha vyinshi vyo mu ntambara mu gitero cazo co kugaruza Aksum"". Ku ndwi ikurikira , ubuhammya buvuga ko ingabo za Ethiopia zagumye muri Aksum, iza Eritrea zo zikaja hirya mu buseruko mu gisagara ca Adwa. Uwabibonnye yabwiye BBC uko ingabo za Ethiopia zasahuye amabanki yo muri ico gisagara ico gihe. Ingabo za Eritrea bivugwa ko zagarutse haheze  indwi. Intambara yo ku wa 28 ukwa 11 yakabuwe n'igitero c'abagwanyi ba TPLF batari bafise ibigwanisho bikwiye, ku bw'icigeranyo ca Amnesty. Hagati y'abagwanyi 50 na 80 bo muri Aksum bagavye igitero ku kirindiro c'ingabo za  Eritrea ku mutumba uhanamiye igisagara mu gitondo. Umugabo w'imyaka 26 yari  muri ico gitero yabwiye Amnesty ati: ""Twashaka gukingira igisagara cacu duca tugerageza kukigwanira na cane cane mu kwanka ko abanyaEritrea bacinjira…Bari bazi kurasa kandi bari bafise amaradiyo, guhanahana amakuru….Nta nkoho nari mfise, inkoni yonyene."" Ntibiziwi neza umwanya iyo ntambara yamaze, ariko kuri uwo muhingamo, ama kamyo n'ibiduga bitamenwa n'amasasu vyaciye  vyinjira muri Aksum, nk'uko bivugwa na Amnesty. Ababibonye bavuga ko abanyaEritrea baciye birara mu bantu,barasa abagabo n'abahungu  basanzwe ata bigwanisho bafise bari hanze ku mabarabara, barabandanya gushika ku mugoroba. Umugabo  w'imyaka nka 20 yabwiye Amnesty ivyerekeye ubwicanyi bwabereye kw'ibarabara rikuru: ""Nari mw'igorofa ya kabiri ry'inyubakwa ndaba ,ncishije mw'idirisha abanyaEritrea bariko barica abakiri bato."" Abasirikare,bamenyekanye ko ari abanya-Eritrea atari ukubera umwambaro wabo n'imparati z'imodoka zabo gusa ahubwo kubera indimi bavuga(icarabu n'igiTigrinya co muri Eritrea),baciye batangura gusaka inzu ku nzu. ""Novuga ko kwari ukwihora,"" nk'uko umusore umwe yabwiye BBC. ""Bica umugabo wese babonye. Wuguruye umwango bakabonamwo umugabo, baca bamwica,utuguruye baca barasa bakugurura ku nguvu."" Yari yinyegeje mu nzu y'ubutambiro hanyuma arabona umugabo yatowe akicwa n'abasirikare b'abanyaEritrea kandi aguma abasaba ngo bamureke: ""yabawira ngo: 'Jewe ndi umu civil,nkora muri banki."" Uwundi mugabo yabwiye BBC ko yabonye abagabo batandatu bishwe, nk'abayonzwe,  hanze y'inzu yiwe hafi y'ihoteri Abnet ku munsi ukurikira ku wa 29 ukwezi kwa 11. ""Barabatondetse umurongo hanyuma babarasa mu mugongo babahagaze inyuma.Babiri muri bo nari ndabazi. Twarabana.Barababajije:'Inkoho zanyu zirihe' hanyuma nabo barishura: 'Nta nkoho tugira,turi aba civil."" Ababibonye bavuga ko mu ntango abasirikare ba Eritrea batashaka ko hari uwegera abiciwe  ku mabarabara-uwugerageje kubikora baca bamurasa. Umugore umwe, abahungwabo babiri b'imyaka 29 na 14 bishwe, yavuze ko amabarabara ''yari yuzuye ibiziga"". Amnesty ivuga ko inararibonye n'abasirikare ba Ethiopia bamaze kubijamwo, gushingura abantu vyahavuye bitangura haheze iminsi myinshi,amaziko menshi akaba yabaye itariki 30 z'ukwa 11 abantu benshi bamaze kuzana ibiziga ku masengero -rimwe na rimwe 10 icarimwe bari mu nkorofani z'ibiti zikwegwa n'ifarasi canke indogobwe. Kw'ihoteri Abnet, umukozi wa reta yavuganye na BBC yavuze ko hari ibiziga vyamaze iminsi ine bitaravanwa aho abantu biciwe. ""Ibiziga vyari iruhande y'ihoteri Abnet na cinema ya Seattle vyariwe n'imfyisi.Twasanze amagufa gusa. Twahamvye amagufa. ""Novuga ko hishwe abanyagihugu basanzwe amajana 8 muri Aksum."" Ibi avuga  birahura n'ibivugwa n'umu diyakoni wo kw'isengero yabwiye Associated Press ko ibiziga vyinshi vyari vyarariwe n'imfyisi. Yarafashije kwegeranya indaangamuntu z'abishwe  hanyuma arafasha mu guhamba mu binogo rusangi,nawe nyene akaba yibaza ko hishwe abantu amajana 8 mu mpera z'iyo ndwi. Abantu 41 barokotse n'abavyiboneye Amnesty yabajije batanze amazina y'abantu  barenga amajana abiri bazi bishwe. Ababibonye bavuga ko abanyaEritra bagiye mu bikorwa vyo gusahura , abantu bamaze guhunga ari benshi, vyaciye biba hose kandi bikuzako. Kaminuza,  amazu y'abantu,amahoteri,ibitaro, ibigega vy'intete,ahakorerwa imiduga,banki,imangazini,aho bakorera imikate n'ayandi mabutike bivugwa ko vyari mu vyo batumbera. Umugabo umwe yabwiye Amnesty ko abasirikare ba Ethiopia bananiwe no kubuza abanyaEritrea gusahura inzu y'uwo bavukana. ""Baratwaye TV,imodoka y'ijipe,frigo,metela zitandatu,ivyo kurya vyose vyari mu nzu n'amavuta yo guteka,amavuta yo gusiga umukate, ifu ya teff [indya ngenderwako muri Ethiopia], ububati bwo mu gikoni, impuzu, inzoga ziri muri frigo, icuma co kuduza amazi, na laptop."" Uwo musore yavuganye na BBC yavuze ko azi imodoka 15 z'umugwizatunga wo muri ico gisagara zasahuwe. Ibi vyaragize ingaruka ku basigaye muri Aksum, vyabasize batagira indya zo kubatunga n'imiti yo kwivuza, nk'uko bivugwa na Amnesty. Abibonye  bavuga ko ubusuma bw'ivyuma vyo gupompa amazi vyatumye basigara banywa amazi yo mu nzuzi. Kivugwa ko ariho havukiye Umwamikazi wa Sheba avugwa muri Bibiriya yagize urugendo i Yaruzaremu agiye kuraba Umwami Salomon. Baravyaranye umwana w'umuhungu-Menelek I-bivugwa ko ariwe yazanye i Aksum L'Arche d'Alliance/The Ark of Covenant (Isandugu ry'Isezerano),bivugwa ko ariyo yarimwo amabwirizwa 10 Imana yahaye Musa. Yama icunzwe buri gihe mw'isengero rya Our Lady Mary of Zion iri muri ico gisagara kandi nta n'umwe arekuriwe kuyibona. Ibirori bikomeye vy'idini birakorerwa kuri iyo sengero buri 30 ukwezi kwa 11, bikitabwa n'abaje gushengera bavuye irya n'ino muri Ethiopia no kw'isi, ariko mu mwaka uheze  ntivyabaye kubera intambara. Uwo mukozi wa reta yavuganye na BBC yavuze ko abasirikare ba Eritrea baje kuri iyo sengero itariki 3 ukwezi kwa 12 ''baratera ubwoba abapatiri babahatira kubaha umusaraba w'inzahabu n'ifeza''. Ariko avuga ko abadiyakoni n'abandi bakiri bato bagiye gukingira iyo sandugu. ""Wari umugumuko udasanzwe. Umugabo wese n'umugore wese barabagwanya. Bararashe barica bamwe, ariko turanezerewe ko twashoboye gukingira ibintu vyacu vy'agaciro."""	https://www.bbc.com/gahuza/amakuru-56221212
sports	Ayavugwa mu mupira w'amaguru : Shawcross, Gibbs, Martinez, Solskjaer, Klopp, Hodgson	"Inter Miami, umurwi wo mw'ihiganwa ryo muri Amerika Major League Soccer washinzwe na David Beckham hamwe na Phil Neville, wipfuza kugura abahoze ari abakinyi mpuzamakungu b'Ubwongereza-  Ryan Shawcross w'imyaka 33 akina hagati muri Stoke City hamwe na Kieran Gibbs w'imyaka 31 akina inyuma muri West Brom. (Sun) Manchester City igiye kuva inyuma mu ruhigi rwo kurondera kugura umusatorizi wa Inter Milan Lautaro Martinez akomoka muri Argentine mu gihe uyu musatirizi w'imyaka 23 yiteze gutera igikumu ku masezerano mashasha n'uyu murwi wo mw'ihiganwa ry'Ubutaliyano Serie A. (Eurosport) Jurgen Klopp ntiyishimiye poritike ya Liverpool ijanye no kugura abakinyi inyuma y'aho mu kwa mbere guheze uyu murwi unaniriwe no kugura umukinyi w'inyuma w'umunya Senegal Kalidou Koulibaly w'imyaka 29 asanzwe akina muri Napoli. (Sun) Ander Herrera kina hagati muri Paris St-Germain avuga ko amategeko ajanye no kutarenza urugero mw'ikoreshwa ry'amafaranga (Financial Fair Play) azobuza uyu murwi kugura umusatirizi wa Barcelona Lionel Messi ubu afise imyaka 33. (El Larguero via AS) Umukuru wa Bayern Munich Karl-Heinz Rummenigge avuga ko ryoba ari ""iteka"" ari nka hamwe boshobora kugura umukinyi Mohamed Salah wa Liverpool ariko agashimangira ko uyu murwi ata mugambi ufise wo kurondera uyo musatirizi w'imyaka 28 akomoka mu Misiri.  (ON Time Sports via Mirror) Kizigenza wa Real Madrid Sergio Ramos yanse ayandi masezerano y'imyaka ibiri akaba afise integuro yo kuja gukinira uwundi murwi wo ku mugabane wa Buraya mu gihe amasezerano n'uyu murwi wiwe azoba arangiye mu mpera z'ihiganwa ry'uyu mwaka. (Cope - in Spanish) Manchester United bizoyibera ngombwa ko irindira ihiganwa rirangire kugira ngo ishobore gutangura ibiganiro n'umumenyereza wayo, umunya Norgeve Ole Gunnar Solskjaer, amasezerani akaba azorangira mu mpera z'umwaka w'inkino wa 2021-22. (Sun) Real Madrid niyo ifise amahirwe yo gutahukana umukinyi wo kuruhande rw'i buryo inyuma wa Bayern Munich, umunya Autriche David Alaba w'imyaka 28, mu gihe Chelsea idashaka gushitsa umusharaha asaba ungana na 400.000 y'ama pawundi ku ndwi.  (ESPN) AC Milan iriteguye gutangura ibiganiro n'umusatirizi wa Suwede Zlatan Ibrahimovic w'imyaka 39 kugira ngo irabe ko yotera igikumu ku yandi masezerano yomutuma akinira uyu murwi gushika ashikanye imyaka 41. (Sun) Manchester City igiye gutangura ibiganiro n'umukinyi w'umwongereza John Stones w'imyaka 26 mu ci riza, icerekana ko afise uruhara ntangere muri uyu murwi uriko uhiganira gutahukana ihiganwa ry'Ubwongereza. (Times - subscription required) Crystal Palace ntirabona neza nimba ikwiye kugiriranira ayandi masezerano mashasha n'umumenyereza Roy Hodgson w'imyaka 73 kugira abandanye amenyereza uyu murwi mu mwaka uza. Amasezerano afitaniye n'uyu murwi azorangira mu ci riza.  (Mail) Umusatirizi wa Newcastle United umwongereza Dwight Gayle w'imyaka 31 ntiyishimiye ingene ataronka umwanya wo gukina, agashobora kuva muri uyu murwi mu mpera z'iri higanwa igihe amasezerano afitaniye na wo azoba arangiye.  (Chronicle) Umunyegori wa Roma w'umunya Suwede Robin Olsen w'imyaka 31 aripfuza ko yokwinjira burundi muri Everton asanzwe akinira nk'intizo. (Goal) Umumenyereza wa Manchester City Pep Guardiola ariko araraba ingene yoreka umunyegori wa Brezili Ederson 27 akaba ari we atera ya mipira yo ku metero 11 (penalty) - ni mu gihe uyu murwi umaze gutakaza penalties zitatu muri indwi bamaze kuronka muri iri higanwa ry'uwu mwaka. (Independent) Uwahoze ari umukinyi w'inyuma wa Manchester United Gary Neville avuga ko uyu murwi ukeneye kugura umukinyi wo hagati ku ruhande rw'inyuma (milieu defensif) hamwe n'uw'inyuma mu ci riza.  (Sky Sports, via Goal)"	https://www.bbc.com/gahuza/imikino-56006372
business	"Yegereyegere ""Kwa Siyoni"": Abajejwe iryo soko ntibavuga rumwe n'abarikoreramwo"	"Abadandariza mw'isoko rya Bujumbura City Market rizwi nko kwa Siyoni barahagaritse ibikorwa vyabo kuva kuri uyu wa kabiri biyamiriza iduzwa ry'amahera yo kuriha ibibanza bakoreramwo  gushika ku ncuro zibiri. Ariko abajejwe iryo soko, bavuga yuko ukwo kuduza ibiciro kwari gukenewe uravye ibihe tugezemwo n'uburyo bwakoreshejwe mu kuvugurura isoko. Umupfasoni umwe muri abo badandaza bavuganye na BBC atashimye kwivuga izina, avuga ko bandikiwe amakete abamenyesha ko kuva itariki 10 z'ukwezi kwa mbere 2022 amahera bahora bariha yadugijwe incuro zibiri. Agira ati: ""Batumenyesheje ko kubera ibikorwa vyakozwe muri iryo soko, ko kuva mu kwezi kwa mbere amahera twahora turiha azohinduka. Akarorero abahora bariha ibihumbi 400 ku kwezi bazoriha ibihumbi 750, abahora bariha na bo 188.800 bakazoriha 312.000. Urumva ko bagwijije incuro zibiri zirenga."" Ivyo bikorwa bivugwa vyakozwe ngo ni nko kwubaka ahahagarara imiduga, gusiga isima hasi hamwe n'amabombo (robine) azana amazi mu ntumbero yo kwikingira ikiza Covid-19. Abadandariza muri  iyo soko bavuga ko batanka ko ibiciro vyoduga, ariko bagasaba ko habanza kuba inama n'ingingo. BBC yashoboye kuvugana n'uburongozi bw'iryo soko, uwitwa Joseph Dukundane atubwira yuko baravye igihe cari kihaciye amahera ataduzwa kandi ibintu vyarazimvye, hamwe n'ibikorwa vyo kuvugurura isoko baranguye, ngo ukwo kuduza ibiciro kwari gukenewe: Kanda ngaha wumve ico kiganiro."	https://www.bbc.com/gahuza/amakuru-60143521
politics	Ethiopia: Uko intambara yo muri Tigray yahindutse indwano yo hagati mu gihugu	"Intambara yo mu ntara ya Tigray yo mu buraruko bwa Ethiopia  ubu yahavuye iba indwano yo hagati mu gihugu iteye impungenge zo  kumanyagura ico gihugu no guhungabanya akarere kose. Abagararije ubutegetsi batumbereje ibitero berekeza mu bumanuko bagana umurwa mukuru mpuzantara, Addis Ababa, bituma umushikiranganji wa mbere Abiy Ahmed, yaronse agashimwe k'amahoro kitiriwe Nobel akaba yanahoze ari umusikirikare w'ipete rya lieutenant colonel - aja ku rugamba kuyobora ingabo z'igihugu. Aho indwano ikomereye gusumba vyaciye bituma abanyamahanga baturuka mu bihugu vya Buraya n'abakozi badakenewe cane ba ONU bava muri ico gihugu, bavuga ko umutekano wunyutse. Inyuma y'indwano yo mu gihugu mu myaka ya 1970 na 1980, Ethiopia yaciye iba kimwe mu bihugu vy'ubutunzi bwihuta cane kuduga muri Afrika, yongera iba inkingi  y'amaragamo mu karere. None ubu intureka ihitana abantu yakwiye igihugu iturutse mu karere k'abagarariji bo muri Tigray aho intambara yatanguriye, ikwira intara ya Amhara bihana urubibe mu buraruko bushira uburengero na Afar mu buraruko bushira ubuseruko. Intsinzi za vuba z'ingabo z'igihugu ku rugamba nta kinini zagize kugira zivaneho ubwoba  bw'indwano iguma ikomera aho imaze kugwamwo abantu ibihumbi , abaharurwa muri za miriyoni nabo bagateshwa izabo. Umugambwe Tigray People's Liberation Front (TPLF)  wagararije ubutegetsi uvuga ko  ibitero vyawo vyo mu bumanuko bigamije kugondoza reta kugira ireke ukwugarana intara ya Tigray kwatumye ugutumatumanako no gushikira imfashanyo y'abari mu kaga bigorana cane. Ariko, ubutegetsi bwa Abiy bwagirije  abagararije gukwiragiza bakoresheje ibigwanisho ko hakenewe ko intwaro ihinduka, bigarukana ubwoba ko TPLF  ishaka kugaruka ku butegetsi. TPLF yamaze imyaka 27  yiganziye urubuga rwa poritike muri Ethiopia inyuma yo gushoza intanbara y'ubugarariji nk'iyo y'ubu mu 1991  kuri reta ya gi-komunista. Ubutegetsi bwabo bwashikanye igihugu kw'iyubakwa ry'ibikorwa remezo vyinshi vyadugije cane ubutunzi bwa Ethiopia, ariko buca burangwa n'agacinyizo ka poritike n'imibano. Ico ca nyuma nico cateye imyiyerekano yo kwanka reta yatumye Abiy ashika ku butegetsi muri Ndamukiza (ukwezi kwa 4) mu 2018 aho yaca atanguza impinduka z'imibano, poritike n'umutekano. Mu kurwanya iyo reta, TPLF yaciye yunga ubucuti bwo gukomeza ubushobozi bwayo bwo kugwana no kwongereza igihagararo cayo inyuma yo gushigikirwa n'imigambwe ishingiye ku bwoko itavuga rumwe n'umushikiranganji wa mbere. Iyo ntambara ubwa mbere yari hagati ingabo za TPLF n'ingabo z'igihugu, zishigikiwe n'utugwi tw'abigenza nk'abagwanyi  two muri Amhara  hamwe n'ingabo za Eritrea. Indongozi za TPLF  zaromowe mu minsi mike, ariko ubugarariji bwariko burarandagata muri Tigray hagati, bwunyura ibintu vyari bisanzwe bimeze nabi ku buryo abantu babayeyo. Abantu barenga 90% y'ababa muri iyo ntara -bashika miriyoni 5,2 - bakeneye imfashanyo yihuta, nk'uko ONU ibigereranya. Abaharurwa mu bihumbi barahungiye mu gihugu kibanyi ca Sudan -naco gisanzwe kiri mu bibazo  bijanye  n'itembagazwa ry'ubutegetsi. Inyeshamba zahuje umwanya wo gufata umurwa mukuru w'intara Mekelle mu kwezi kwa gatandatu n'igihe Ethiopia yari irindiriye ibiva mu matora kugira bahungabanye ukwemerwa kwa Abiy Ahmed. Inyeshamba zimaze  gushikana intambara hakurya y'imbibe za Tigray, imigwi yitwara nk'ingabo yo mu ntara zishingiye ku moko zirimwo Somali na Oromia yaciye yinjiramwo. Akamo umushikiranganji wa mbere Abiy yagumye atera k'uko abantu bafata ibigwanisho kugira batangire inyeshamba katumye  ikoreshwa ry'ibigwanisho rirushirizaho guhabwa ikibanza. Mw'itangazo ryahavuye rifutwa kuri Facebook ku wa 4 Munyonyonyo (ukwezi kwa 11) kubera  ryashobora kugumura, Abiy yavuze ati: ""Ni inshingano z'umwe umwe muri twebwe gupfira Ethiopia. Nico gituma abantu bategerezwa kubanza gushira ivyabo ku ruhande hanyuma bitunganye mu buryo bwemewe hanyuma baje ahabona n'ikigwanisho cose n'ubushobozi bashobora kuronka kugira bazibire kandi bahambe abaterabwoba ba TPLF, biyemeje gusambura."" Intumbero y'igihugu ya Abiy yerekanye intege nke zikiri mu ntwaro y'intara nyinshi zishingiye ku moko  zigahurira kuri reta imwe , nk'uko biri mw'ibwirizwa nshingiro ryo mu 1994. N'ubwo iryo bwirizwa nshingiro ryarondera kwongera imigwi y'amoko uburenganzira bwo gutunganya ivy'intara zayo, imwe imwe yabandanije gahunda zo kurondera kuronka ubwigenge bwuzuye kuva Abiy ashitse ku butegetsi. Mu kwezi kw'umunani, TPLF yagiraniye urunani n'umuhari w'abitwaje ibigwanisho ba Oromo (Oromo Liberation Army, OLA) wo mu bwoko nyamwinshi muri Ethiopia ariko bwagumye bukumirwa n'intwaro zari zagiye zirakurikirana. Abiy niwe yabaye uwa mbere wo mu bwoko bw'aba Oromo yagiye mu kibanza c'umushikiranganji wa mbere. Ariko reta imaze gufata igapfunga abanyeporitike bakomeye b'aba-Oromo, OLA yaciye ikora ikomeza kutavuga rumwe n'umushikiranganji wa mbere. .  Urunani rwa OLA na TPLF rwatumye abagwanya reta bafata ibisagara bikomakomeye muri Amhara -harimwo Kemise, Dessie na Kombolcha - uko baguma basugereza umurwa mukuru. Ugusugereza umurwa mukuru kwaranakomejwe no gushigikirwa n'iyindi migwi ya poritike n'iyitwaje ibigwanisho icenda, na cane cane ishingiye mu mahanga yakangisha gukura umushikiranganji wa mbere. Reta ya Ethiopia kuva ico gihe imaze gutangaza ko yaguruje bimwe mu bisagara vyari vyafashwe n'abayirwanya. Abizeye ibiganiro barazerutse Itariki indwi za Munyonyo (ukwezi kwa 11) , intumwa y'ishirahamwe rya Africa (AU), uwahoze ari umukuru wa Nigeria Olusegun Obasanjo, yari yatanze  icizere  ko impande zirwana zari zugurukiye ibiganiro. Ariko inyeshamba n'umushikiranganji wa mbere  Abiy bakomeje guterana ibidashika. Umukuru wa TPLF Debretsion Gebremichael haheze iminsi ibiri abonanye n'intumwa y'ishirahamwe rya Afrika yavuze ati: ""Ingabo z'akagwi k'abatwaza igitugu zahumbahumbwe. Ubu rero zirindiriye guhambwa nk'abandi bose batwaza umukazo, kandi ivyo bizoba vuba."" Mu kwishura, umushikiranganji wa mbere Abiy nawe yavuze ati izo nyeshamba ""zizokwicwa rubi  vuba"". Muri uwo mwanya nyene,  kwotswa igitutu n'akarere vyaragaganutse, akamo k'amakungu k'ibiganiro nako kabonwa nko kwivanga mu biraba Ethiopia. Ukuba ishirahamwe rya Afrika ataho ryegamiye -rifise icicaro caryo muri Ethiopia -  nakwo hari abagufiseko  amakenga. Ivyo vyabaye na cane cane inyuma y'inyandiko yaryo kuri Twitter mu kwezi kw'umunani, kuva ico gihe ryaciye rivanwako, ryanegura akamo ka Amerika ko gusaba ko haba ibiganiro. Imyiyerekano yo kwiyamiriza Amerika n'ibindi bihugu vy'i Buraya n'ibinyamakuru vyo mu mahanga yagumye yiyongera i Addis Ababa no mu banya-Ethiopia baba hanze."	https://www.bbc.com/gahuza/amakuru-59593101
health	South Africa yizeye kuronka incanco z'umugera wa coronavirus mu kwezi kuza	Africa y'Epfo yizigiye kuronka incanco za Covid-19 mu kwezi kuza, ariko ivyo biterwa 'uko ibiganiro n'ibigo bizikora bizoba vyagenze neza, nk'uko bivugwa n'umushikiranganji ajejwe amagara y'abantu. Reta ifise ihangiro ryo guha urucanco nibura 67 kw'ijana y'abanyagihugu bose-n'ukuvuga abarenga hafi miliyoni 40.3-gushika mu mpera z'uyu mwaka kugira haboneke ubudahangarwa kuri iyo ndwara. Umushikiranganji ajejwe amagara y'abantu Zweli Mkhize yavuze ko gushika bamaze kuronka incanco zikwiye kugira bakingire 10 kw'ijana vy'abanyagihugu. Yavugiye mu kiganiro n'abamenyeshamakuru ku wa mungu ko gutangura gutanga izo ncanco bitegerezswa ''gukorwa mu buryo bwihuta''. Yanavuze kandi ko reta iriko iravugana n'ibigo vyose bikora izo ncanco hamwe n'ivyemera guzitanga vuba kuruta ibindi. Africa y'Epfo cabaye igihugu ca mbere co muri Africa cashikanye abamaze kwandura umugera wa Covid-19 barenga umuliyoni. Mu minsi iheze muri ico gihugu haratowe ishami ry'uwo mugera rinyaruka kwandukira gusumba, vyibazwa ko arico catumye igitigiri c'abandura ciyongera. Ubu Africa y'Epfo yemeza abantu 1.100.748 bamaze kwandura umugera wa Covid-19, abashika 29.577 bamaze gupfa n'abakize 903.679 kuva ico kiza cadutse mu kwezi kwa gagatu guheze.	https://www.bbc.com/gahuza/55527291
health	Madagascar: Abantu 'barya ivu rivanze n'icamwa c'ishamba' kubera uruzuba	"Itororokanirizo ry'amakuru rya AFP rivuga ko abantu bo mu bumanuko bwa Madagascar bariko bararya ivu rivanze n'icamwa co mw'ishamba (cizwi nka tamarind) mu kwivuna inzara, mu gihe uruzuba rwononye ibiterwa mbumbarugo muri ako karere. AFP isubiramwo amajambo y'umurimyi Doday Fandilava Noelisona agira iti: ""Turyita ivu [igitaka mu Kinyarwanda] ry'ubukiriro kuko rifasha mu kumira ico camwa ca 'Tamarind' kirura, mu kwivuna inzara."" ""Muri iyi minsi ntiturondera imfungurwa zo kutubeshaho, ahubwo turondera uburyo bwo kuzuza umushishito ugaragara [urimo ubusa]."" 'Cactus', ibindi vyamwa vyo mw'ishamba abantu bari basanzwe bikorako, na vyo vyarumye kubera ibura ry'imvura. AFP irasubiramwo amajambo y'uwundi murimyi, Avianay Idamy, yavuze ko yatanguye kudandaza amakara kugira aronke amahera akwiye yotuma umuryango wiwe ushobora kurya umutsima rimwe ku munsi. Ishami rya ONU rijejwe imfungurwa kw'isi (PAM/WFP) rivuga ko abantu umuliyoni n'igice  bo mu karere ko mu bumanuko bwa Madagascar bakeneye imfashanyo y'ibifungurwa vyihuta. Si ubwa mbere ako karere gaterwa n'uruzuba nk'urwo. Mu 2016, ONU yamenyesheje ko abantu bababa umuliyoni n'igice bo mu bumanuko bwa Madagascar bageramiwe na kigoyi kubera uruzuba rwinshi rwatewe n'ihindagurika ry'ibihe hamwe n'iciswe 'El Nino'. ONU ikaba yavuze ko umwimbu w'ibigori wagabanutse ku bice mirongo umunani kw'ijana muri uwo mwaka, ibindi biterwa mbumbarugo birimwo nk'imyumbati bikaba bitapfa kuboneka. Icegeranyo ca ONU cagira kiti: ""Abantu bariko barikora ku mbuto, kugurisha ivyo batunze hamwe n'ibikoresho bakoresha mu burimyi eka mbere n'ibiribwa vyo mw'ishamba."""	https://www.bbc.com/gahuza/amakuru-55183828
politics	DR Congo: Inama nshingamateka yabogoje umukuru wayo asanzwe acuditse na Kabila	Inama nshingamateka ya Repubulika y'Intwaro rusangi ya Congo yemeje ko umukuru wayo abogozwa. Ibi bibaye inyuma y'aho inama nshingamateka isohoreye urwandiko rwo kwiyamiriza uyu mukuru w'inama nshingamateka, Jeanine Mabunda, asanzwe acuditse cane na Josepf Kabila, hamwe n'abo bakorana, bakagirizwa uburongozi bubi. Iyi ni intsinzi kuri Perezida Félix Tshisekedi amaze igihe atumvikana n'uwo yasubiriye, Perezida Kabila. Mu ntango z'iyi ndwi, haradutse akaguma mu nama nshingamateka, biba ngombwa ko igipolisi kiza kubanguranya abari bashamiranye. Jeanine Mabunda, umukuru w'iyi nama nshingamateka, ni akadasohoka na Josepf Kabila, akaba yabogojwe n'amajwi 281 kuri 200. Niwe mukenyezi wa mbere yari yizigiwe ngo arongore inama nshingamateka ya Congo, ariko mu nyuma ico cizere bari bamuhaye kikaba cagiye gisubira inyuma. Abashingamateka begamiye ku ruhande rwa Perezida Tshisekedi bamwagiriza ko ahengamira ku ruhande rwa Kabila mu ngingo ziwe, arico gituma yabogojwe. Wewe arahakana ivyo yagirizwa. Aya matora yatumye abashingamateka benshi baja ku ruhande rwa Perezida Tshisekedi. Ubu rero, ni akanya keza kuri we ko gushira mu ngiro imigambi yatangaje ku wa Mungu uheze, harimwo gushinga reta nshasha avuga ko yomworohereza gukorera bikwiye abanyagihugu ba Congo. Iri bogozwa ry'umukuru w'inama nshingamateka ni uruhombo rudasanzwe kuri Perezida Kabila, yashikirije ubutegetsi mu mwaka uheze inyuma y'imyaka 18 arongoye iki gihugu. Hagti aho, n'aho yari yashikirije ubutegetsi amaze gutsindwa mu matora, yagumanye ibibanza vyinshi mu nama nshingamateka y'igihugu, co kimwe no mu nama nshingamateka z'uburere.	https://www.bbc.com/gahuza/amakuru-55270464
sports	Qatar 2022: N'iyihe migwi imaze kuronka uburenganzira bwo kuja muri izo nkino n'izigifise icizere?	Urugendo rwo kuja mu nkino z'igikombe c'isi muri Qatar mu 2022 ruregereje,  imigwi izoja muri izo nkino izomenyekana muri iyi ndwi, co kimwe n'izizokura meza hamwe z'igigifise icizere co kubandanya. Ku ruhande rwa Buraya, imigwi 10 ya mbere yo mu matsinda izokwitaba izo nkino za nyuma, zizoba hagati y'itariki 21 Munyonyo ( 11) gushika itariki 12 Kigarama (12) mu 2022. Ihiganwa ryo muri Qatar rizoba ribaye irya nyuma rigiyemwo imigwi 32, kubero igitigiri c'imigwi carongerekanye gushika kuri 48 kuva ku nkino za nyuma zo mu 2026 zizobera muri Reta zunze Ubumwe za Amerika, Mexique na Canada. Ku ncuro ya mbere, igihugu ca Qatar kizokwitaba izo nkino nk'igihugu categuye izo nkino, bikaba vyitezwe ko azoba ari wo mugwi usanzwe uzoba witavye iryo higanwa. UEFA: Umugabane wa Buraya Umugabane wa Buraya uzoserukirwa n'imigwi 13, 10 ziza imbere mu matsinda ziza zaramaze kuronka uburenganzira bwo kwitaba izo nkino, ibibanza bitatu bisigaye bikaba bizohiganirwa n'imiwi 10 iri mu kibanza ca kabiri mu matsinda, hamwe n'imigwi ibiri iri mu kibanza ca gatatu canke musi ivuye mw'ihiganwa ry'ibihugu vya Buraya. 1: Ubudagi Igihugu kimaze gutwara igikombe c'isi incuro zine. Ubudagi ni co gihugu ca mbere catanguye kuronka uburenganzira bwo kuja muri izo nkino za nyuma zo mu 2022, butsinze Macedonia 4-0, hari itariki 11 Gitugutu (10), gica kiba igihugu cambere kironse ako karyo co mw'itsinda J. 2: Ubufaransa Igihugu gisanganywe ico gikombe na co caronse ubwo burenganzira, Kylian Mbappe yatsindiye ibitego 4 Ubufaransa, aho Ubufaransa bwagaraguje agati Kazakhstan mu kuyitsinda ibitego 8-0 mw'itsinda D, buca bwenurira Finlande yari isanzwe iri mu kibanza ca kabiri. 3: Ububiligi Ububiligi bwatahukanye ikibanza ca gatatu mu nkino z'igikombe c'isi co mu 2018, na bwo buzoja muri Qatar, inyuma y'aho ku musi wa gatandatu butsindiye Estonia ibitego 3-1, bituma buja mu kibanza ca mbere mw'itsinda rya E. 4: Croatia Igihugu ca Croatia cafashe ikibanza ca kabiri mu nkino zo mu 2018. Ico gihugu co mw'itsinda rya H caronse ubwo burenganzira ku musi wa gatandatu. Bahuye n'Uburusiya bwarondera inota rimwe gusa kugira buje muri izo nkino, ariko abasore ba Zlatko Dalic, baritaye ku rutare baranganya, ku gitsindo baronse ku munota wa 81, igitsindo bitsinze biciye ku mukinyi Fedor Kudryashov, bikaba vyatumye Uburusiya burindira izindi nkino kugira buronke uburenganzira bwo kwitaba izo nkino. 5: Espagne Ku musi w'Imana, Espagne yararonse uburenganzira bwo kwitaba izo nkino za nyuma ku ncuro ya 12 yikurikiranya, ikaba yari mw'itsinda B. Yatsinze Swede mu rukino rwabereye i Seville. Ico gihugu catwaye igikombe co mu 2010 cari gikeneye kunganya gusa kugira kije muri izo nkino, ariko igitego ca Alvaro Morata ni co catumye ico gihugu kironka uburenganzira bwo kuja muri izo nkino za nyuma. 6: Serbia Mu rundi rukino rutangaje, Serbia yatsinze Portugal ibitego 2-1 ku kibuga cabo kandi na Cristiano Ronaldo yakinye, uwo mugwi uca uronka uburenganzira bwo kuja muri izo nkino. Igitsindo co ku munota wa nyuma ca Aleksandar Mitrovic ni co cavunye inkokora Portugal. Ronaldo azorindira gushika mu kwezi kwa gatatu kw'umwaka uza kugira amenye ko bazobandanya ihiganwa canke ko birangiye. 7: Swisse Swisse yatsinze Bulgaria ibitego 4-0 ica ironka uburenganzira bwo kuja mu nkino za nyuma mu mwaka uza mw'itsinda C inyuma y'aho Irlande ya ruguru inganirije 0-0 n'Ubutaliyano i Belfast. Uwo mugwi nserukiragihugu umenyerezwa na Roberto Mancini, utegerezwa kurindira gushika mu kwezi kwa gatatu kugira ukine izindi nkino zo kurondera uburenganzira bwo kuja muri ico gikombe c'isi. 8: Ubwongereza Ubwongereza bwaronse uburenganzira bwo kuja mu gikombe c'isi inyuma yo gutsinda San Marino ibitego 10-0, umugwi uza ubwa nyuma mu mupira w'amaguru kw'isi. Umugwi umenyerezwa na Southgate uhabwa amahigwe menshi yo gutahukana igikombe c'isi mu mwaka uza, inyuma yo kugarukira muri kimwe ca kabiri mu nkino ziheruka kubera mu Burusiya, ukanashika mu rukino rwa nyuma rwa Euro 2020 mu ci. Ni ubwa mbere Ubwongereza butsinda ibitego 10 kuva mu 1964, aho Harry Kane yatsinze ibitego 4 mu minota 15, Emily Smith akana bwari bwo bwa mbere atanguye mu kibuga aca aratsinda igitego kimwe, yongera afasha no gutsinda. 9: Danmark Danmark cabaye igihugu kigira kabiri kironse uburenganzira bwo kuja mu gikombe c'isi muri Qatar inyuma yo gutsinda Autriche 1-0, ikaba yaciye iba iya mbere mw'itsinda F. Kuri uyu wa kabiri, Ubuhollande bufise amanota 20, Turkiya na Norvege bose bafise amanota 18, kimwe muri ivyo bihugu vyo mw'itsinda G gishobora gukwiza imigwi 10 y'i Buraya izoja muri Qatar. Ubuhollande buza gukina na Norvege hanyuma Turkiya na yo itane mu mitwe na Montenegro. N'iyihe migwi yindi yaronse uburenganzira bwo kuja mu nkino z'isi muri uku kwezi? CONMEBOL: Amerika y'Epfo Amerika y'epfo ifise ibibanza bine vyo kuja muri iryo higanwa hamwe na bitatu vya Afrika ya ruguru, mu gihe ikibanza gisigara gihiganirwa n'imigwi yo kuri iyo migabane ibiri. Igihugu kimaze gutwara ico gikombe incuro zibiri Argentine, kizoba ikigira kabiri kironse ubwo burenganzira bwo kuja muri Qatar muri CONMEBOL, mu gihe cotsindira Brezil i San Juan uyu musi. Bananganije uwo mugwi umenyerezwa na Lionel Scaloni uca uronka uburenganzira bwo kwitabira izo nkino mu gihe Chili na Colombia zotsindwa. Ku mugabane wa Asia hari ibibanza bine. Hari ikibanza kimwe kigenewe igihugu co muri Oceania. Nta gihugu na kimwe kiratsindira kuja muri izo nkino muri Asia. Gushika ubu Amatsinda abiri y'imigwi itandatu aracabandanya guhiganwa. Imigwi ya Korea y'Epfo, Arabia Saudite na Australia bigaragara ko iriko iravyufatamwo neza. Imigwi itanu izoserukira Afrika muri izo nkino ntiramenyekana, gushika habaye izindi nkino zigira gatatu ari na zo za nyuma mu mpera z'ukwezi kwa gatatu. Gushika ubu, ibihugu bitandatu DR Congo, Ghana, Mali, Misri na Senegal ni vyo vyinjiye muri izo nkino za gatatu ari zo za nyuma. CONCACAF: Amerika ya Ruguru, hagati na, na Caraibe Gushika ubu, Amerika Mexique na Canada ni vyo bihugu biboneka ko biriko biravyifatamwo neza mu nzira yo kuja muri Qatar, n'aho urugendo rusa n'urukiri rurerure kuko hasigaye inkino indwi. OFC:Ocenia Kuri uyu mugabane wa Oceania urugendo ruracari rurerure kuko n'inkino zo gukuranamwo ntiziratangura.	https://www.bbc.com/gahuza/amakuru-59306788
health	Uburyohe bw'umukate n'isoda nibwo bwatumye Phenny Awiti yemera kwipimisha umugera wa SIDA	"Phenny Awiti ni umunyakenya agendana umugera wa SIDA. Yagiye kumenya ko yanduye mu mwaka wa 2008 yiga mu mwaka c'icenda igihe ishirahamwe rimwe ryariko ripima uwo mugera mu banyeshure. Yemeye ko bamufata amaraso kubera iryo shirahamwe ryari ryemereye abanyeshure ko uwemera ko amufata amaraso bakamupima aca aronka umukate n'isoda. Iryo shirahamwe ryabemerera ivyo mu ntumbero yo kubahimiriza kwipimisha. Uburyohe bw'umukate n'isoda nivyo vyatumye ico gihe Phenny yemera ivyo atokwemeye. Avuga ati: ""Ico gihe jewe nari nkeneye kwironkera gusa umukate n'isoda twari twemerewe. Mbere n'impanuro bampa imbere y'uko bamfata amaraso ewe nabona ko bariko bantesha umwanya, bantevya kwironkera isoda n'umukate"". Haciye akanya gato gusa inyishu z'ibipimo zirasohoka, zerekana ko Phenny yari afise umugera wa SIDA. Ivyo ntaco vyamubwiye kuko wewe ico yabona muri uwo mwanya ni uko yari yironkeye umukate n'isoda, vyari nk'inzahabu ku bana bari mw'ishure ry'uburaro. Ati: "" Iciyumviro c'uko mfise umugera caje kunzamwo haciye iminsi"". ""Ivyiyumviro bimbanye vyinshi, niho nafata ingingo y'ukubibwira mugenzanje nari nizigiye cane ko yongumiriza akabanga, ariko nticabujije ko inkuru y'uko mfise umugera ikwiragira mu kanya gato ku buryo umuntu uwa ari we wese kw'ishure yamenye ko mfise umugera"". Uyo muhererezi mu muryango w'abana batandatu yagiye gutangazwa n'uko abo bavukana bari bazi ko yari afise umugera, ariko bakabigira ibanga ku mvo bavuga ko bananiwe no kumubwira. ""Numvise ko ata muntu uwo ari we wese nokwizigira, nongera ndashavurira mama yamvyaye bimwe bikomeye, eka ndamwidogera. Kuko mu bana batandatu bose, ni jewe jenyene mfise umugera"". Ubwo buzima Phenny yabayemwo bwatumye anenwa. Ati: ""Hari igihe narwara igihute kinini ku nda cantumye ntanashobora kugendagenda. Ndabibwiye umurezi yari kw'izamu uyo munsi, yanyishuye ko adakeneye kumenya ko mfise canke ntafise umugera, ati uragenda vyanka vyakunda. Narinanase ndandara buke buke gushika mw'ishure"". N'aho vyabaye ngombwa ko aza aranyegeza imiti yafata kubera yanka kumaramara mu gihe bomubona ariko afata imiti y'ugupfupfahaza (ARV), abigisha bobo ntibamworohereje. ""Hari abigisha bashobora kuza mw'ishure bakabaza bati 'Phenny ni nde', hanyuma bagaca bigira... bivuga ko bari bumvise igihuha, bagashaka kumenya uwo ari we"". Ni bwo buzima yabayemwo mu kiringo c'imyaka ibiri yose gushika aheze amashure. Hagati aho, muri iyo myaka yose Phenny yayibayemwo mu buguruguru. ""Nari umwana aciye ubwenge cane ariko nagiye kuba umuguruguru kubera ibibazo vy'umubiri n'umutima nahuye navyo mu buzima. Nari nizigiye ko ubuguruguru bwari kuntuma nkira umugera"". Uko iminsi yagenda niko Phenny yagenda ashira ubwoba, aremera uko ari. Amaze kurangiza amashure yisumbuye, yarabandanije n'ibindi vyigwa, ivyo navyo bikaba vyaramufashije kwiyemera. Umugera wa SIDA wandukira uciye mu mibonano mpuzabitsina n'umuntu asanzwe awugendana, canke umuvyeyi akandukiza umwana mu kwibaruka canke mu kumwonsa, canke gukoresha ibikoresho bitobora uruhu vyakoreshejwe n'uwusanzwe agendana umugera wa SIDA. Hagati aho, Phenny yarashoboye kuronka umukunzi yemeye kwubakana nawe kandi yari akomeye, n'aho bahukanye haciye imyaka mikeya . "" Namenyanye nawe ndamweretswe na mugenzanje. Ambwira ko ankunda n'aho nari mfise umugera, mbere turanavyara abana babiri bose bakomeye, Faraja na Ahadi"". Mama Faraja ashimangira ko atandukije abana biwe kubera bakurikije impanuro z'abaganga. Mu mwaka wa 2017 Phenny yaritangaje ko arwaye umugera wa SIDA abicishije ku rubuga rwa Facebook. Ati: ""Igihe kimwe navyutse numva naruhishijwe no kwama ndiko nsigurira umwe umwe ivyerekeye amagara yanje, niho nandika ubutumwa kuri Facebook menyesha ko ngendana umugera wa SIDA. Nari mfise abagenzi 15 bonyene kuri Facebook, ariko icantangaje ni ingene ubwo butumwa bwakwiragiye hose mu kanya gato, bintuma ngira ivyiyumviro vyinshi kuri iyo ndwara. Niho naciye numva ko nkwiye kugira uruhara mu vyerekeye ukwigisha ibijanye n'umugera wa SIDA "". Aciye kuri urwo rubuga, yaciye atangura guhimiriza abantu ku vyerekeye umugera wa SIDA. Mu kwezi guheze,  mama Ahadi yarubakanye n'uwundi mukunzi, na we nyene asanzwe agendana umugera wa SIDA. Phenny yatangaje abatari bake inyuma y'aho amenyeshereje ku mbuga hwaniro ko afise imbanyi kandi ko ari mu kwibaruka umwana agira gatatu. Avuga ati: ""Nshaka kwereka abandi ko umuntu asanzwe agendana umugera wa SIDA ashobora gusama imbanyi kandi akavyara umwana akomeye "" ""Imbere y'uko hanatangura kuboneka imiti y'ugupfupfahaza, mu bagore bari basanzwe bagendana umugera wa SIDA, hari bamwe bavyaye abana bakomeye, abandi nabo bakavyara abamaze kwandukizwa ...ivyo bivuga ko bivana n'urugero umugera ugezeko. Umugera wandukira igihe umaze kugera ku rugero rwo hejuru. Rero iyo umuntu asanzwe afata imiti y'ugupfupfahaza (ARV), umugera uragabanuka, gutyo umuvyeyi akanashobora kwonsa umwana wiwe ntamwanduze"" Ingorane nini ni uko abantu benshi bagendana umugera wa SIDA usanga banenwa mu kibano. Phenny avuga ati: ""Hari abantu benshi bibaza ko inzira yonyene y'ukwandura umugera wa SIDA ari imibonano mpuzabitsina, cane cane biciye mu bumaraya, ariko sivyo. Nka jewe nandujwe na mama. Ariko haracari abantu benshi ku mbuga bakimbwira ko mbesha, ko ahubwo nawanduye nciye mubumaraya..."""	https://www.bbc.com/gahuza/amakuru-50572638
sports	Pep Guardiola: Amahirwe Liverpool imaze kwiha ararengeye Man City	"Umumenyereza wa Manchester City, Pep Guardiola, avuga ko ivyo guhiganirwa igikombe ca Premier League vyaheze nyuma yo gutsindwa 3-2 na Wolves ejo kuwa gatanu. City ni iya gatatu muri Premier League, ikaba irushwa na Liverpool ya mbere amanota 14 ikaba kandi iri inyuma ya Leicester City inota rimwe. Abajijwe niba guhiganirwa igikombe vyaheze, Guardiola yabariye BBC Radio 5 Live ati: ""Ubudasa bw'amanota ni bunini cane, rero ni ego"". City iramaze gutsindwa imikino itanu muri Premier League mu mahiganwa y'ubu, ukaba ari umukino umwe wiyongerako imaze gutsindwa ugereranije n'amahiganwa ya 2018-19. Barusha Liverpool umikino umwe, kandi yoyo imaze gutakaza amanota abiri gusa mu mahiganwa y'ubu. Kuva mu kwezi kwa gatatu Liverpool iramaze gutsinda imikino 26 mu mikino 27, ikaba isigaje imikino ibiri kugira imare umwaka wose idatsinzwe ku rwego rwo hejuru. Guardiola yongeyeko ati ""Kwoba ari nko kurota twiyumviriye Liverpool, ahubwo twiyumvira Leicester.  Turafise amahirwe yo kuronka ikibanza ca kabiri. Ndazi ko ikipe yanje ishoboye, ariko ni uko bimeze."" Umukinyi akina mu mpande, Bernardo Silva yongeyeko ati: ""Ni ukuri ibintu kuri twebwe bimeze nabi. Uyu mwaka watugendeye nabi cane. Nta n'umwe yaziga ko twari kwenurirwa na Liverpool nk'uku kandi ihiganwa rikiri hagati. ""Dutegerezwa kubandanya. Turazi yuko gutwara igikombe bigoye cane. Sinovuga ko bidashoboka ariko biragoye cane."""	https://www.bbc.com/gahuza/imikino-50933556
sports	Sead Kolasinac wa Arsenal yarwanye n'abasuma babiri	Umukinyi w'umupira w'amaguru wo muri Bosnia akiniria ikipe ya Arsenal, ariko aritwa intwari ku mbuga hwaniro nyuma yo kugaragara atana mu mitwe n'abasuma babiri. Abo basuma bari biyoberanije bashaka kwiba imodoka izimvye uwo mukinyi na mugenzi wiwe bari barimwo. Sead Kolasinac yari atwawe mu modoka na rurangiranwa w'Umudage, Mesut Ozil, bari i London igihe ivyo vyaba. Video yagaragaye yerekana Kolasinac ata kirwanisho afise, ahangana n'abasuma babiri bari bambaye inkofero z'abagira kw'ipikipiki. Abo basuma kandi bari bitwje imbukiga, ariko nticabujije Kolasinac kubatesha bagata bakomoka. Ikipe ya Arsenal ivuga ko abo bakinyi bose bameze neza kandi ko ata n'umwe yakomeretse, igipolisi kikaba kiriko kirakora itohoza.	https://www.bbc.com/gahuza/amakuru-49128749
politics	Marina Ovsyannikova: Wa munyamakuru wa Russia avuga ku masaha 14 yamaze asambishwa	"Umunyamakuru w'umurusiyakazi yatangishijwe ihadabu hanyuma ararekurwa inyuma y'imyiyerekano yakoze yo kwiyamiriza intambara ya Ukraine mu gihe hariko hashikirizwa amakuru ikibiriraho hanyuma agaca asohora ireresi yo kwiyamiriza iyi ntambara. Marina Ovsyannikova, umukuru w'uruganda rujejwe kwegeranya amakuru ku mboneshakure Channel 1 yegukira reta, yarahagaritswe ku wa mbere inyuma y'aho yiteye mu cumba c'amakuru y'ikibiriraho afise icapa kivuga ngo ""Oya intambara"". Avuga ko yasambishijwe amasaha arenga 14 kandi ko yari amaze imisi ibiri ataryama, kandi ko atamwunganirizi yahawe. Ihadabu y'ama rouble 30.000 (mu mafaranga y'Uburusiya, angana n'amadorari y'abanyamerika 280) yerekeye ubutumwa yacishije muri iyo reresi yasohoye. Arahakana ivyo yagirizwa vyo gutegura ikoraniro riciye kubiri n'amategeko. Mw'iyo reresi, ahamagarira abanyagihugu b'Uburusiya kwiyamiriza iyi ntambara, akavuga ko ari bo bonyene bafise ububasha bwo ""guhagarika ubu busazi"". Ati: ""Ntimutinye, nta na kimwe. Ntibashobora kudupfunga twese"". Ntibitomoretse neza nimba azohava arengutswa ku myiyerekano yakoreye ku mboneshakure ikibiriraho, mu gihe hari ubwoba ko ashobora kwagirizwa icaha gikomeye, mw'itegeko mpanavyaha rishasha ribuza kwita igikorwa ca gisirikare c'Uburusiya muri Ukraine ""igitero"" canke gukwiragiza ""amakuru y'ibinyoma"" kuri iyi ntambara. Inyuma yo gusambishwa na sentare, umupfasoni Ovsyannikova yabwiye abanyamakuru ko akeneye kuruhuka inyuma y'imisi ibiri yari amaze adasinzira. Ati: ""Nasambishijwe amasaha arenga 14, sinari nemerewe kuvugana n'umuryango wanje canke abagenzi banje. Baranyimye n'umwunganirizi"". Ashimangira kandi ko ivyo gukora imyiyerekano ari we wenyene yavyiyumviriye. Ati: ""Ni ingingo yanje yo kwiyamiriza intambara. Nije nafashe ingingo jenyene kuko ntashigikiye iki gitero c'Uburusiya. Ni ukuri vyari ibintu biteye ubwoba"". Abashingwamanza baramaze amasaha atari make batazi iyo umupfasoni Ovsyannikova ari inyuma y'ifatwa ryiwe ku wa mbere ku mugoroba. Nta muntu yari azi iyo ari gushika hasohotse isanamu yazungurutse ku mbuga hwaniro z'Uburusiya imwerekana ari muri sentare ari kumwe n'umushingwamanza wiwe Anton Gashinsky. Amasanamu y'umupfasoni Marina ari mu myiyerekano yarakwiragiye ku muvuduko munini kw'isi yose inyuma yo kwinjira mu kiganiro c'amakuru y'ikibiriraho, kizwi nka Vremya, gikurikiranwa cane mu Burusiya, afise icapa canditseko ngo ""Oya intambara, hagarika intambara, ntimwemere iyi propagande, hano barababesha"". Yumvikana kandi asubiramwo amajambo ngo ""oya intambara, hagarika intambara"". Iki capa caraboneka neza mu kiringo c'amasegonda makeya imbere y'uko iki kiganiro gihagarikwa gushikirizwa ikibiriraho hagaca hajako amakuru yafashwe imbere y'igihe. Imbere y'uko ibi biba, yari yifashe ireresi avuga ko atewe isoni no gukorera ico yita propagande ya Kremlin. Ati: ""Numva isoni kubona naremeye gushikiriza ibinyoma ku mboneshakure. Numva isoni kubona nararetse Abarusiya bakaba nk'ibishusho. Tuguma twihweza gusa ubu butegetsi butagira ubuntu ataco turi buvuge"". Umupfasoni Ovsyannikova - avuga ko se wiwe ari umunya-Ukraine -  avuga ko isi yose yiyamiriza Uburusiya. ""Ibisekuru cumi biri imbere ntibizoshobora kwikurako ibimaramare vy'iyi ntambara y'abavukanyi"". Bagenziwe kuri Channel 1 bivugwa ko bakubiswe n'inkuba babonye ivyo yakoze. Umwe muri bo yabwiye ikinyamakuru co ku mbuga ngurukanabumenyi Faridaily - kirongowe n'uwahoze ari umunyamakuru wa BBC Farida Rustamova mu gisata c'ururimi rw'ikirusiya - ko umupfasoni Ovsyannikova, nyina w'abana babiri, atahora avuga ibintu vya poritike, ko ahubwo yakunda kwivugira ""kenshi ku bana, imbwa hamwe n'inzu"". Kuva ibintu vyiwe bimenyekanye, Ovsyannikova yaronse ubutumwa bwinshi ku rubuga rwiwe rwa Facebook mu kirusiya no mu congereza, bamushimira ku vyo yakoze. Eka na Perezida Zelensky wa Ukraine yaramushimiye kubera ""yashikirije ukuri aho kuri"". Perezida Emmanuel Macron w'Ubufaransa avuga ko igihugu ciwe kigiye gutangura utwigoro two kumukingira, ari ku biro vy'ubuserukizi canke mu buhungiro hanze, kandi ko azobivuganako na Perezida Putin basubiye kuvugana. Ariko umuvugizi wa Kremlin Dmitry Peskov avuga ko ivyo yakoze ari ""ubugumutsi"". Ni ibintu bitamenyerewe ku bakozi bakora mu binyamakuru bigenzurwa na reta kugira ico bashikirije gitandukanye n'aho Kremlin ihagaze. Ariko kuva intambara ya Ukraine itanguye abanyamakuru n'imiburiburi batatu bakorera ama televiziyo atatu makuru makuru baramaze gutanga imihoho, ari bo Zhanna Agalakova wa Channel 1, hamwe na Lilia Gildeyeva na Vadim Glusker bakora kuri NTV."	https://www.bbc.com/gahuza/amakuru-60761450
politics	Saadi Gaddafi: Umuhungu w'uwahoze atwara Libya yavuye mu munyororo i Tripoli	Umuhungu w'uwahora atwara Libya Muammar Gaddafi yarekuwe ava mw'ibohero yari arimwo kuva mu 2014. Saadi Gaddafi - yahora ari umukuru w'ingabo zidasanzwe za Libya - yari azwi cane kuba yagerageje umwuga wo gukina umupira w'amaguru mu Butaliyano. Mu 2003 yari  yasinye gukinira Perugia, ariko yabonetse gake cane mu kibuga. Yahungiye muri Niger igihe se yatembagazwa ku butegetsi hanyuma akicwa mu 2011, ariko mu nyuma arafatwa asubizwa muri Libya aho yejejwe ku vyaha birimwo kwica. Isoko ryo mu bushikiranganji bw'ubutungane ryabwiye itotororokanirizo ry'amakuru AFP ko ingingo  yo kurekura uwo muhungu wa Gaddafi yafashwe hakurikijwe urubanza sentare yaciye haraheze imyaka myinshi. Bivugwa ko Saadi Gaddafi afise imyaka 47 canke 48. Irindi soko rivuga ko hari ivyategerezwa kwuzuzwa kugira ngo kurekurwa bishoboke. Yagirijwe kuba yishe umumenyereza w'umupira w'amaguru w'umunya-Libya  Bashir al-Rayani mu 2005, hamwe n'ivyaha ku bantu bari mu myiyerekano igihe  ukwiyamiriza ubutegetsi bwa se kwatangura mu 2011. Ariko mu nyuma basanze ata caha kimwagira. Imbere y'uko aja muri Perugia,  yarakiniye imigwi itandukanye muri Libya, akanakinira umugwi w'igihugu. Ubu bivugwa ko yafashe indege aja muri Turkiya. Mw'itangazo, reta ya Libya y'ubumwe bw'igihugu yavuze ko yizigiye ko irekurwa ryiwe rizofasha gukomeza ugusubiza hamwe mu gihugu. Kuva mu 2011, igihugu kirangwa n'intanbara hamwe n'akajagari.	https://www.bbc.com/gahuza/amakuru-58465489
health	Ububiko bw'incanco za Covid-19: Miriyoni 241 z'incanco zirashobora gutabwa?	"Prezida Joe Biden asaba abategetsi b'isi kwiyemeza gucandaga abashika 70% y'abantu baba kw'isi gushika mu kwezi kw'icenda mu mwaka uza. Ariko ubushashatsi bwerekana ko ibihugu bikize  cane n'ubu bikibitse umusesekara w'incanco, kandi ko nyinshi zishobora gutabwa vuba. Igihe yafata indege aja muri Iran muri iri ci, Bahar yaranezerewe cane no gusubira kubona se ubwa mbere mu myaka ine. Ntiyari azi ko indwara ya korona yari hafi yo kwugariza ico gihugu - n'umuryango wiwe - mu mupfunda wa kabiri wahitanye abantu benshi. Ubwa mbere yahitanye umugenzi w'umuryango, yariko arategura ubugeni bw'umuhungu wiwe igihe yafatwa n'indwara. Nta  minsi yaheze aca arapfa. Hanyuma hakurikira se wabo wa se, mu nyuma inasenge yari ageze mu za bukuru. Bahar yaciye atangura kwumva ubwoba bwa inakuru yari amaze kuronka urucanco rumwe gusa, akirindiriye urugira kabiri. Bahar afise imyaka 20 akaba aba muri Amerika aho yaronse urucanco mu kwezi kwa kane. N'ubwo we yari azi ko akingiwe, yamaze iminsi ya nyuma yiwe y'urugendo atava mu nzu kwa se  aguma yibaza uwakurikira mu kurwara korona. Bamwe bamwe mu muryango wiwe bararonse incanco mu gihugu zisanzwe ari nke cane. Amaze gusubira muri Amerika, yaciye amenya ko se nawe yafashwe n'iyo ndwara. Aho yari kure yiwe, atangura gukongatazwa n'ubwoba. Avuga ati: ""Umengo ni nk'uwacitse kw'icumu yicuza. Navuye muri Iran meze neza cane, amagara yifashe neza kuko nari naronse incanco zibiri za Pfizer"". Se yarakize ariko abandi batari bake mu muryango bakuze gusumba ntibaronse ayo mahirwe. ""Numvise umenga hari ico niyagiriza"". Ibiharuro bigaragaza ubwo busumbane mu kuronka incanco birateye agahinda. Abantu barenga 50 kw'ijana kw'isi baracarindiriye kuronka nibura urucanco rwa mbere rwa Covid -19. Ku bwa Human Rights Watch, 75% z'incanco zagiye mu bihugu 10 gusa. Ikigo Economist Intelligence Unit caharuye ko 50% y'incanco zimaze gukorwa gushika ubu zagiye ku bantu 15% b'ababa kw'isi, ibihugu vya mbere bitunze kw'isi bikaba vyatanze incanco incuro 100 kurusha ibikenye cane. Mu kwezi kw'indwi, ibihugu indwi vya mbere bitunze cane bigize umugwi G7 - Canada, France,Ubudagi, Ubutaliano, Japan, Ubwongereza na reta Zunze Ubumwe za Amerika -  vyiyemeje guha umuriyardi  w'incanco ibihugu bikenye mu kiringo c'umwaka kuva ico gihe. Agathe Demarais ari mu banditse icegeranyo ca vuba ca Economist Intelligence Unit  kw'isabikanywa ry'incanco avuga ati: ""Naratwenze igihe nabibona. Nari nsanzwe bene ivyo ndabibona. Womenya ko bitazokwigera bishika."" Ubwongerea bwemeye incanco miriyoni 100 muri izo, gushika ubu bumaze gutanga iziri munsi ya miriyoni imwe. Prezida Biden yemeye miriyoni 580 muri izo Amerika ikaba imaze gutangamwo miriyoni 140. Navyo  ibihugu bigize ishirahamwe rya Buraya vyari vyemeye incanco miriyoni 250 gushika mu mpera z'uyu mwaka - bimaze gutanga 8% gusa y'izo. Co kimwe n'ibindi bihugu vy'ubutunzi buri hagati na hagati, Iran yaraguze incanco ziciye mu mugambi wa Covax, urwego rushigikiwe n'ishami rya ONU rijejwe amagara kw'isi (OMS) kugira rushikane incanco aho zikenewe cane kurusha ahandi. Covax iragura incanco hanyuma ikazigurisha ku giciro kiri hasi ku bihugu vy'ubutunzi buri hagati na hagati, ikaziha ku buntu ibihugu bikenye. Ariko Covax yarahuye n'ikibazo gikomeye c'abayikorera izo ncanco. Yari yiyemeje gutanga incanco zingana na miriyaridi 2 mu 2021 nyinshi zikozwe n'uruganda rwo mu Buhindi, ariko aho umupfunda wa kabiri uhungabanirije ico gihugu mu kwezi kwa gatanu, reta yaciye ifata ingingo yo kubuza gusubira kugurisha hanze. Kuva ico gihe Covax yikora ku ncanco ziba zitanzwe n'ibihugu bitunze. Ibintu vyaciye vyikwega ku buryo ibihugu vyari kuzihabwa gushika ubu bitarashikana abantu 2 kw'ijana y'abanyagihugu bavyo bamaze gucandagwa. Aurélia Nguyen, umuyobozi wa Covax, avuga ati: ""Muri iki gihe incanco ziboneka ni nke, ziboneka  ata mwanya munini wo kwitegura usigaye, kandi zitagifise igihe cazo  cose imbere y'uko ziba impfagusa - bigaca bigora cane mu buryo bwo kuzikwiragiza mu bihugu bishobora guca bizikoresha muri uwo mwanya uba usigaye"". Si ingorane y'ingene incanco ziboneka kw'isi. Ibihugu bitunze vyarazegeranije gushika aho bigira n'umusesekara, nk'uko bivugwa na Airfinity, ikigo c'ubuhinga gikora ubushakashatsi ku buryo incanco ziboneka kw'isi. Ibigo  bihingura  incanco kw'isi bikora miriyaridi 1,5 buri kwezi, umwaka ukazohera hamaze gukorwa miriyaridi 11. Dr Matt Linley, umushakashatsi mukuru muri Airfinity avuga ati: ""Bakora incanco nyinshi cane. Barazongereje cane muri aya mezi atatu canke ane aheze"". Ibihugu bitunze cane birashobora kuba bifise miriyaridi 1,2 z'incanco bidakeneye -n'ubu vyatanguye gutanga urucanco rwo gukabura ubudahangarwa. Ica gatanu c'izo ncanco - incanco imiriyoni 241 - zirahakwa kuzotabwa niyo zitatangwa nk'imfashanyo ubu ubwa vuba, nk'uko Dr Linley avuga. Birashoboka cane ko ibihugu bikenye bitokwemera incanco kiretse zisigaje n'imiburiburi amezi abiri imbere y'uko zita agaciro. Dr Linley agira ati: ""Nibaza yuko bitatewe n'uko ibihugu bikize vyagize umururumba, ahubwo ni uko bitari bizi urucanco ruzokora urwo ari rwo. Rero vyategerezwa kugura nyinshi."" Yifashishije ubushakashatsi iherutse gukora, Airfinity yizera kwereka amareta yuko hari incanco zikwiye ku buryo bidakenewe gushingura umurengera wazo mu bubiko. Ahubwo barashobora gutanga izo badakeneye ubu kandi bakizera yuko izindi zizokorwa mu mezi ari imbere. Agathe Demarais agira ati: ""Ntibashaka kugwa mu mutego batiteguye. Bivana kandi n'igitsure ca poritike hagati mu bihugu kuko hari igice c'abatanga amajwi mu matora bashobora gushavuzwa no kubona incanco zitangwa, mu gihe boba bumva yuko zigikenewe iwabo."" Reta y'Ubwongereza ivuga yuko ata murundo w'incanco ifise mu bubiko kandi ko yagiranye amasezerano na Australia yo gusangira incanco imiriyoni zine zizosubizwa mu zigenewe Australia mu mpera z'umwaka. Umuvugizi wo mu bushikiranganji bujejwe amagara no gushikirana bw'Ubwongereza yagize ati: ""Kuronka incanco no kuzitera abantu vyarateguwe vyitondewe mu Bwongereza kugira uwo wese abifitiye uburenganzira ashobore gukingirwa vuba bishoboka"". Aurélia Nguyen wo muri Covax avuga yuko atari ama reta gusa akeneye kugira ico akora. Agira ati: ""Turanakeneye yuko abahingura imiti bashikana ivyo biyemeje kuri Covax kandi bakadushira imbere y'amasezerano n'ibihugu ku giti cavyo bisanzwe binafise incanco zikwiye."" Niba abahingura incanco kw'isi bariko barahingura miriyaridi 1.5 buri kwezi, nk'uko abandanya avuga, ikibazo ni ico kumenya igituma izishikira ibihugu bikenye ari nkeyi cane. Agira ati: ""Mu gihe ivyo Covax ikeneye ari vyo vyinshi, amareta yari akwiye kuyihebera ibibanza vyayo kugira turonke incanco twatumyeko  vuba hashoboka."" Kuri Bahar n'umuryango wiwe, izi ncanco si ibitigiri gusa ni ubuzima nyabwo, incuti n'umuryango. Buri minsi mikeyi ihaciye, arumva iyindi nkuru y'umuntu yapfuye. Iyo abagenzi kuri Kaminuza bavuga yuko badashaka kwicandagisha yaragerageza guharira nabo ariko ubu ntavyo agishobora, biramubabaza cane. Agira ati: ""Ndagerageza kubireka ngo birengane ariko biragoye cane kwihanganira kubona abantu bareka amahirwe bafise akabaca mu myanya y'intoke."""	https://www.bbc.com/gahuza/amakuru-58657960
politics	Muri Tigray 'abantu barasambanijwe ku nguvu''-reta ya Ethiopia	"Ethiopia yemeje ivyahora bivugwa ko hari abasambanijwe ku nguvu mu ntambara ya Tigray. Abategetsi ba Ethiopia bemeje ko vyahsitse hakagira abantu basambanywa ku nguvu mu ntambara yabaye mu ntara ya Tigray igihe ingabo za reta mpuzantara zatera umugambwe watwara iyo ntara. Ivyo bibaye inyuma y'aho ONU ivugiye ko yaronse ivyegeranyo vy'amabi afatiye ku gutsina yakozwe muri iyo ntara, harimwo guhatira abantu gusambanya ku nguvu abantu bo mu miryango yabo. ""Tumaze kuronka ivyegeranyo vy'umugwi twarungitse gukurikirana ivy'iriya ntara ya Tigray, basanze koko hari abasambanijwe ku nguvu, ivyo bikaba arivyo ata gukekeranya'' nk'uko vyemejwe  n'umushikiranganji w'abagore Filsan Abdullahi avyanditse kuri twitter. Uwo mushikiranganji yavuze ko umugwi ubikurikirana ukiriko uregeranya ibiharuro kugira hamenekanye igitigiri c'abashikiwe n'ayo mahano. Yavuze ko reta iriko 'irongereza ugukingira no kubuza ko haba amabi afatiye ku gitsina mu ntara ya Tigray."" Umushikiranganji wa mbere Abiy Ahmed yagomoye igitero c'indege no hasi itariki zine z'ukwezi kwa 11 kugira atuze umugabwe watwara iyo ntara inyuma yo  kwigarurira  amakambi yab gisirikare. Yatangaje intsinzi muri Tigray inyuma y'ukwezi kw'intambara, ariko indongozi za TPLF  n'ubwo bararahiye ko bazobandanya kurwana. Gushika muri Tigray kuracari ikibazo ku miryango ifasha abari mu kaga ishaka gutanga imfashanyo y'ivyo kurya hamwe n'imiti bikenewe cane. Amashirahamwe atanga imfashsnyo avuga ko abantu bangana na miriyoni 4.5 bakeneye gufashwa , abo bakaba ari 60% y'abanya Tigray bose, ariko reta ya Ethiopia yo ivuga ko abantu miriyoni 2.5 ari bo bonyene bakeneye imfashanyo kandi ikemeza ko bose ishobora kubashikira. Umukuru w'Umuryango wa Croisx Rouge yo muri Ethiopia uvuga ko 80% y'abanya Tigray n'ubu badashora gushikirwa n'imfashanyo, kandi ko abantu ibihumbi n'ibihumbi bashobora kwicwa n'inzara vuba."	https://www.bbc.com/gahuza/56039862
entertainment	Nkundabantu : umuririmvyi Ndoreyicimpa Bernard yari nde?	"Ejo ku wa gatandatu niho umuririmvyi Ndoreyicimpa Bernard yaririmbana na mugenziwe Alfred Nyandwi,  yitaba Imana i Bujumbura. Abo baririmvyi babiri bari bagize umurwi abatari bake bari bazi nka ""Alfred na Bernard"", bakaba bagiye kumenyekana cane ku rukurikirane rwabo rwa mbere rwiswe NKUNDABANTU. Alfred ati: "" Nsigaranye umubabaro udasanzwe kuko yari umugenzi twari tumaranye imyaka n'imyaka, twavuye kure dufatana urugendo rwari rutugejeje aho tugeze, none ansize ndi umwe"". Abo baririmvyi bompi basanzwe bava mu miryango y'abacuraranzi ba kera, banaririmvye indirimbo zamenyekanye cane. Bernard Ndoreyicimpa, mwene Mijuriro Mathias  na Ntahonkuriyer Valerie yavutse mu 1986, avukira muri Komine Isare ku mutumba wa Gishingano uhanamiye igisagara ca Bujumbura. Co kimwe na mugenziwe Alfred, Bernard yavukiye mu muryango w'abacuraranzi bahoze mbere baririmba mu murwi w'igihugu wari uzwi nka NAKARANGA. Alfred yabwiye BBC ati: ""Uretse ko turi abavyara, twempi tuva mu miryango y'abacuraranzi, kuko papa wanje yakorana na se wa Bernard muri Nakaranga, n'aho bamaze gukukuruka"". Se wiwe, Mijuriro Mathias yararirimvye indirimbo abatari bake bibuka nk'izitwa ""Abanywa inzoga twaragowe"", ""Mariya Makurata"", ""Akarimi"", ""Musore uri muhira"", n'izindi. Alfred Nyandwi yabwiye BBC ko batanguye kuvuza umuziki bari hamwe mu mwaka wa 1998 mu gihe bari bahungiye mu gisagara kubera intambara z'urutavanako zari iwabo mu Gishingano. Avuga ko batanguye kuririmbira mw'ibarabara mu ntumbero yo kurondera ingene bobaho inyuma y'aho ibintu vyabo binyagiwe, n'amazu yabo akabomorwa n'intambara. Ati:  ""Ariyo mpamvu twaciye dufata umwuga wo kuririmbira mw'ibarabara, tuvugiriza abantu mw'ibarabara kugira ngo baduhe udufaranga, eka mbere twaranavugiriza n'indya kugira ngo dushobore kubaho"". Avuga ko babaye muri ubwo buzima mu kiringo kitari gito, gushika aho buke buke batangura kuza baraja kuvugiriza mu bunywero mu bibanza bikomakomeye vy'i Bujumbura cane cane biri ku nkengera y'ikiyaga Tanganyika, nka za Saga Plage, Petit Bassam n'ahandi. Ati: ""Aho hose twavugiriza mu bubare tuvugiriza ingenzi, abantu bari mu karuhuko bakaduha udufaranga duke duke, maze tugashobora kuronka ico dutanga mu miryango yacu kuko twari tukiri abana"". ""Twatanguye turi nk'abantu bita aba 'mendiants', ba ntahonikora"". Alfred avuga ko batanguye kwinjira muri Studio mu 2006, babifashijwemwo na Tanganyika Studio, baca bategura urukurikirane rwabo rwa mbere rwabaye rurangiranwa biciye cane cane mu maradiyo. Urwo rukurikirane rwiswe NKUNDABANTU  rwabatumye bamenyekana cane, runabashikana mu bihugu bitari bike harimwo za DR Congo, Rwanda, Congo Brazzaville, Uganda, Kenya, Cameroun, Benin, Tchad,  Chine na  Brésil. Bernard apfuye be na mugenziwe Alfred bariko bategura gusohora urukurikirane rwabo rwa kabiri bari barahejeje gutunganya, bise BIRATANGAJE, bakaba bategura kurusohora muri uno mwaka wa 2020. Nta wuramenya icamwishe ariko Alfred avuga ko yari amaze ikiringo c'amezi umunani agendana indwara, akaba yapfuye ejo ku wa gatandatu bamutwaye kwa muganga."	https://www.bbc.com/gahuza/51166404
politics	C﻿rimea: Ivyishimo n'ubwoba muri Ukraine inyuma y'iturika ry'ikiraro	"U﻿kraine iri mu munezero kubera ivyo vyabaye kuri ico kiraro. A﻿mavideo y'ico kiraro co muri Crimee cononekaye yarakwiragiye nk'umuriro wa Nyakanga ku mbuga hwaniro; ubu bikaba bigereranywa nk'iyibira ry'ubwato bw'intambara bw'Uburusiya bwa Moskva mu kwezi kwa kane. U﻿mushikiranganji wa Ukraine ajejwe kwivuna abansi yanditse ku rubuga rwa Twitter ati:""Ubwato butera misile Moskva n'ikiraro ca Kertch - ibimenyetso bibiri vy'ubuhangange bw'Uburusiya mu ntara ya Crimee muri Ukraine - vyasenyutse."" Yabandanije agira ati""﻿N'uwuhe murongo ukurikira, Russkies? I﻿mpirimbanyi zo ku mbuga ngurukanabumenyi zo muri Ukraine, mu kamwemwe kenshi ziriko zirashirakwiragiza ibishushanyo vyo kwigina ivyo vyabaye. H﻿anyuma banke igira kabiri mu bunini muri Ukraine, Monobank, ivuga ko yasohoye ikarata nshasha yo kubikuza amahera iriko ico kiraro cakorotse. Oleksii Danilov, umunyamabanga w'akanama kajejwe umutekano muri Ukraine, si we wenyene yabonye ko ico gitero cabaye inyuma y'umus umwe gusa  Vladimir Putin ashikanye imyaka 70, aho yashize kuri tweetter video y'ico kiraro cononekaye iruhande y'indirimbo ya Marilyn Monroe yipfuriza isabukuru nziza prezida. U﻿munezero uragaragara. I﻿nyuma y'indwi zitari nke z'inkuru nziza ziva ku rubuga rw'intambara, aho ingabo za Ukraine zibandanya kwisubiza uturere twari twigaruriwe n'Uburusiya mu kwezi kwa kabiri n'ukwa gatatu, kubona ico kiraro  kitariko kirakora kiriko kiranasha vyongereza icizere. I﻿vyo vyashitse gute? Hari ibivugwa vyinshi - igikorwa c'ingabo zidasanzwe za Ukraine muri Crimee, igitero ca misile canke ikibombe c'umwiyahuzi. U﻿wahoze ari umuhinga ku bintu biturika mu gisirikare c'Ubwongereza yagize ati:""N'igikorwa c'ubwononyi cinyegeje."" A﻿ti:""Bishobora kuba ari igitero giteguwe neza co musi y'ico kiraro."" A﻿bategetsi ba Ukraine nta vyinshi babivugako, mu kamwemwe ko gutuma haba amadidane nk'ayakurikiye igitero cakozwe ku kibuga c'indege c'Uburusiya muri Crimee mu kwezi kw'umunani. A﻿riko ibitero ku kibuga ca Saky no kuri ico kiraro bifise intumbero imwe: Kubuza Uburusiya gukoresha Crimee mu gutera ubumanuko bwa Ukraine."	https://www.bbc.com/gahuza/articles/c516g65d51xo
politics	Igisagara ca Lyman kiri mu minwe y’Uburusiya kiragoswe cose, niko Ukraine ivuga	"Serhiy Cherevatyi, umuvugizi w’ingabo za Ukraine mu buseruko, avuga ko umurwi munini w’ingabo z’Uburusiya i Lyman ""wagoswe"" kandi n’uturere turi mu micungararo  y’iki gisagara ko twabohojwe. Yabwiye imboneshakure yo muri Ukraine ati “ibiharuro dufise bitwereka ko ingabo z’Uburusiya ziri hagati ya 5000 na 5500 zari i Lyman”, ariko ko iki gitigiri ubu cagabanutse kubera “intambara ziheruka” aho abasirikare b’Uburusiya “benshi” bishwe canke barakomereka. Cherevatyi avuga ko amayeri yose ingabo z’Uburusiya zakoresheje kugira zirabe ingene zokwigobotora “yanse”. Avuga kandi ko mu gihe Lyman yoramuka ibohojwe n’ingabo za Ukraine yozifasha gutera zisatira Kreminna na Severodonetsk, vyompi bikaba ari ibirindiro kirumara ku ngabo z’abarusiya. ""Ni ikintu kandi gikomeye cane mu bikorwa vyacu kuko  - nk’uko Perezida Zelensky yabivuze ejo – ingabo za Ukraine ziratanguye gutegeko uko zishaka ko ibintu bimera – ntabwo ari ukwivuna gusa”. Aheraheza avuga ko igikorwa ca gisirikare kitararangira. Ibintu bigenda bihinduka ku muvuduko udasanzwe mu micungararo ya Lyman mu ntara ya Donetsk iri mu buseruko. Hasohotse videwo isa n’iyerekana abasirikare ba Ukraine baduza ibendera rya Ukraine kw’irembo ry’iki gisagara, aho ibihumbi vy’ingabo z’Uburusiya zivugwa ko zugaraniwe. Muri iyi videwo – yerekanywe n’umukuru w’ibiro vya Perezida Volodymyr Zelensky, Andriy Yermak – abasirikare babiri bumvikana bavuga mu rurimi rw’ikinya-Ukraine ngo: ""[Uno musi] igenekerezo rya 1 Gitugutu. Turazinguruye ibendera ry’igihugu cacu turishize ku butaka bwacu. ""Lyman. Yose izoba iya Ukraine"", niko bavuga, bashimira imirwi y’abarwanyi ba Ukraine. Ingabo z’Uburusiya muri aka karere zasavye abazirongoye ko zova muri ico gisagara – ariko aka kamo kamiriwe kure, nk’uko umutegetsi wo hejuru wa Ukraine abivuga. Umukuru w’intara ya Luhansk Serhiy Haidai avuga ko ubu ingabo z’Uburusiya zisigaranye inzira zibiri gusa: Kugerageza kwicira inzira canke kwishikana. Haidai yongerako y’uko amayira hafi yose yo guhunga canke kubashikanira vya nkenerwa nk’amasasu i Lyman ubu adahita. Hagati aho, ibi avuga ntibirashobora guhinyuzwa. Ejo ku wa gatanu Denis Pushilin, umukuru w’intara ya Donetsk  yashizweho n’Uburusiya, yavuze ko  Lyman yari ""yakikujwe igice "" kandi ko ingabo z’Uburusiya zariko zirwanako “n’inguvu zazo zose zisigaranye”. Kuva bwigaruriye Lyman mu mpera z’ukwa gatanu, ingabo z’Uburusiya zahinduye iki gisagara kiri mu ntara ya Donetsk nk’ikirindiro gikomeye kizoshikiramwo ingabo zirungikwa ku rugamba hamwe n’ibikoresho vya gisirikare. Iki gisagara kandi ni igituro gikomeye c’ibarabara ry’indarayi, rifatanya intara za Donetsk, Luhansk na Kharkiv mu buseruko no mu buraruko bushira ubuseruko bwa Ukraine. Ingabo z’Uburusiya zababa 5000 zishobora kuba muri uno mwanya zugaraniwe i Lyman,  kandi mu gihe Ukraine yoyibohoza rwoba ari urundi ruhombo rukomeye rwa gisirikare ku Burusiya kuva iyi ntambara itanguye ku wa 24 z’ukwa kabiri. Vyofasha kandi ingabo za Ukraine gukubura burundu igice c’uburaruko bw’intara ya Donetsk no gutera zisugereza intara ya Luhansk bihana urubibe. Ukraine ivuga ko ingabo zayo zamaze kwigarurira ibigwati bibiri biri mu micungararo ya Lyman. Mu cegeranyo c’igendereza bwama butanga ku bijanye n’ingene ibintu bimeze muri Ukraine, ubushikiranganji bwo kwivuna abansi bw’Ubwongereza buvuga ko ingabo z’Uburusiya “ata gukekeranya cane” zateye imodoka z’ubutabazi ejo – mu gitero Ukraine ivuga ko ciciwemwo abantu n’imiburiburi 30 bari mu modoka za gisivire. Igisasu cakoreshejwe muri ico gitero cari “igisasu ca misire co gukingira ikirere kandi kirasa kure, kikaba cakoreshejwe mu bitero vyo hasi”, nk’uko itangazo ry’ubu bushikiranganji ribivuga. Ryongerako y’uko ububiko bw’Uburusiya bw’ibisasu vyo muri ubu bwoko ari buto, ko rero ari ukubikoresha iyo bikenewe, mu gukorora indege canke za misire, hako bikoreshwa mu ntambara yo hasi. Ubu bushikiranganji buvuga ko ikoreshwa ry’ibi bisasu ku mu ntambara yo hasi vyerekana ko amasasu ariko arahera, cane cane za misire zidahusha zirasa kure. Iki gitero cabaye mu ntara ya Zaporizhzhia iherutse gutangazwa na Vladimir Putin ko ari igice c’ubutaka bw’Uburusiya, aho hri ejo."	https://www.bbc.com/gahuza/articles/c51mn7j0zp2o
religion	Burundi: Abasenyeri gatolika bavuga ko utunenge mu matora bakibaza niba ivyayavuyemwo vyizigirwa	"Inama nkuru y'Abepiskopi b'I Burundi (CECAB) ivuga ko amatora aheruka yo ku wa 20 z'uku kwa gatanu yaranzwe n'utungenge twinshi twatumye ivyayavuyemwo bibaza niba ari ivyo kwizigira. Mw'itangazo baraye basohoye kuri uyu wa 26/5, abepiskopi 'i Burundi bamenyesha ko barungitse indorerezi 2,716 mu makomine yose, zigashobora kuja ku tuzu tw'amatora batoye. Evariste Ndayishimiye niwe yatangajwe ku vy'agateganyo n'umurwi CENI ujejwe amatora ko yatsinze ayo matora n'amajwi 68%, Agathon Rwasa akaza ubwa kabiri n'amajwi 24%. Umugambwe CNL wa Agathon Rwasa be nawe ubwiwe, ntibemera ivyayavuyemwo. Uwutemera ivyatangajwe na CENI afise umunsi ntarengwa w'uyu munsi ku wa gatatu ngo yiture sentare ijejwe kwubahiriza ibwirizwashingiro. Mw'iryo tangazo, abasenyeri bavuga ko muri rusangi amatora yabaye mw'ituze, ariko y'uko hari utunenge twinshi dushingiye kw'ihonyangwa ry'ubwigenge, ukudafata kumwe abitoza n'abatora. Utunenge abo basenyeri bashira ahabona twashoboye kubonwa n'izo ndorerezi zabo aho zashoboye gushika ni utu: ""Igitsure catewe bamwe mu baserukiye abitoza ngo batere igikumu ku mpapuro z'ivyegeranyo vy'ivyavuye mu matora imbere y'uko baharura""; ""Amasandugu amwe amwe yashizwemo amakarata y'amajwi arenze (bourrage des urnes)""; ""Abatoreye abantu bapfuye be n'impunzi""; ""Abantu wasanga bafise amakete yo gutorera abandi menshi, ivyo navyo bitemewe"". ""Mu tuzu tw'amatora tumwe tumwe hari abantu batoye incuro zirenga imwe"". ""Hari abaserukiye abitoza be n'indorerezi birukanywe mu guharura amajwi"". ""Hari bamwe mu batora bakorewe iterabwoba baterwa n'igitsure na bamwe mu bategetsi banabaherekeza no mu bwiherero"". ""Abantu batemewe n'amategeko biyadukiza bakinjira mu bibanza vyo guharuriramwo amajwi"". ""Gutora mw'ibanga bitubahirijwe"". ""Bamwe mu bahagarikizi baratswe impapuro zibaha uburenganzira bwo guhagararira amatora banakwa n'amaterefone yabo"". Abo basenyeri gatorika mu Burundi babona ko utwo tunenge dutuma bibaza niba ivyari vyitezwe gutangazwa vyizigirwa. Babona kandi ko hari abariko barahohotera canke bashaka guturubika ababanyi babo inyuma y'aya matora, babahora ko badasangiye ivyiyumviro, bagasaba abategetsi guhana abo bantu. Bati: ""Mu gihe amategeko yemera ko haba abahiganwa benshi, buri munyagihugu yari afise uburenganzira bwo kwerekana uwo yipfuza gushigikira"". Abo basenyeri basaba ko uwumva ko yarenganijwe yokwirinda gukoresha imigumuko, agaca mu nziza y'ubutungane kugira ngo atunganirizwe. Mu matora atatu yabaye kuwa gatatu uheze, ihiganwa ryari rikomeye ryari hagati y'umugambwe CNDD-FDD uri ku butegetsi hamwe na CNL utavuga rumwe nawo. Imigambwe imwe n'abandi bitoje ku giti cabo ku mwanya w'umukuru w'igihugu baremeye ivyavuye mu matora n'ubwo banenze utunenge tumwe tumwe twibonekeje. Hagati aho, umugambwe CNL uvuga ko amatora yabayemwo ubusuma, ukavuga ko washoboye kwegeranya ivyegeranyo vy'amatora vyerekana ko ari wo wayatsinze. Domitien Ndayizeye witoza ashizwe imbere n'urunani Kira Burundi, yabwiye BBC utunenge yabonye twabaye mu matora, ariko avuga ko ""igihe uwatowe azoba amaze kwemezwa na CENI ubwa nyuma nta kizomubuza gutwara Uburundi"". Umugwi CENI ujejwe gutegura amatora wowo wemeza ko amatora yagenze neza. Sentare ijejwe kwubahiriza ibwirizwashingiro utegerezwa kumenyesha ibiharuro ntabanduka vyayavuyemwo ku wa 04 z'ukwa gatandatu."	https://www.bbc.com/gahuza/amakuru-52817949
entertainment	Africa mu mafoto muri iyi ndwi: 24-30 Ukwezi kw'icenda 2021	Amwe mu mafoto ya mbere meza yo muri Africa n'ahandi. Amasanamu yose ategerezwa kwitirirwa nyeneyo.	https://www.bbc.com/gahuza/amakuru-58764281
politics	Intambara yo muri Ukraine: Gusangira icumba n'abapfuye – amahano mu micungararo ya Chernihiv	"Ku ruhome rutose rw'icumba co munsi c'ishure rya Yahidne hari ikirangaminsi, gicafye n'ingwa itukura. Cerekana  ikiringo c'ihahamuka risiga ubwenge - kuva itariki 5 Ntwarante (ukwezi kwa gatatu) gushika itariki  2 Ndamukiza (ukwa kane) - ku bantu bo muri iki kigwati. Yahidne, ku birometero 140 mu buraruko bwa Kyiv mu nkengera z'igisagara ca Chernihiv cegereye ku rubibe rwa Belarus n'Ubusuriya, carifatiwe n'Abarusiya mu kiringo gishika hafi ukwezi. Igihe binjira, bafashe abagabo, abagore n'abana babakura mu ngo zabo bafatiye inkoho ku gakanu babajana mu cumba co munsi kw'ishure ryo ngaho babamazayo amayinga ane -bashika abantu 130 barundanye mu cumba kingana na metero kwadarato 65 mu bunini (hafi y'imetero 7 kuri 9). Mykola Klymchuk, w'imyaka 60, yari umwe muri bo. Yemeye kuja kutwereka ico cumba co munsi barimwo. Igihe twariko turururuka ingazi nkeya zijayo, twatanguye kwumva umunuko w'indwara n'ukubora. Ico cumba cari gicafuye - imatera, impuzu, ibirato, n'ibitabo vyari vyandagaye hasi, hagati na hagati hari udutanda tune bazinga n'akantu ko kubikamwo ibikoresho vyo mu gikoni mu mfuruka. Mykola yadushikanye hirya ku mpera y'ico cumba. Avuga ati: ""Aha hangana na metero imwe nico cari ikibanza canje. Naryama mpagaze."" Ijwi ryaranizwe aca atangura kurira. ""Nibohera ku mitambikwa nkoresheje igisikafu kugirango simpave ngwa. Namaze amajoro 25 gutyo."" Mykola avuga ko atikoma na gato kubera yatinya guhonyora ku bandi. Hari abana bari hagati ya 40 na 50 muri abo bantu bari bagizwe imbohe, harimwo n'inzoya. Uwukiri muto cane yari afise amezi abiri. Ingabo z'Uburusiya zaranyarutse cane mu gukwira ibigwati nka Yahidne igihe zariko ziragaba igitero kuri Chernihiv. Mu kiringo c'amayinga ane, ico gisagara c'abantu 300.000 cari cugaranywe mu gihe ingabo z'Uburisiya zari zagikikuje zigisukako amabombe, ingabo za Ukraine nazo zihagararako. Zaranasambuye ikiraro kw'ibarabara  rija ku murwa mukuru Kyiv, bituma abahaba batagira iyo bashobora guhungira. Ubu abarusiya barahavuye kuko batashoboye gufata Kyiv, BBC yabaye mu binyamakuru vya mbere vyashitse muri ako karere aho agahomerabubnwa k'ivyabaye mu gihe co kuhifatira no gutera amabombe ubu gashobora kwerekanwa. Hafi y'urubibe, abantu bafise umutima uhagaze ko abarusiya  bashobora kugaruka vuba. Anastasiia, w'imyaka 15, yari mu cumba co munsi (basement/sous-sol) muri Yahidne ari kumwe na se na inakuru. Avuga ati: ""Nta saganirizo twari dufise. Twabaho duhagaze. Twaryama duhagaze. Ntitwaryama namba. Ntivyashoboka. Iruhande y'aha hose haguma hagwa ibisasu. Kari akaga."" Muri ico cumba nta kayaga kahita. Amadirisha abiri yaco yari yazibijwe ibibaho. Mykola ati: ""Mu minsi  namaze ngaha, hapfuye abantu 12."" Benshi muri bo bari abageze mu zabukuru. Ntibizwi neza icabishe, ariko Mykola yibaza ko vyanse ko bahema gushika aho baruha bagapfa. Iyo hagize abapfa, ibiziga vyabo ntivyaca bivanwa ngaho ubwo nyene. Abasirikare b'Uburusiya ntibavyemera iminsi yose. Kandi kubera intambara yari urutavanako hanze - ibisasu vya muzinga, ibiturika hamwe n'amasasu - kuja hanze kwaba ari ukwiheba. Ivyo bisigura ko abantu, barimwo n'abana, baguma hagati y'ibiziga mu kiringo c'amasaha rimwe na rimwe mbere n'iminsi, gushika bishoboye kujanwa hanze. Anastasiia avuga ati: ""Vyari biteye ubwoba cane. Abantu bapfuye nari ndabazi. Badufata neza cane. Narababaye cane. Barapfuye kandi ata mpamvu."" ""Mu bihe bisanzwe, ntibari kuba bapfuye. Putin akora ivyaha vyo mu ntambara"", ivyo navyo bivugwa na Mykola. ""Ibirenge vyanje vyari vyatanguye kuvyimba. Ariko naguma nibaza nti, ntegerezwa kumara kabiri. Ntegerezwa, ku neza y'umukobwa wanje n'abazukuru b'abakobwa babiri."" Ahanini abantu ntibemererwa kuja ahabona, n'aho hoba kuja ku kazu ka surwumwe (ku musarani). Ahubwo bari basigaye bituma mu ndobo. Mykola ati: ""Rimwe na rimwe abasirikare barajana abantu hanze kugira babakoreshe nk'inkinzo."" Baremererwa guteka ku mashiga hanze kabiri ku munsi. Ikigwati cari gifise indya zikwiye mu bubiko hamwe n'ikinogo co kuvomamwo amazi. Umwe mu basirikare b'Uburusiya yabwiye Mykola ko bari babwiwe ko muri Ukraine bari kuhamara iminsi itarenga ine, kuko iyo ngo yari kuba ikwiye kugira babe bafashe Kyiv. Itariki 3 Ndamukiza (ukwa 4) abarusiya baravuye muri Yahidne. Abasirikare ba Ukraine ubu bari muri ico kigwati,  ubu benshi mu bari baragizwe imbohe bimuriwe mu tundi turere hafi y'aho. Anastasiia ati: ""Mw'ijoro nikangura kenshi cane. Numva umenga ndiko ndumva urwamo rwo kurasa. Nca niruka iyo abavyeyi bari, ubwoba bunyishe."" Abarusiya bifatiye ibigwati nka Yahidne bikikuje Chernihiv kugira bugarane ico gisagara hanyuma amaherezo bagifate. Ntibashoboye kwinjira ico gisagara, ariko hasambuwe vyinshi cane mu bice vyinshi vyaco, kandi abategetsi bavuga ko abantu b'abasivire bashika 350 bishwe. Kuva abarusiya bavuye mu micungararo ya Chernihiv, abakorerabushake bariko barahamba abapfuye. Uruhande rumwe rw'akaburi (irimbi) ko ngaho ubu rwuzuye imva nshasha, imwe imwe yose ugasanga ishinzeko ikimenyetso, kugira hamenyekane uwahahambwe. Imiryango yari yaratatanye ija iraza kuraba ko yobona imva z'abayo. Ikibuga c'umupira w'amaguru c'aho caratewe bombe. Ubu hagati mu kibuga hari ikinogo kinini aho iyo bombe yaguye. Iyindi yaguye ku gice kimwe c'aho abantu bicara, ubu hari urusobekerane rw'ibivunji vy'intebe za plastic n'ivyuma vy'uruzitiro. Uvuye kw'ico kibuga, hakurikira icumba c'ibitabo vy'abana cari mu nyubakwa ya kahise nayo yononekaye cane. Igihe twariko turaca muri ico gisagara n'imodoka, twarenganye uduce twinshi tw'aho abantu bahora baba ubu hafi amazu yose asigaye ari hasi. Ahitwa Novoselivka mu buraruko bwa Chernihiv, amaso arakwereka ingene ibintu vyasambuwe. Ibirundo vy'amabuye n'amatafari nivyo biri ahategerezwa kuba hahora amazu. Twabonye agakoti k'imbeho k'umwana gasa na rose, igipupe, inzovu ikozwe mu mpuzu, n'ibivunji vy'ibikinisho vya Lego ku nzira twariko turacamwo tugana aho abantu baba. Kuri iyo nzira twahabonye ibindi binogo vyinshi vyimburuwe n'amabombe. Umugore umwe n'umwana bari ku makinga batugiriye ikimenyetso c'uko twobakurikira. Nina Vynnyk, w'imyaka 62, na Danylo, umwuzukuru wiwe w'umuhungu w'imyaka 10, bashaka kutwereka inzu yabo - ubu isigaye ari igisambasaka, ibintu vyose muri yo n'iruhande yayo vyarasambuwe. Umukobwa wa Nina ari we nyina wa Danylo, Ludmyla w'imyaka 39, yaracitse ukuguru ubu akaba ari mu bitaro. Igihe inzu ya Nina yatangura guterwa amabombe, baciye biruka bahungira ku nzu y'umubanyi bizeye kwiyinyegeza mu cumba co hasi cayo. Ariko nayo yaratewe bombe. Avuga ati: ""Twahwikiwe n'ikibombe gituritse. ""Umwe yagize igipfupfuri mu mutwe, uwundi arakomereka. Tumaze  gutora ubwenge, naciye mbona umukobwa wanje ariko araboroga, 'Mama, mama nta kuguru mfise'. Vyari biteye ubwoba."" Ludmyla yaciye yavura arashika aho ashobora kwikinga hanyuma ajanwa mu bitaro. Nina avuga ati: ""Numva  ko ari nko kurazirana ibintu bibi cane. Ntibishobora kuba ari vyo. Kubera iki reta yacu itatugabishije? Kuki bataduhungishije?"" Iyo nzu yari igeze ku runganwe rwa kane ibamwo abantu. Ati: ""None mu kanya gato, nta na kimwe gisigaye. Sinzi iyo nzoja kuba mu gihe c'ubukonje."" Nta buryo afise bwo kurihira umukobwa wiwe ukuguru kw'uguterano. Ku bivugwa n'Ubususiya ko batigeze barondera kugirira nabi abanyagihugu basanzwe, avuga ati: ""[Putin] Yuzuye ikinyoma. Hari umugore yacitse ukuguru ubu ari mu bitaro. Ivyo ni ukuri. ""Putin ni aze arihe amafaranga yo kumuvuza. Putin naze atwubakire iyi nzu. Yarayishaka cane, si vyo? Ni aze rero ayirihe yose."" Andi makuru kuri iyi nkuru yatererewe n'abamenyeshamakuru Imogen Anderson, Anastasiia Levchenko na Daria Sipigina."	https://www.bbc.com/gahuza/amakuru-61031946
politics	China igabisha UK ku gico cayo c'ubwato bw'intambara ivuga ko buriko buravogera ico gihugu ca Asia	"Ubushinwa buragabisha umurwi w'amato w'intambara y'Ubwongereza (Carrier Strike Group), aherekejwe n'ubwato bw'intambara  HMS Queen Elizabeth, ko atohirahira ngo akore ""ibikorwa bitabereye"" mu gihe yinjiye mu nyanja y'Ubushinwa (Mer de Chine méridionale/ South China Sea) isanzwe iri mu mpari. ""Igisirikare c'Ubushinwa kirwanira mu mazi, People's Liberation Army Navy kirameze magabo"", nk'uko bivugwa na Global Times, ikinyamakuru  co mu Bushinwa cegamiye reta, gisanzwe gifatwa nk'umuvugizi w'umugambwe  Chinese Communist Party (CCP) urongoye ico gihugu. Ubushinwa bubandanya bukurikiranira hagufi aya mato y'intambara Carrier Strike Group, ubu ariko arajabuka inyanja y'Ubushinwa atera aja mu Buyapani, bukagiriza Ubwongereza ko ""bucitwara nk'uko bukiri mu gihe c'ubukoloni"". Igisirikare c'Ubwongereza kirwanira mu mazi, Royal Navy, kimaze igihe gikora imyimenyerezo kiri kumwe n'igisirikare kirwanira mu mazi ca Singapour, umunyamabanga w'Ubwongereza ajejwe kwivuna abansi akaba adahisha umugambi wo gukorera imyimenyerezo yise ""Freedom of Navigation"" muri iyi nyanja y'Ubushinwa. Ubushinwa bubandanya buvuga ko iki gice c'inyanja ari igice cabwo, ibiteye kubiri n'ingingo ya sentare mpuzamakungu yo mu 2016, bukaba bubandanya bwubakamwo ibigwa n'amabarabara, bimwe bikubakwa hafi y'uturere tw'inyanja twegukira ibihugu bibanyi. Amato y'intambara ya Amerika n'ayo Ubwongereza aherutse gusotora Ubushinwa kubera ivyo buvuga ko iyi nyanja ibwegukira, mu kuyicamwo n'ibigirankana. Rero ikibazo kihari ni iki: hazohava haba ibisa n'ugukozanyako bisa n'ivyabaye mu Nyanja yirabura (Mer Noire/Black Sea) mu kwa gatandatu igihe ubwato bw'Ubwongereza HMS Defender bwavyongwa n'indege z'intambara z'Uburusiya igihe bwaca hafi y'ikigwa giteye ibibazo ca Crimée/Crimea? Veerle Nouwens, umwe mu bashakashatsi bakuru mu kigo c'ubushakashatsi mu Bwongereza, Royal United Services Insitute (Rusi), agira ati: ""Ubushinwa ntibushaka guhangana mu buryo bweruye n'incuti ikomeye ya Amerika mu nyanja y'Ubushinwa. Ariko uko vyogenda kwose, buzotegerezwa kwerekana imigambi yabwo"". Mu gihe Ubwongereza bwokora imyimenyerezo ya gisirikare muri iyo nyanja, umupfasoni Nouwens abona ko dushobora kubona ivyabaye mu 2018 bisubira, igihe ubwato HMS Albion bwaca muri iyo nyanja. Bwarasugerejwe cane n'ubwato bw'intambara bw'Ubushinwa gushika ku metero 200, bubugabisha ko bwohava, mu gihe indege y'intambara y'Ubushinwa yariko igendera hafi cane hejuru y'ubu bwato bw'Ubwongereza. Ubushinwa buriko bukorera imyimenyerezo ikomeye muri ako karere muri ino ndwi, bwimenyereza kurwanira ku mweha, ivyateye ubwoba bamwe mu bihweza ibintu n'ibindi babona ko buriko bwitegurira gutera Taiwan. Igisirikare c'Ubushinwa kirwanira mu mazi kizofatira kuri ubu bwato bw'intambara bw'Ubwongereza mu mazi y'inyanja y'Ubushinwa ""nk'akaryo ko kwimenyereza no kwiga neza ibijanye n'ubu bwato bw'intambara bwa none bw'Ubwongereza "", nk'uko ikinyamakuru Global Times kibivuga. Ariko, n'aho umuzo w'ubu bwato bw'intambara bw'Ubwongereza watumye Pekin/Beijing ishikiriza amajambo y'uburakari, umushakashatsi akorana na Rusi idharth Kaushal, avuga ko iyo bishitse hakaba icuka kibi mu bijanye n'ibikorwa vya gisirikare mu nyanja, ""Ubushinwa bwibanda ku bikorwa bisanzwe bidashobora gutuma ibintu biyangara ngo habe ukurasana"". Irungikwa ry'ubwato HMS Queen Elizabeth hamwe n'ubundi bubuherekeje mu buseruko bwa Aziya rifatwa nk'igikorwa ca reta y'Ubwongereza co kwongereza uruhara rwabwo mu bijanye n'umutekano kw'isi, nk'uko biri mu nteguro nshasha ya reta y'Ubwongereza mu bijanye na poritike mpuzamakungu, y'umutekano, kwivuna abansi n'iterambere. Ubufaransa, co kimwe n'ibindi bihugu vy'Ubulayi, bimaze imisi bihanze amaso iyi nyanja y'Ubushinwa mu gihe Ubushinwa buriko bwongereza inguvu za gisirikare n'ubutunzi ku muvuduko udashobora guhagarikwa. Ubushinwa buherutse gutangura umugambi wo kwongereza ibisasu vy'ubumara, mu kwubaka ikigo gishasha kizokwubakwamwo ibigega (silos) vy'ibisasu vy'ubumara mu karere ka Xinjiang kari mu misozi. Bumaze kandi igihe bukora misire zinyaruka cane zishobora gusumba umuvuduko w'ijwi kugera ku ncuro umunani , ziwe ""ruhonyanganda""."	https://www.bbc.com/gahuza/amakuru-58024565
sports	‘Buri mukobwa aho ari hose akwiye gukoresha impano Imana yamuhaye’ – Emmanuella	"Emmanuella Rukundo, umwigeme w'umunyeshure w'umurundikazi yabaye rurangiranwa mu guhiganwa kw'ikinga, atera akamo abandi bigeme kumenya impano bafise bakazikoresha. Ku myaka 18 gusa, Emmanuella yihaye ikibanza mu bagore/abakobwa bahiganwa ku makinga ahereye mu gihugu ciwe, Uburundi. Ubu mu mahiganwa, yaba ayo hagati canke mpuzamakungu, aramaze kwandika izina muri Afrika. Ati: ""Nta muntu aba azi ikizomushikana aho ashaka gushika canke ikizomubeshaho, rero umwana w'umwigeme afise impano iyo ari yo yose n'ayikoreshe uko Imana yayimuhaye, izogira aho imushinaye"". Emmanuella Rukundo avuka ku mutumba wa Murima mu ntara ya Kayanza. Yatanguye kuja mu mahiganwa yo kunyonga ikinga mu 2018 afise imyaka 14 yonyene. Kuva ico gihe, amaze gushika mu mahiganwa atandukanye hagati mu gihugu, atabaye uwa mbere aba uwa kabiri. Avuga ko yigiye kunyonga ikinga kuri se wiwe, arabimenyera gushika aho ashika ku rwego rwo guhiganwa. Yatanguye kuja mu mahiganwa mpuzamakungu mu gihugu ca Misiri mu kwa gatatu 2021, aho yahejeje ari mu kibanza ca gatandatu. Ati: ""Bwari ubwa mbere, naratinye, ntivyari vyorose. Bwari n'ubwa mbere ndiko mpiganwa n'abandi tudasangiye urukoba, tudasangiye  ururimi, imico, inguvu n'uburambe. Vyaranteye ubwoba ariko ubu narabimenyereye kuko narabonye ko ari abantu nkatwe"". Ryari ihiganwa ryahuje abantu bava mu bihugu 40, Rukundo akavuga ko ryamubereye akaryo kadasanzwe kuko yahigiye vyinshi. ""Narabigiyeko cane kuko hariho ubuhinga usanga bafise twebwe tudafise. Narabonye aho nkeneye gukosora kuko nahuye n'abana batoya cane bansize cane rwose, nca mbona ko ico bansumvya ari ukwitanga, imyimenyerezo no gukunda ikinga. ""Rero nanje ubu ndakora uko nshoboye, nkitanga, kandi ngakunda ikinga ryanje"". Mu Misiri gusa, Emmanuella amaze kwitabira amahiganwa mpuzamakungu ashika ane. Rukundo ni we munyonzi w'ikinga wenyene amaze kuronka imfashanyo yo kuja kwiga hanze, imfashanyo y'ishirahamwe rijejwe inkino za olempike ku rwego rw'igihugu mu Burundi. ""Si twebwe twamuhisemwo, niwe yihaye ikibanza kuko ari we ari imbere y'abandi muri ubwo bunonotsi. Noneho si mu bahiganwa ku makinga gusa, kuko no mu zindi nkino, abarusha abandi bararonse iyo mfashanyo iganisha gukomeza ubumenyi"", nk'uko Lydia Nsekera arongoye ishirahamwe Olempike ryo mu Burundi,  CNO, yabibwiye BBC. Emmanuella abona ko bizomubera akaryo keza ko gutera imbere muri uru rwego, na rirya yiteze ko azohura n'abandi banonotsi bakomeye, akabigirako. Ati: ""Ibi vyampaye inguvu kuko mbona ko bizomfasha kugira aho nshobora gushika, kuko ushigikiwe urashika kure"". Hampande y'ishirahamwe olempike mu Burundi, Emmanuella arashimira abavyeyi biwe uko bamufata mu mugongo, mbere akemeza ko ari bo batumye agera aho ageze."	https://www.bbc.com/gahuza/imikino-61339111
health	Hari ibifungurwa bishobora kugabanya imyaka yawe yo kubaho n'ukukwononera amagara	Urashobora kuvuga ubudasa buri hagati y'ibifungurwa bihingurwa buke buke n'ibindi vyaciye mu mahinguriro cane? Burya birateye ikibazo? Ijambo 'guhingura ibifungurwa'  rifise insiguro mbi muri iki gihe ca vuba, hari ivyigwa vyakozwe mu Bufaransa no muri Espagne vyerekana ko izo mfungurwa ataco zongera mu mubiri kandi zituma umuntu agabanya igihe co kubaho. Ubwo bushakashatsi bwerekanye ko abantu barya ibifungurwa bitegurigwa  mu mahinguriro incuro zine ku musi mu kiringo c'imyaka cumi bafise impungenge zo gupha zigera  kuri  mirongo itandatu na kabiri kw'ijana ugereranije n'abandi bafungura agace kamwe canke dukeyi ku musi. Izindi ngaruka mbi z'ibifungurwa bitekeye bikorerwa mu mahinguriro ni urugero runini rwo kugwara umutima canke uguhagara kw'umutima canke isanganya ry'udutsi dusoza ubwenge  bivuye ku ngwara y'umurindi w'amaraso urenze. Naho biruko, mu bihugu bimwe nk'Ubwongereza, abanyagihugu baronka ivyunyunyu birenga mirongo itanu kw'ijana biva ku bifungurwa bikorerwa mu mahinguriro. None twomenya gute ibifungurwa biteye ubwoba tugaheza tukamenya gafungura neza? Biragoye kumenya ibibigize rimwe na rimwe: Ibifungurwa nk'umukate n'iforomaje vyose bifatwa ko bitegurigwa mu mahinguriro ariko ntibitanga impanuka zimwe ku buzima. Igisata kijejwe amagara y'abantu muri Kaminuza ya Sao Paulo muri Bresile gishira ibifungurwa mu migwi ine. Iyi migwi iva ku bifungurwa bidahingurwa gushika ku bihingurwa cane. Uyu mugwi ugizwe n'ibifungurwa bidahingurwa na gato canke bihingurwa buke buke imbere yo gufungurwa, bigizwe n'ingaburo nk'amavitamine, ivyorosha mu nda n'ivyunyunyu. Uyu mugwi ugizwe n'ivyamwa bihiye, ibibogaboga, ibiyoba, intete, ibiharage, n'ibindi bifungurwa biva mu bikoko nk'amagi, amafi n'amata. Ibifungurwa vyahinduwe gatoyi bishobora kuba vyumye, vyoroshe cane , bishuhije buke buke ,  bikanye canke   ariko bitarimwo ibirungo. Murivyo harimwo kandi ivyamwa n'ibibogaboga bibisi, ifi mbisi  n'amata akanye  bizwi neza ko bitagiramwo isukari, amata, ipiripiri hamwe n'ibiboga vyumye. Ibifungurwa bitekeshejwe ibirungo harimwo amavuta, ayavyibusha nk'ayinka, vinegeri, isukari n'umunyu. Ntibivuga ko ibifungurwa nk'ivyo biribwa ukwavyo canke ari vyinshi cane, ariko kenshi biriribwa mu mugwi w'ibindi bifungurwa. Ibifungurwa bihingurwa bigizwe kenshi n'umugwi wongerwamwo ikirungo kimwe canke bibiri. Murivyo harimwo ibibabugwa nk'inyama y'impene, ingurube, umukate, ibiyoba birimwo umunyu canke isukari, ivyamwa birimwo inzoga cankeumuvinyu. Intumbero nyamukuru yo guhingura ibifungurwa ni kwongereza ikiringo bishobora kumara canke gukomeza akanovera cavyo. Ibifungurwa bihingurwa cane kenshi na kenshi birimwo ibirungo utoshobora kwongeramwo uri muhira uriko urabitegura. Ntushobora kubimenya amazina yavyo kubera birimwo ubumara, biriko amabara, ubusose canke ibindi bibikingira. Vyinshi mu bifungurwa bihingurwa cane biribwa n'abantu baba mu mu bihugu bitunze cane kw'isi ni: Igihe cose raba inyandiko ziri  ku gifungurwa: ibirungo bitandukanye na cane cane mugihe ibintu bikoreshwa mu mahinguriro akora ibifungurwa ategerezwa kwandika ko ibifungurwa vyahinguwe cane. Urwo rwandiko rushobora kubako ibirungo vyakoreshejwe birenga nka bitanu, nk'uko bivugwa n'umwigisha wa Kaminuza Maira Bes-Rastrollo, ari mu bakoze ico cigwa. Ibirungo bitaboneka bishobora kuba bihindura akanovera k'ico  gifungurwa. Vyinshi murivyo nta ngorane bitera ariko biravugwa ko bifise ingaruka mbi. Ni ukuraba neza ivyanditseko  ko vyerekana urugero rw'ivyunyunyu bivyibusha, isukari, ko umunyu ari  mwinshi, ugereranye canke ari mukeyi. Iyi nkuru yateguwe n'igisata ca BBC kijejwe ivy'ibifungurwa.	https://www.bbc.com/gahuza/amakuru-49006937
sports	Ayavugwa mu mupira w'amaguru kuri uyu wa Mungu: Zidane, Ancelotti, Messi, Pogba, Holgate, Koulibaly	Umumenyereza wa Real Madrid Zinedine Zidane yabwiye abakinyi biwe ko azova muri uyu murwi mu mpera z'ihiganwa ry'uwu mwaka. (Goal) Umumenyereza wa Everton Carlo Ancelotti n'uwahoze amenyereza Juventus Massimiliano Allegri ni bamwe mu bariko barihwezwa ko bosubirira Zidane mu gihe yova muri uyu murwi. (Sunday Mirror) Manchester City yabwiwe ko ishobora kugura umusatirizi wa Barcelona  umunya Argentina Lionel Messi w'imyaa 33, mu gihe yokwemera kumuhemba ibihumbi 500 vy'ama pawundi ku ndwi ata makori arimwo, ni ukuvuga ibihumbi birenga 700 vy'amadorari y'abanyamerika. (Sun on Sunday) Manchester United irashaka ko umukinyi wo hagati umufaransa Paul Pogba w'imyaka 28 asinya ayandi masezerano ariko ikagira ubwoba ku mushahara umuserukizi wiwe Mino Raiola, ariko aramuronderera. (Sunday Mirror) Everton iriteguye kugurisha umukinyi w'inyuma w'umwongereza Mason Holgate w'imyaka 24 kugira ngo ishobore kwegeranya amafaranga yo kugura umukinyi w'inyuma w'umunya Senegal Kalidou Koulibaly w'imyaka  29 asanzwe akina muri Napoli. (Football Insider) Umukinyi w'imbere wa Lyon umunya Hollande Memphis Depay w'imyaka 27 ari hafi yo kwinjira muri  Barcelona. (L'Equipe - in French) Umusatirizi wa Pologne Robert Lewandowski w'imyaka 32 ariko akurikiranirwa hafi na Paris St-Germain kugira ngo imucakire mu gihe yofata ingingo yo kuva muri  Bayern Munich. (L'Equipe - in French) Liverpool nta mugambi ifise wo kugura umukinyi w'inyuma, umunya Turukiya Ozan Kabak ngo imugumane burundu mu ci riza. Uyu mukinyi w'imyaka 21 yagiye muri uyu murwi mu kwa kabiri uno mwaka ku ntizo avuye muri  Schalke. (Sun on Sunday) Arsenal ifise icizere ko ishobora gutsinda  Manchester City, mu rugamba rwo kurondera umwongereza akina ku ruhande rw'inyuma i bubamfu, Ryan Bertrand w'imyaka 31, yiteze kuva muri Southampton mu gihe amasezerano afitaniye nayo azoba arangiye mu mpera z'ihiganwa ry'uwu mwaka. (Mail on Sunday) Newcastle iriko irakurikiranira hagufi umukinyi w'imbere wa Leeds na Pays de Galles (Wales) Tyler Roberts w'imyaka 22. (Football Insider) West Ham niyo ifise amahirwe menshi yo kuronka umunyegori wa West Brom umwongereza  Sam Johnstone w'imyaka 28 asanzwe kandi ariko aronderwa na Tottenham. (Football Insider) Mu gihe atorohewe na gato, umumenyereza wa Barcelona Ronald Koeman yabonanye n'umukuru w'uyu murwi Joan Laporta, akavuga ko bazosubira kubonana mu mpera z'ihiganwa ry'uwu mwaka.  (Goal) Villarreal irafise amahirwe yo kugura umukinyi w'inyuma wa Barcelona umunya Bresil Emerson w'imyaka 22 asanzwe yaratijijwe muri Real Betis. (Mundo Deportivo - in Spanish) Real Madrid iripfuza kugura umuminyi wo hagati w'umufaransa Eduardo Camavinga asanzwe akina muri Rennes, ariko Arsenal na yo nyene ikaba yipfuza uyu mukinyi w'imyaka 18. (Marca) Bayern Munich na Borussia Dortmund iriko irakurikirana umuminyi w'imbere wa  Sheffield United umwongereza yamuka muri Canada Daniel Jebbison w'imyaka 17 asanzwe akina mu murwi nserukiragihugu w'abatarenza imyaka 18.  (90 Min) Ayavugwa mu mupira w'amaguru kuri uyu wa gatandatu	https://www.bbc.com/gahuza/imikino-57132783
sports	USA: Prezida Donald Trump na NFL ntibumvikana mu kwiyamiriza ivanguramoko	"Ishirahamwe ry'umupira w'amaguru wa Amerika, National Football League, NFL,  rivuga ko abakinyi bakwiye guhabwa uburenganzira bwo kwerekana akababaro kabo mu gihe c'ururirimbo rw'igihugu, ni mu gihe imyiyerekano yo kwiyamiriza ivanguramoko ibandanya. Roger Goodell arongoye iryo shirahamwe, avuga ati: ""Kumbe twarihenze kubona twararwanije abakinyi ba NFL ntitunahimirize abantu kwiyamiriza ivanguramoko"". Imbere y'aha, iryo shirahamwe NFL ryarihanije abakinyi gusubira gupfukama mu gihe ururirimbo rw'igihugu ruriko rurasamirana, umugirwa wari watangujwe n'umukinyi Colin Kaepernick mu 2016. Uno munsi ku wa gatandatu, hitezwe imyiyerekano rukokoma mu gisagara ca Washington DC. Iyo myiyerekano iri mu rukurikirane rw'iyindi imaze iminsi mu gihugu cose yo kwiyamiriza igikenye n'amacakubiri vy'igipolisi, inyuma y'urupfu rwa George Floyd mu gisagara ca Minneapolis ku wa 25 z'ukwa gatanu guheze. Floyd, umwirabure yari yatewe amapingu, ata kirwanisho anafise, yarapfuye bivuye ku mupolisi yamusinzikarije ubuzima, aho yamupfukamye kw'izosi mu kiringo c'iminota hafi icenda. Uyo mupolisi yaragirijwe ubwicanyi mu gihe abandi bagenziwe batatu bagirijwe kumufasha icaha no gukokeza. Ejo ku wa gatanu, abategetsi ba Minneapolis bamenyesheje ko igipolisi kigiye kwihanizwa gusubira gufata umuntu mu kanigo, eka n'intara ya California nayo nyene ivuga ko igiye gufata iyo ngingo. Mw'ireresi yasohoye, Bwana Goodell yariyamirije ivanguramoko muri Amerika, inyuma y'aho abakinyi batari bake basabiye ishirahamwe NFL gufata ingingo ruhasha zo kwiyamiriza amacakubiri n'igikenye c'igipolisi mu gihugu. Ati: ""Twebwe, Ishirahamwe ry'Umupira w'Amaguru, turemera ko ubuzima bw'umwirabure butegerezwa kwuhabihirwa. ""Imyiyerekano iri mu gihugu yerekana imyaka ibinjana abakinyi, abafasha, abakunzi hamwe n'abakozi b'abirabure bamaze bahohoterwa kandi barenganywa kakaba akamizwe n'ingoma"". ""Ngiye kwama mbonana n'abakinyi biyamirije iyo ngendo hamwe n'abandi kugira ngo turabe ingene ibintu vyogenda neza"". Perezida Donald Trump wewe siko avyumva, aho yiyamiriza bikomeye umugenzo wo gupfukama mu gihe ururirimbo rw'igihugu ruriko ruraririmbwa, mbere n'ejo ku wa gatanu akaba yarasubiye kwiyamiriza imyiyerekano nk'iyo. Aciye ku rubuga rwa Twitter, yanditse ati: ""Ni ngombwa ko duhagarara neza kandi tukagororoka, bibaye ngombwa tukaramutsa canke tukifata ku mutima.  Hariho ivyo dushobora kwiyamiriza, ariko atari ibendera rikomeye rya Amerika"". Yarananeguye n'umufasha w'umurwi New Orleans Saints mu vyo ubuhinga, Drew Brees, yirengagije akamo kiwe ko kubuza ivyo gupfukama mu gihe ururirimbo rw'igihugu ruriko rurasamirana. Uyu nawe ntiyavyihanganiye, aho yamwishuye ati: ""Ni tureke kuba tuvuga ivy'ibendera twiyibagiza ibibazo nyavyo vy'akarenganyo n'ihohotera bishingiye ku rukoba, ubugome bw'igipolisi hamwe no gutunganya gushasha ibijanye n'ubutungane be n'amabohero"". Ejo ku wa gatanu, ubutegetsi bwa Minneapolis hamwe n'igisata kijejwe kwubahiriza agateka ka muntu mu ntara ya Minnesota, barumvikanye kwihaniza igipolisi gusubira gufata mu kanigo abantu"". Iyo ngingo nshasha, itegeka umupolisi uwo ari we wese, ata kuraba ipete afise, gutabariza mbere no gutabara, mu gihe azoba abonye mugenziwe asubiriye gukora ikintu nk'ico. Nayo umu democrate Gavin Newsom, buramatari  w'intara ya California, avuga ko agiye kubuza imyimenyerezo y'igipolisi yo gufata umuntu mu kanigo. Ibintu ntivyoroshe rero muri Amerika inyuma y'urupfu rw'umwirabure George Floyd rwatumye igihugu cose kirangwamwo imyiyerekano. Umucamanza w'igihugu mu gisagara ca Denver yategetse igipolisi kudasubira gutera abari mu myiyerekano vya vyuka bikoroza amosozi, amasasu ya plastiki eka n'ibindi birwanisho bitica ariko bibabaza. Iryo tegeko ryaje inyuma y'aho bane mu bari muri iyo myiyerekano bitwariye igipolisi ku gukoresha igikenye."	https://www.bbc.com/gahuza/amakuru-52948796
health	Coronavirus: Abandura mu Bubirigi bashobora kuba nka 'tsunami'	"Umwanya n'umwanya Ububirigi bushobora kurengerwa n'ibitigiri vy'abantu bashasha bandura coronavirus, nk'uko umushikiranganji w'amagara y'abantu agabisha, mu gihe ibitigiri mu gihugu bigenda vyiyongera ku rugero ruteye ubwoba. Frank Vandenbroucke avuga ko ibitigiri vy'abandura biri hafi y'ukuba ""tsunami"" mu gihe abategetsi ""batagishoboye gukontorora ibiba mu gihugu"". Ingingo nshasha zo kugerageza kuzitira ikwirakwira ry'uwu mugera zatanguye kuja mu ngiro kuri uyu wa mbere. Ububare n'amazu y'uburiro birugaye mu kiringo c'indwi zine. Ibitigiri vy'abandura coronavirus ku mugabane wose w'Ubulayi biriko biraduga cane, ibi bikaba vyatumye ibihugu vyose vyo kuri uyu mugabane bisubira gufata ingingo zo kuzitira. Ejo ku wa Mungu, Ubutaliyano bwaraye bufashe ingingo ruhasha inyuma y'aho hibonekeje ibitigiri bitari bwaboneke vy'abandura ku munsi umwe, mu gihe ibisagara icenda bikuru bikuru mu Bufaransa navyo vyafatiwe ingingo zo kudasohoka mw'ijoro. Igihugu ca Repubulika y'aba Tcheques - igihugu gifise ibitigiri binini gusumba ibindi ku mugabane wose - kiriko kirihweza ingene cofata ingingo za guma mu rugo ku gihugu cose. Ububirigi kiri mu bihugu vyabangamiwe cane mu kiringo ca mbere ca coronavirus ku mugabane w'Ubulayi mu ntango z'uno mwaka. Muri rusangi, urugero rw'abahitanwa na covid muri ico gihugu rugira gatatu kw'isi ufatiye ku bantu 100.000, inyuma y'ibihugu vya Peru na San Marino, nk'uko vyerekanwa n'ibiharuro vya kaminuza Johns Hopkins isanzwe ikurikiranira hagufi iyi ndwara. Kuva kuri uyu wa mbere, mu ngingo nshasha zafashwe na leta mu ntumbero yo guhangana n'iki kiza karanda kigarutse gushasha, abantu bazoba bemerewe kubonana n'umuntu umwe gusa hanze y'umuhana wabo kandi abo bishobokera bagakorera muhira. Kirazira ko hagira abasubira kwitembereza kuva isaha zitandatu z'ijoro gushika isaha cumi n'imwe z'igitondo mu kiringo c'ukwezi kuri imbere kandi urudandaza rw'inzoga rukaba ruhagaritswe kuva isaha zibiri z'ijoro. Bwana Vandenbroucke avuga ko ingene ibintu bimeze ku mugwa mukuru Bruxelles hamwe no mu bumanuko bw'igihugu ""ari akaga gakomeye ku mugabane wose w'Ubulayi"". Yambwiye imboneshakure RTL ko Leta ""ifise ubutumwa bumwe gusa ku banyagihugu: ikingire, ukingire n'abakunzi bawe, kugira ngo ntiwandure"". Nk'uko bivugwa n'ikigo c'Ububirigi kijejwe amagara y'abantu, Sciensano, mu minsi indwi iheze, hibonekeje abantu bangana na 7.876 bandura buri munsi mu Bubirigi, ibi bitigiri bikaba vyaduze ku rugero rungana n'ibice 79% ugereranije n'indwi y'imbere y'aho. Ku wa kabiri, leta yatangaje abantu 12.051 banduye mu masaha 24 yonyene, igitigiri kitari bwigere kibaho muri ico gihugu kuva iki kiza karanda cadutse. Abinjijwe ibitaro kubera covid-19 nabo nyene bariyongereye cane, aho ku wa mbere igitigiri cagera ku 2485. Abategetsi bagabisha ko mu gihe ibitigiri vyobandanya vyiyongera ku rugero biriko, ibitanda 2000 Ububirigi busanzwe bufise vyo kwakira indembe bishobora kuba vyuzuye gushika hagati mu kwa cumi na rimwe. Umushikiranganji wa mbere Alexander De Croo yabwiye RTL ati: ""Ibintu ni bibi cane gusumba kure cane ingene vyari bimeze ku wa 18 z'ukwa gatatu igihe hatangura gufatwa ingingo za guma mu rugo""."	https://www.bbc.com/gahuza/amakuru-54599870
business	Abaguzi b'ibinyobwa vya Brarudi mu Burundi basaba guhumurizwa	"Nyuma y'aho leta ivugiye ko atacatitutse mu buryo ishirahamwe Brarudi rihingura ibinyobwa vyaryo, ababifata amakenga ntarahera kuko akanovera katakiri kakandi. Ikigo ca leta y'u Burundi kijejwe kugenzura ubuziranenge bw'ibidandazwa, BBN giheruka kumenyesha ko naho akanovera k'ibinyobwa vya Brarudi koba katakiri nka mbere, ngo ntacatitutse ku buryo bihingurwa. Ariko abafata ivyo binyobwa ntibashize amakenga, imyidogo ikaba ikiri ya yindi mu gihe bobo bafashe ivyo binyobwa bumva neza ko ""bitakiryoshe"" nka mbere. Haca rero haza umwitwarariko wo kumenya niba ivyo binyobwa bisa n'ivyahindutse ata ngaruka vyobagirako naho leta isa n'iyihumuriza. Umukuru w'ishirahamwe ry'abaguzi mu Burundi, Pierre Nduwayo, yabwiye BBC ko vyumvikanye ko ivyo binyobwa bifise icahindutse. Yagize ati: ""Biboneka mu nzoga, twaratanguye kuvyumva cane cane nko muri za Royale (Amstel), hamwe n'amafana. ""Ivyo n'imbere y'uko umushikiranganji abishikiriza imyidogo y'abaguzi twari tumaze kuyumva. Kandi na twebwe ubisomye urumva ko akanovera kahahora gasa n'akahindutse."" Bwana Nduwayo yabandanije avuga ko Brarudi mu bisanzwe yahora inyaruka mu gushikiriza ibijanye n'ibinyobwa vyayo ariko ko ubu ataco iravuga. Yagize ati: ""Brarudi twari dusazanzwe tuzi ko ari ishirahmwe rikunda kuza riramenyesha ibintu vyabo aho bihagaze n'ubwo hoba hari ingorane bakazishikiriza. ""Ariko kuva iyo myidogo itanguye bari mu gacerere ntangere, ni naco gituma twovuga duti ahubwo nibave muri ako gacerere  bashikirize nabo kuri ayo magenga abaguzi boba bafise..."" Uwo aserukiye abaguzi yabandanije avuga ko naho leta ivuga ko ata ngorane zihara, akanovera gafise akamaro kanini mu gutuma abaguzi bahurumbira ikidandazwa ico ari co cose. Rero ngo naho boba bababwira ko ata ngorane kandi bumva ako kanovera karahindutse, ntibibuza ko bagira amakenga."	https://www.bbc.com/gahuza/amakuru-50397519
sports	Denmark: Intwari zashoboye kurokora Christian Eriksen inyuma y'aho agwiriye mu kibuga nijoro	"Ikinyamakuru kimwe co muri Denmark/Danemark candika kiti: ""Danemark yaraye itsinzwe. Ariko ubuzima bw'umuntu bwaratsinze."" Inyuma y'amaganya n'amarira vyaranze ijoro ryakeye, haje ihumure. Ihumure kubera Christian Eriksen - yaguye mu kibuga hasigaye akanya gato ngo igice ca mbere c'urukino rwahuza Danemark na Finlande mu mahiganwa ya euro 2020 - yahavuye ahembuka kandi akaba ""ameze neza"" aho ariko aravurirwa mu bitaro. Ihumure kandi, kuri bagenzibe bose babangutse kumutabara ku muvuduko udasanzwe. Umuvuduko ushobora kuba ari wo warokoye ubuzima bw'uyu yahoze ari umukinyi wo hagati wa Tottenham. Turabire hamwe ingene ibintu vyagenze, n'ingene abakinyi bavyifashemwo mu gufasha Eriksen. Eriksen yaguye mu kibuga igihe yari agiye kwakira umupira wari usubijwe mu kibuga n'amaboko, isanganya ryateye ubwoba budasanzwe mu kibuga Parken Stadium i Copenhagen (umugwa mukuru wa Danemark). Kizigenza wa Denmark Simon Kjaer ari mu ba mbere baciye bamwegera basa n'abamuha akayaga. Ubwo nyene baciye babona ko ibintu ari bibi cane baca bihutira guhamagara abaganga. Amaze kugarura akenge, abakinyi bagenziwe baciye bakora umuzingi kugira bamunyegeze kugira ngo abarorerezi baharurwa mu 15.200 hamwe n'imiriyoni z'abariko bawurabira ku mboneshakure ntibagume babona ivyariko biraba. Benshi muri abo bakinyi - abenshi muri bo baraba hanze - bariko bakorora amosozi. Hari bamwe baboneka ko bariko barasenga. Henry Winter, umukuru w'igisata c'inkino mu kinyamakuru The Times, yabwiye BBC Radio 5 Live ati: ""Nimba uzi abakinyi ba Danemark, aba si abagenzi gusa bakinana nawe, abantu nka ba Simon Kjaer na Kasper Schmeichel"". ""Ni incuti pfa mpfe kandi baciye banyaruka gutabara Christian Eriksen. Kubera ubugabo bwabo, baciye baja guhoza umukunzi wa Christian aho yari ari ku ruhande rw'ikibuga ababaye cane"". Uyu mukinyi w'imyaka 29 ubu akina muri Inter Milan yagiye kuvanwa mu kibuga ari ku nderuzo aca anyarukanwa kwa muganga. Bamaze kuronka inkuru ko Eriksen yari yahembutse, urukino rwarasubiye rurabandanya, Finland ikaba yatsinze 1-0. Umuhinga mu kuvura indwara z'imitima mu gisata co kwinonora imitsi, Sanjay Sharma, akaba ari na we arongoye umurwi w'abahinga mu kuvura indwara z'imitima mw'ishirahamwe ry'umupira w'amaguru, yabwiye BBC ko ""icarokoye ubuzima bwiwe ari uko abaganga bakoze mu bubangutsi budasanzwe"". Uwujejwe ubuvuzi mu murwi nserukiragihugu wa Danemark, Muganga Martin Boesen, yarafashe ijambo mu kiganiro n'abanyamakuru aho yavuze ingene ibintu vyagenze. Ati: ""Vyari ibintu bigaragara ko yari yataye ubwenge"". ""Igihe ndamushikira, yari aryamiye ku ruhande, yari agihema. Narumva ko umutima wari ugitera, ariko ubwo nyene ibintu vyaciye bihinduka duca dutangura kumukorera CPR (impfunyapfunyo ya Cardiopulmonary resuscitation, canke réanimation cardio-pulmonaire [RCR} mu gifaransa, uburyo bwo gupompa ku gikiriza umuntu agize ibibazo vy'umutima uhagaze no kumupepeya kugira bamuhembure). ""Ibi vyakozwe mu buryo bwihuse cane, kandi twakoze uko dushoboye kwose turashobora guhembura Christian. Yarashoboye kumvugisha imbere yo kumushikana mu bitaro"". Fabrice Muamba nawe yaragize ibibazo vy'umutima wahagaze mu 2012 igihe yariko akina mu murwi Bolton Wanderers. Yarakize, akaba yagiye guhembuka haciye amasaha 72, ariko ntiyigeze asubira gukina. Yabwiye BBC Sport ati: ""Vyangarukaniye ibintu bikiri muri jewe, uwu mubabaro uba uhari.  Ukabirabira kure ariko ntumenye ikigiye gukurikira"". ""Vyari ibintu biteye ubwoba, ariko ni ugushimira abaganga. Bakoze igikorwa gihambaye cane kuri Christian. Nakunze ingene abakinyi bagenzibe baciye bamwegera baramukingira. Vyibutsa umubabaro mu bisanzwe utifuza kubona. Ndizeye ko ibintu bizogenda neza. Ndizeye ko azokira"". Umukinyi wo muri Korea y'Epfo Son Heung-min bigeze kuba bakinana muri Tottenham na we nyene yarungitse ubutumwa bwo gufata mu mugongo mugenziwe, ni inyuma y'aho yari yijije igitsindo cahaye Korea y'Epfo uburenganzira bwo kuzoja gukinira igikombe c'isi yose mu 2022. Ahajeje kwinjiza ico gitsindo kuri penalty, Son yaciye aja kuri camera ati: ""Christian Eriksen, ndagukunda"". Abakinyi ba Danemark basabwe guhitamwo kimwe muri bibiri - kubandanya urukino muri iryo joro canke bukeye ku mutaga. Bamaze kwumva ko Eriksen ameze neza, bafashe ingingo yo kurangiza urukino. Umumenyereza wa Danemark Kasper Hjulmand avuga ati: ""Abakinyi ntibabona ko borara badasinziriye hanyuma ngo buce burire imodoka basubire mu kibuga. Babonye ko vyoba vyiza bavuyeho biheze"". ""Ni ijoro ritoroshe. Sinoreka gukengurukira ingene aba bantu bamwitayeho neza. Ni umwe mu bagenzi banje pfa mpfe. Ndashima ingene abakinyi bavuganye ko badashobora gufata ingingo y'ugukora ikintu ico ari co cose gushika bumvise ko Christian yahembutse"". ""Ntushobora gukina umerewe gutyo. Twagerageje kurondera intsinzi. N'aho bitari vyoroshe, abakinyi bemeye barasubira mu kibuga barakina igice ca kabiri"". ""Mvugishije ukuri, hari abakinyi vyanse rwose. Bababaye cane kandi bacise ivutu. Vyari ibintu biteye ubwoba cane"". ""Hari bamwe vyankiye ko bashobora gukina, hari n'abandi bariye umutima amenyo barakina. Twaragerageke uko dushoboye, ariko ntushobora gukina neza mu gihe uzi ko mugenzawe yagize ibibazo vy'umutima. Jewe ku bwanje sinumva ko noshobora gukina. Tuzogerageza kubaba hafi, kandi ndizeye ko hari abantu bazodufata mu mugongo"". Urukino rusubiriye gutangura, umunyegori Schmeichel yakoze ikosa ridakunze kumubako arinjizwa igitsindo, hanyuma Pierre-Emile Hojbjerg nawe aronka penalty yari gutuma ikigombora, ariko arayihusha. Mu bisanzwe Eriksen asanzwe azwi ko ari umuhinga mu gutera amapenalty, iyo ahaba niwe yari kuyitera. Abarongoye ishirahamwe ry'umupira w'amaguru muri Danemark bamenyesha ko Christian Eriksen ameze neza aho arwariye mu bitaro kandi ko yarungitse n'ubutumwa bwo kuramutsa abakinyi bagenzibe bakinana mu murwi nserukiragihugu. Itangazo basohoye rivuga riti: ""Ameze neza kandi abandanya ari mu bitaro aho ariko akorerwa ibindi bipimo"". ""Mu gitondo c'uno musi twavuganye na Christian, aca aboneraho no kuramutsa abakinyi bagenzibe"". ""Abakinyi n'abakozi b'umurwi nserukiragihugu bahawe ubufasha bwo mu bihe bidasanzwe kandi bazobandanya ari yo bari kugira bafashanye inyuma y'isanganya rya nijoro"". ""Twashaka kubashimira mwese ku butumwa bwo guhoza"". N'aho ata tangazo rirasohoka rivuga icatumye Eriksen agwa mu kibuga, umumenyereza wa Danemark Kasper Hjulmand abona ko ari ""ikibazo c'umutima""."	https://www.bbc.com/gahuza/imikino-57458445
health	Amahasa yavutse mu nsoro zabitswe mu bukonje imyaka 30	"N﻿a  Sam Cabral BBC News Amahasa yavutse mu ntara ya Tennessee yo muri Reta Zunze Ubumwe za Amerika avuye mu nsoro (urusoro: umwana akiri mu nda) zabitswe mu bukonje mu kiringo c’imyaka irenga 30 iheze. Bifatwa ko ari insoro za mbere zimaze igihe kirekire zikavamwo ikiremwamuntu. Zabitswe mu bukonje bungana na -128C (ni ukuvuga ubushuhe bungana na 128C musi y’ubusa) mu mazi ya nitrogen (azote) ku wa 22 Ndamukiza (4) 1992. Rachel Ridgeway, nyina w’abana bane ava i Oregon, yibarutse aya mahasa ku wa 31 Gitugutu (10) uno mwaka. Se wabo, Philip Ridgeway, avuga ko ari ibisigabwenge. Lydia Ann na Timothy Ronald Ridgeway basa n’uko ari bo baciye umuhigo, nk’uko bivugwa n’ikigo National Embryo Donation Center (NEDC), ikigo cegamiye idini kivuga ko kimaze gufasha kuvyara impinja zirenga 1.200 zivuye mu nsoro zatanzwe n’abandi. Uwari amaze guca umuhigo afashijwe n’iki kigo NEDC, Molly Gibson, yavutse mu 2020 mu nsoro zabitswe mu bukonje mu kiringo c’imyaka hafi 27. Muganga John David Gordon yabitse izi nsoro avuga ati: ""Iyi ngingo…yo kubika izi nsoro yohumuriza abibaza nimba hariho umuntu uwo ari we wese yoba yipfuza kwakira insoro bakoze inyuma y’imyaka 5, 10, 20 iheze”. ""Inyishu ikomeye cane ni ego!"" Izi nsoro z’amahasa zavuye mu mbuto zatanzwe n’umugabo n’umugore batazwi bari bubakanye, bakaba bategerezwa kuvyara hakoreshejwe ubuhinga bwa IVF (Fécondation in vitro/In vitro fertilization), ubuhinga bwo kuvyara bukorerwa hanze y’igitereko c’umugore. Umugabo yari mu myaka 50 akaba avugwa ko yahawe irigi n’umugore w’imyaka 34. Izi nsoro zabitswe mu bubiko bwa laboratoire ijejwe irondoka muri Amerika gushika mu 2007, igihe uyu muryango waziha ikigo NEDC muri Knoxville, Tennessee kugira ngo uwundi muryango uzikoreshe. Umuhinga mu bijanye n’insoro kw’ivuriro Southeastern Fertility ry’abubakanye ry’ikigo NEDC yaciye ayeyusha izi nsoro hanyuma azishira mu gitereko muri uno mwaka. Mw’itangazo, NEDC ivuga ko yizeye ko iyi nkuru ishobora “gutera intege abandi kugira ngo baronke aya mahirwe yo kwakira izi nsoro kugira ngo bashobore kuvyara”. Ni we mwana wa mbere umuryango wa Ridgeway - usanzwe ufise abandi bana bane bari hagati y’umwaka umwe n’imyaka umunani – baronse hakoreshejwe ubuhinga bwa IVF canke ku mbuto zitanzwe n’abagiraneza. Ari muhira mu muryango, Philip Ridgeway yabwiye imboneshakure CNN ati: ""Nari mfise imyaka itanu igihe Imana iha ubuzima Lydia na Timothy, kandi yabandanije kuzigama ubwo buzima kuva ico gihe”. ""Aha rero twovuga ko ari bo bana bacu bakuru, n’aho ari bo bana bacu bato”. Yongerako ati: ""Muri ibi bintu harimwo igisigabwenge”."	https://www.bbc.com/gahuza/articles/cz40vnl50p0o
sports	Lausane: Francine Niyonsaba uwa mbere mw'ihiganwa rya Diamond League ku metero 3000	"Umurundikazi Francine Niyonsaba yatahukanye ikibanza ca mbere mw'ihiganwa rya Diamond League ryariko rirabera i Lausane mu Buswisse ku metero 3000. Uwo  murundikazi aherutse guhabwa icubahiro co kwitwa ambasaderi yasize isegunda imwe gusa umunye Amerika Alicia Monson. Francine Niyonsaba yagize iminoto 8:26:80 na we Monson agira iminota 8:26:81. Aganira na radio BBC Gahuza, inyuma yo gutahukana iyo ntsinzi, Francine Niyonsaba yagize ati:"" N'ukuri simfise ingene nobivuga, naryohewe cane gutsinda rino higanwa. ""Ryari ihiganwa ritoroshe na gato, kuko abo twari kumwe bose bashobora gutsinda, ariko mba inshirwarimenetse. ""Natsindishije ubwenge bwinshi cane kuko urabona ko twatandukanijwe n'amafoto yo kuri ""ligne d'arrivee"" (ku murongo wa nyuma dushikirako). Ihiganwa rya nyuma rya Diamnond League ritegekanijwe itariki 6 z'ukwezi kw'icenda mu 2022. Mu kwezi kw'icenda mu 2021, Francine Niyonsaba yabaye umugore wa mbere anyaruka gusumba abandi kw'isi ku metero 2000. I Zagreb muri Croatia, yanditse amateka mu guca umuhigo kw'isi ahejeje izo metero ku minota 5:21:56. Francine Niyonsaba w'imyaka 28 ari mu banonotsi benshi babujijwe guhiganwa ku metero ziri hagati ya 400 na 1.500 kubera baremanywe imisemburo (testosterone) myinshi."	https://www.bbc.com/gahuza/articles/cd15y4xj06qo
politics	Umukenguzamateka wa Amerika avuga ko ubucakara ari ‘akabi kari gakenewe’	"Umukenguzamateka wo mu ntara ya Arkansas avuga ko ubucakara ari ""ikibi cari gikenewe"" catumye igihugu ca Leta Zunze Ubumwe za Amerika kiba igihugu. Mu kiganiro yagiranye n'ikinyamakuru co muri iyo ntara, uyo mukenguzamateka wo mu mugambwe w'aba Repubulika, Tom Cotton, arahakana ibivugwa ko Amerika ari igihugu gishingiye kw'ivanguramoko. Ariko ashiraho integuro y'itegeko ribuza ikoreshwa ry'amafaranga y'igihugu mu mugambi watangujwe n'umunyamakuru w'ikinyamakuru New York Times ufise intumbero yo guhindura amateka y'ubucakara. Uwatanguje uyu mugambi yarakajwe bikomeye n'aya majambo. Ivyo bibaye mu gihe isekeza ryiswe Black Lives Matter (Ubuzima bw'Abirabure bufise agaciro) ribandanya ritera intambwe. Urupfu rw'umwirabure George Floyd, mu kwa gatanu uno mwaka, rwatumye haduka imyiyerekano ikomeye mu gihugu cose yo kwiyamiriza ubugome bw'igipolisi n'ivanguramoko rishingiye ku rukoba. Haraciye iminsi abari mu myiyerekano mu gisagara ca Portland mu ntara ya Oregon batana mu mitwe n'igipolisi. Ibintu vyagiye kwunyuka igihe Perezida Donald Trump afatiye ingingo yateye impari yo kurungika abajejwe umutekano ku rwego rw'igihugu muri ico gisagara. Ibwirizwashingiro rya Amerika rivuga ko ibijanye n'ibikorwa vy'igipolisi vyo kubungabunga umutekano vyega intara imwe imwe ukwayo, ariko bitaraba leta y'igihugu cose. Uyo mukenguzamateka Cotton ni umwe mu biyamiriza bikomeye iyo myiyerekano yakwiragiye mu gihugu cose, aho mu kiganiro yahaye New York Times avuga ko ari ""imigumuko ijanye n'ubukozi bw'ikibi"", anashigikira Perezida Donald Trump ku ngingo yiwe yo kurungika ingabo z'igihugu guhagarika akaguma. Amajambo yashikirije muri ico kinyamakuru yariyamirijwe bikomeye, mbere n'abakozi barenga 800 b'ikinyamakuru New York Times baratera igikumu ku rwandiko rwiyamiriza ko iyo nkuru irimwo ayo majambo isohoka, bavuga ko harimwo amakuru atari yo. Ico kinyamakuru caje gusaba imbabazi kubona cararetse iyo nkuru ikarengana, kimenyesha ko yahonyanze amategeko ngenderwako yaco. Vyatumye umunyamakuru James Bennet ajejwe kwihweza amakuru ajanye n'ivyiyumviro bishikirizwa n'abantu atanga imihoho. Umukenguzamateka Cotton yabwiye ikinyamakuru Arkansas Democrat-Gazette c'intara ya Arkansas ati: ""Dutegerezwa kwiga neza kahise k'ubucakara, ingaruka n'akamaro bwagize kw'iterambere ry'igihugu cacu ahandi hoho ntituzoshobora kumenya igihugu cacu"". ""Nk'uko abatuboneye izuba babivuze, ico cari ikibi gikenewe catumye igihugu cacu kibaho, ariko igihugu kikaba cubatswe ku buryo, nk'uko [Abraham] Lincoln yabivuze, ubucakara bwategerezwa gushika ahantu bugahagarara burundu"". Ku wa kane w'indwi iheze, umukenguzamateka cotton yatanguje integuro y'itegeko yise Saving American History Act (Integuro y'itegeko ryo kugarukira kahise ka Amerika), rifise intumbero yo guhagarika umugambi wa 1619, ushingiye ku mateka ya Amerika afatira ku muzo w'amato ya mbere y'abacakara muri Amerika mu kwezi kw'umunani uyo mwaka. Uwo mugambi wanaronse n'agashimwe Pulitzer kitiriwe uwawutanguje, umunyamakuru wa New York Times, Nicole Hannah-Jones, ariko abanyamerika batari bake badashaka impinduka (Conservateurs) bakaba bawiyamiriza, maze umukenguzamateka Cotton akawufata nk'umugambi w'intagondwa. Umukenguzamateka cotton ati: ""Integuro y'uwo mugambi mubi 1619 wa New York Times..yerekana ko Amerika yubatswe ku mushinge w'ivanguramoko ryashinze imizi"". ""Jewe rero ndiyamirije imbono nk'iyo. Amerika ni igihugu gikomeye kandi ciyubashe cubakiye ku vyiyumviro vy'uko abantu bose bangana. Igihe cose twamye tubungabunga iyo ntumbero, ariko nta gihugu na kimwe gushika ubu kirashobora gukora ibikenewe vyose kugira ngo kiyishikeko"". Avuga kuri iyo nteguro y'umukenguzamateka Cotton, Hannah-Jones yanditse ubutumwa  ku rubuga rwa Twitter avuga ko nimba ubucakara ari ikintu kibi catanze umwimbu mwiza, n'ibindi vyose bishobora kuba nkaco. Uyo mukenguzamateka Cotton yisiguye avuga ko atari afise intumbero yo gushigikira ubucakara avuga ko ivyo Hannah-Jones yavuze ari ""ibinyoma""."	https://www.bbc.com/gahuza/amakuru-53556394
politics	Inzara ku rugi rwa Somalia, ku bwa ONU	Inzara iri ku rugi rw'ibice bimwe bimwe vya Somalia, nk'uko vyagabishijwe  kuri uyu wa mbere n'uwujejwe ibibazo vy'abari mu kaga, Martin Griffiths. Mu kiganiro n'abamenyeshamakuru ku murwa mukuru Mogadishu, yavuze ko afise ibimenyetso bifadika ko inzara ishobora gushika mu bice vyo mu bumanuko bwo hagati muri Somalia hagati y'amezi ya  Gitugutu (10) na Kigarama(12). Ivyo abivuze inyuma y'urugendo yagize i Baidoa mu ntara ya South-West muri Somalia- akarere k'ico gihugu kugarijwe kurusha izindi n'uruzuba rugeramiye Afrika y'ubuseruko. Inyuma y'ibiringo bine vy'imvura itagwa, ico gisagara kiguma cakira abantu ata kintu na kimwe bagisigaranye kubera urwo ruzuba   amashirahamwe agereranya ko rwatumye abantu barenga miriyoni imwe bata izabo. Ayo mashirahamwe avuga  kandi ko urwo ruzuba ari rwo  mbere rukaze muri ako karere k'ihembe rya Afrika mu myaka 40. Abantu muri Kenya, Ethiopia na Somalia birabagora kuronka ico bashira  ku munwa , mu gihe abantu baharurwa muri miriyoni 22 muri ako karere bashobora kwugarizwa n'inzara ikomeye. Kuba ibintu bimeze gutyo biva ku rufatangane rw'imvo zitandukanye, kandi nta  kimenyetso c'uko ibintu bitera bimera neza. Ihindagurika ry'ibihe ni imwe mu mvo zikomeye, mu gihe intambara muri  Ethiopia na Sonalia, hamwe n'iduga ry'ibiciro kubera intambara muri Ukraine vyaje gutuma ikibazo gikomera kuruta.	https://www.bbc.com/gahuza/articles/c2j44rknm7mo
entertainment	Kim Kardashian vyatangajwe ko ata mugabo agira inyuma yo kwahukana na Ye	"Kim Kardashian ubu yongeye kuba umugore atagira umugabo inyuma y'imyaka hafi umunani yubakanye na Ye, kare yahora  azwi  ku mazina ya Kanye West. Mu ntahe yabaye ku wa gatatu ku buhinga bwa none (Virtual), uwo rurangiranwa muri reality (ibiganiro vyo kuri television  aho abantu bazwi cane berekanwa bari mu buzima bwa minsi yose canke mu mirimo runaka) yanatangaje icese kandi biciye mu mategeko ko ahevye izina  ""West"" nka rimwe mu mazina yiwe. Kardashian, yari yarasavye ko yahukana/avana n'uwo mu rapper mu mwaka uheze kugira yongere kuba uwutagira umugabo biciye mu mategeko. Ariko bompi baracafise igikorwa co kugabura ivyo batunze bongere bumvikane uwuzogumana abana. Urwo rubanza rwaciwe ku wagatatu -ruha Kardashian icitwa ""bifurcated divorce""- rusigura ko ibijanje no kuvana/kwahukana kwabo bizoba mu bice bibiri: ica  mbere co kwivanako izina rya West no kuba atagifise umugabo mu mategeko catunganye, ikigira kabiri cerekeye uwugumana abana hamwe n'ukugabura ivyo batunze. Mu nyandiko nyinshi yashizeko n'indahiro yashikirije mu kwezi kwa 12, uwo mugore  yatungiye cane mu bikoresho vyo gushariza umubiri no mu biganiro vyo ku mboneshakure yavuze ko yari ""yifuje cane"" ko ukwubakana kwiwe na Kanye West kurangira. Mu kwezi guheze yari yanditse ati: ""Nizeye ko ingingo ya sentare yo kurangiza ukwubakana kwacu izofasha Kanye kwemera ko kuba turi umugore n'umugabo bubakanye birangiye."" Ye, w'imyaka 44, atari muri iyo ntahe, yari yagwanije ku mugaragaro ukuvana na Kim aranamusaba ko yogaruka bakabandanya babana. Mu ntahe yo ku wa  gatatu, umushingwamanza wa Ye yararondeye ko Kardashian yokwemera amasezerano y'uko hagize uwundi bubakana Kim atoronka uburenganzira bwo kutamenerwa imbere ya sentare amabanga baba barayaze nk'abubakanye (marital peivilege canke privilège conjugal). Kardashian  n'umushingwamanza wiwe bavuze ko ivyo ""ataho vyari bwigere biba"" hanyuma bica birarankwa n'umucamanza. Kim na Kanye batanguye kugendana mu 2012 baca basezerana kwubakana  haheze imyaka ibiri. Ye  n'umwe muri ba rurangiranwa mu muziki mu  mudiho wa rap, zimwe mu ndirimbi ziwe zizwi cane akaba ari nka Stronger, Jesus Walks na Gold Digger. Yaranakundiwe kandi n'imideri. Kardashian  yatanguye kumenyekana mu 2007 mu kiganiro ca reality kuri television ku muryango wiwe, Keeping Up with The Kardashians, kuva ico gihe nawe aca aratanguze imideri hamwe n'ibintu bitandukanye vyo kwishariza ku mubiri."	https://www.bbc.com/gahuza/amakuru-60600149
politics	Kurungika impunzi mu Rwanda: Sentare y’Ubwongereza yemeje urugendo rw’indege ku wa kabiri	"Sentare nkuru yafashe ingingo ko urugendo rw’indege itegekanijwe gukura abasaba ubuhungiro mu Bwongereza ibatwara mu Rwanda ku wa kabiri rubandanya ukuri kwaye. Abarwanya uwu mugambi bananiwe mu rugamba rwa mbere rwo guhagarika uwu mugambi wo kurungika abantu mu Rwanda, ariko bemeza ko bazokwungururiza urubanza muri sentare y’iyungururizo ku wa mbere. Muri uwu mugambi, bamwe mu binjira mu Bwogereza badakurikije amategeko bazokwungururirzwa mu Rwanda kugira ngo basabeyo ubuhungiro. Abashika 31 niba bamaze kubwirwa ko bazokwurizwa iyi ndege ya mbere. Hazoba umwihwezo wimbitse aho sentare nkuru y’igihugu izokwumviriza ibishikirizwa n’abarwanya uwu mugambi muri rusangi imbere y’impera za Mukakaro (7). Mu ngingo yiwe, umucamanza Swift  yemeye ko harimwo “inyungu z’abanyagihugu” mu gihe umushikiranganji w’intwaro yo hagati Priti Patel  yoshobora gushira mu ngiro uwu mugambi. Umushikiranganji Patel arashimagiza ingingo y’uyu mucamanza, akavuga ko reta izobandanya n’uwu mugambi, mu gihe umushikiranganji wa mbere Boris Johnson avuga ko iyi ngingo ari “inkuru nziza”. Hagati aho, abarwanya uwu mugambi buguruje uru rubanza bavuga ko bafise amakenga ku mutekano w’abantu bitezwe “kurungikwa ku nguvu”. Iyi ngingo ije mu gihe ikinyamakuru Times kivuga ko Umuganwa wa Wales ku giti ciwe anegura iyi ngingo ya reta – kigasubiramwo amajambo yiwe aho avuga ko iyi nzira “iteye ubwoba”. Umuganwa Charles niwe yiteze guserukira Umwamikazi mw’ikoraniro ry’ishirahamwe Commonwealth ryitezwe kubera ku mugwa mukuru w’Urwanda, Kigali, muri kuno kwezi. Ibiro vyiwe bishimangira ko abandanya “kutagira aho ahagaze muri poritike”. Reta yizeye ko uwu mugambi uzohagarika abarondera ubuhungiro kujabuka umuhora w’Ubwongereza, mu kwerekana neza ko ibibazo vyinshi bizokwigwa n’Urwanda. Abarenga 10.000 nibo bafashe uru rugendo rwo mu mazi ruteye ubwoba muri uno mwaka gushika ubu. Abarwanya uwu mugambi bari barondeye guhagarika urugendo rw’iyi ndege izokwunguruza aba bantu. Urubanza rwashinzwe n’abashingwamanza baserukira aba basaba ubuhungiro bitezwe kurungikwa mu Rwanda, hamwe na sendika  Public and Commercial Services union (PCS) – iserukira abarenga 80% y’abakozi bose b’igisata c’Ubwongereza kijejwe imbibe – hamwe n’amashirahamwe yitaho abimukira Care4Calais na Detention Action.  Abanyamategeko bayo berekana impungenge bafise ku bijanye n’utunenge turi mu ntunganyo y’igisata kijejwe impunzi mu Rwanda be n’uko bishoboka ko abantu bashobora kurungikwa mu bihugu bashobora gutoterezwamo – ico bita kwirukana (refoulement). Abanyamategeko b’Ubushikiranganji bw’intwaro yo hagati mu Bwongereza babwiye sentare ko umugambi udashobora guhagarikwa n’abawurwanya baciye muri sentare kubera ari ku nyungu z‘igihugu, baca basaba kandi umucamanza gutesha agaciro ibirego bishikirizwa kw’izina ry’abasaba ubuhungiro ku giti cabo. Muri urwo rubanza, ishami rya ONU ryitaho impunzi, UNHCR, naryo nyene ryamenyesheje ko ryitandukanije n’uwu mugambi. Abashingwamanza ba UNHCR bavuga kandi ko bagabishije ubushikiranganji bw’intwaro yo hagati ko iyi nteguro n’Urwanda iteye kubiri n’amategeko. Mu ngingo yiwe, umucamanza Swift yatesheje agaciro ibirego vy’abashaka guhagarika vy’agateganyo indege zizokwunguruza aba bantu imbere y’uko uru rubanza rwihwezwa neza muri Mukakaro. Avuga ko atigeze abona ko hari ibimenyetso vyerekana ko hashobora kuba ""ihohotera, ukwirukanwa” canke ikindi kintu cose kibangamira uburenganzira bwabo nk'uko biri mu ngingo ya gatatu y'itegeko ryerekeye uburenganzira bwa muntu mu Bwongereza. Ingingo ya gatatu ikingira abantu iyicarubozo, gufatwa nabi nk’ikiremwamuntu, no kwirukanwa canke kurungikwa mu gihugu aho bishobora gushika umuntu akaborezwa igufa canke agafatwa nabi. Umucamanza Swift avuga ko bimwe mu birego bitangwa n’abashaka kuzibira izi ndege za mbere bivuga cane cane ko ingingo ya Patel “yo gufata Urwanda nk’igihugu gitekanye idafise ishingiro kandi ko ishingiye ku matohoza adakwiye”. Avuga ko iki kirego, co kimwe n’ibindi biri muri uru rubanza, bishobora kwigirwa hamwe n’ivyemezo mu gihe iyi ngingo izokwihwezwa mu buryo bwimbitse  - mu kiringo c’imisi ibiri imbere y’uko ukw’indwi kurangira. Ariko, umucamanza Swift asigura ko, n’aho abarwanya uwu mugambi bari bafise ivyemezo bihagije vy’uko uwu mugambi wokwihwezwa neza, ivyo bavuga “si ibintu bikomeye cane”. Inyuma y’iyi ngingo ya sentare, umushikiranganji Patel yavuze ko reta “izobandanya” n’uwu mugambi. Avuga ati: “Abantu bazoguma bagerageza kurondera no guhagarika irungikwa ryabo bifashishije amasentare n’ibibazo baserura ku munota wa nyuma, ariko ntiturora dutezura mu guhagarika iyi magendo y’abantu ihitana abatari bake no mu kurokora ubuzima. “U Rwanda ni igihugu gitekanye kandi giherutse no kwizerwa ko gitanga ubuhungiro bwiza – tuzobandanya twitegurira urugendo rwa mbere rugana mu Rwanda, hamwe n’izindi ngingo zose zitari nke zifise intumbero yo kugabanya amato mato mato yinjira”. Umushikiranganji wa mbere Jonhson yacishije ubutumwa bwiwe ku rubuga rwa Twitter avuga ati: “Ntidushobora kwemera ko abakora magendo y’abantu bata mu kaga ubuzima kandi incuti zacu kw’isi zizofasha mu guhagarika uru rudandaza rw’izi nkozi z’ikibi ruburakigongwe”. James Wilson, icegera c’ishirahamwe Detention Action rirwanya uwu mugambi, avuga ko yababajwe n’iyi ngingo. Clare Moseley, yatanguje Care4Calais avuga ko ishirahamwe ryiwe “rifise impungenge nyinshi ku bijanye n’imibereho y’abantu bashobora gutwarwa ku nguvu mu Rwanda, ingingo ishobora kubangamira cane ubuzima bwabo bwo mu mutwe na kazoza”. Inyuma y’iyi ngingo ya sentare, sendika PCS isaba ko hoba ibiganiro vyihuta n’umushikiranganji Patel kugira ngo bihweze uwu mugambi wo kwimura abantu."	https://www.bbc.com/gahuza/articles/cle452png7wo
sports	Ayavugwa mu mupira w’amaguru kuri uyu wa 14.07.2019: Coutinho, Hudson-Odoi, Pogba, Maguire, Neymar, Sane	Umukinyi wo hagati wa Barcelona, Philippe Coutinho, yanse kwinjira muri Manchester United, aho ni mu gihe bivugwa ko bishoboka ko asubira muri Liverpool, ariko hakaba hari amahirwe menshi y'uko uyo mukinyi w'imyaka 27 ashobora  kugurwa na Paris St-Germain. (Express) Barcelona yijeje umufasha wa Coutinho ko ata mugambi ifise yo kugurisha uyo mukinyi, ariko akavuga ko umukiriya wiwe yoba ariko ashaka kugurishwa ku yindi mirwi ya Espanye. (Sky Sports) Bayern Munich ntirota iheba kurondera umusatirizi wa Chelsea, Callum Hudson-Odoi w'imyaka 18, bikaba vyitezwe ko itanga ayandi mahera agera ku miliyoni 45 z'amapawundi muri iyi ndwi. (Mail) Manchester United ntizoshobora kugurisha muri Real Madrid umukinyi wayo wo hagati, umufaransa Paul Pogba w'imyaka 26, mu gihe uyo murwi wa Espanye womurondera igihe cagenewe kugura abakinyi kirangiye ku wa 8 z'ukwezi kw'umunani. (Mirror) Umukinyi w'inyuma wa Leicester, umwongereza Harry Maguire w'imyaka 26 - asanzwe ariko aronderwa na Manchester United ku giciro c'imiliyoni 75 z'amapawundi  - yabwiye uwo murwi ko yipfuza kugenda. (Mail) Maguire yagiriza Leicester ko iriko isaba amafaranga arenze urugero, ni mu gihe imiliyoni 70 z'ama pawundi zimaze kumutangwako na Manchester United hamwe na Manchester City ariko iramwimana. (Sun) Umusatirizi w'umunyabrezili Neymar w'imyaka  27, abandanya asaba ko yokwisubirira muri Barcelona, akavuga ko ico aguma yibuka gusumba ibindi vyose ari intsinzi ya Barca y'ibitsindo 6 kuri 1 ca  Paris St-Germain mu 2017. (Mail) Uyo mukinyi wa PSG, uwa mbere yaguzwe amahera menshi kw'isi, yagiye kwunyura ibintu mu gukwiragiza ireresi irimwo isanamu yiwe yambaye impuzi ya Barcelona, yakurikijeko ubutumwa bwo mw'isezerano rya kera muri Bibiliya. (Goal.com) Umukinyi wa Tottenham akina hagati, Christian Eriksen w'imyaka 27 asanzwe kandi akinira  Danemark, ashobora kubandanya akinira uyo murwi kubera habuze uwundi murwi ufise uburyo bukwiye kugira ngo ushobore kumugura. (Guardian) Liverpool yinjiye mu gitigiri c'imirwi iriko irondera umusatirizi wa CSKA Moscow, Fedor Chalov  ku miliyoni 20 z'amapawundi. Arsenal, Manchester City, Tottenham, Chelsea na Manchester United nazo nyene zikaba zishinze ijisho uyo mukinyi w'imyaka 21. (Mirror) Tottenham ibandanya irondera umukinyi wo hagati  wa Real Betis Giovani lo Celso w'imyaka 23 asanzwe kandi akinira n'umurwi nserukiragihugu wa Argentina.  Ku ruhande rwayo, Betis ishinze ijisho ku mukinyi wo hagati w'umufaransa, Nabil Fekir afise imyaka 25, akaba asanzwe akinira Lyon. (Football.London) Arsenal yatanze ayandi mafaranga angana n'imiliyoni 25 z'amapawundi ku mukinyi w'inyuma wa Celtic, Kieran Tierney w'imyaka 22, inyuma y'aho uyu murwi wo muri Ecosse wankiye igiciro c'imiliyoni 15 z'amapawundi zari zatanzwe na Arsenal mu kwa gatandatu. (Mail) Daniel Sturridge yahawe akaryo ko kunagura umwuga wiwe mu murwi Bologna wo mu Butaliyano, inyuma y'aho uyo musatirizi w'umwongereza w'imyaka 29 aviriye muri Liverpool. (Express) Arsenal iriteguye guhangana na Tottenham hamwe na Juventus mu kurondera umukinyi wo hagati wa AS Roma, Nicolo Zaniolo w'imyaka 20. (Calciomercato) Umukinyi wo ku ruhande wa Manchester City, Leroy Sane, ntariko arwanirwa na Bayern Munich yonyene - uyo mudagi w'imyaka 23 ariko arwanirwa n'amahinguriro atatu ahingura ibirato vy'abakinyi. (Sun) Liverpool ivuga ko ata na kimwe iravugana na Real Madrid ku musatirizi w'umunyasenegali, Sadio Mane w'imyaka 27, n'aho umukuru w'ishirahamwe ry'umupira w'amaguru rya Senegali, Saer Seck, avuga ko uyo murwi wo mu gihugu ca Espanye woba umaze kumutangako igiciro. (Liverpool Echo) Ibiganiro bigeze kure hagati ya Atletico Madrid na Napoli  kugira ngo igure umukinyi w'inyuma akomoka muri Albania, Elseid Hysaj w'imyaka 25, asanzwe kandi ariko aronderwa na Manchester United. (Football Italia) Dinamo Zagreb ivuga ko ishobora kugurisha umukinyi wo hagati, Dani Olmo w'imyaka 21 akomoka muri Espanye, abandanya aronderwa na Manchester United.  (Manchester Evening News) Umukinyi wo hagati wa Everton, umunyasenegali Idrissa Gueye w'imyaka 29, avuga ko amaze kwumva ibihuha bivuga ko ashobora kwimukira muri Paris St-Germain, ariko ko ikimuraje ishinga ubu ari ihiganwa ry'igikombe rihuza imirwi ya Afrika. (Sport Witness)	https://www.bbc.com/gahuza/imikino-48979825
business	Umunsi wahariwe abagore: Mu Burundi ngo baraciye akenge ko kwishira hamwe	Mu gihe isi yaraye ihimbaje umunsi mpuzamakungu wahariwe guharanira uburenganzira bw'abakenyezi n'iterambere ryabo, muri iyi ndwi turacihweza aho isemo igeze kuri iki kibazo c'uburinganire ku burenganzira hagati y'abagabo n'abagore. Mu Burundi, abagore ngo baramaze guca akenge ko kwishira hamwe mu migwi yo gukorera hamwe, bikabatuma kuronka umutahe no kugwiza umwimbu n'ubwo ibibazo bitabuze. Kimwe mu bibazo nyamukuru bisigaye ni ihohotera rifatiye ku gitsina, aho mu ntara zigera kuri 19, harangwa ibigo bitatu gusa bishobora kwakira no gufasha mu buryo bwa mbere abakorewe ayo mabi. Ariko rero ngo ibintu biriko birahinduka mu nzira nziza. Ivyo Florentine Kwizera yabibwiwe n'uwujejwe umugambi w'iterambere ridakumira mw'ishirahamwe ACORD Burundi, Mme Sophie Havyarimana (umviriza ikiganiro aho hejuru ukanze kw'ifoto)	https://www.bbc.com/gahuza/amakuru-56340811
sports	Urukino rwa Arsenal-Manchester City ntirwerekanwa kuri TV y'Ubushinwa kubera Mesut Ozil	"Televiziyo y'Ubushinwa CCTV yafashe ingingo y'ukutekerana urukino rwa Arsenal na Manchester City inyuma y'amajambo yashikirijwe n'umukinyi wa Arsenal Mesut Ozil, nk'uko bimenyeshwa n'ikinyamakuru ca leta. Mu butumwa yacishije ku rubuga hwaniro, Ozil yariyamirije ugufatwa nabi kw'aba Isilamu bo mu karere ka Uighur mu Bushinwa. Umurwi wa Arsenal wasohoye itangazo aho witandukanya n'amajambo yavuzwe n'uyo mukinyi akomoka mu Budagi, uvuga ko ""ari ishirahamwe ridaharanira inyungu za politike"". Ikinyamakuru c'u Bushinwa The Global Times  cavuze ko ayo majambo ya Ozil ari ""ibinyoma"" kandi ko ""yahemukiye"" abajejwe urukino rw'umupira w'amaguru. Ishirahamwe ry'umupira w'amaguru mu Bushinwa ryamenyesheje ko ivyavuzwe na Ozil ""bidashobora kwihanganirwa"" kandi ko yababaje ""abakunzi ba Arsenal"" mu Bushinwa. CCTV yaciye ifata ingongo yo kwerekana urukino rwa Tottenham na Wolves, aho kwerekana urukino rwa Arsenal iza kwakira Man City isanzwe ifise igikombe c'ihiganwa ry'u Bwongereza. Muri ayo majambo yacishije ku rubuga hwaniro, Ozil, asanzwe ari umunywanyi w'idini rya Isilamu, yavuze ko aba isilamu ba Uighur ari ""abarwanyi bariko barwanya ihohotera bakorerwa"". Aranegura kandi Ubushinwa n'abandi ba Isilamu avuga ko bigira sindabibazwa ku ngorane abo ba Isilamu barimwo. Ubushinwa bubandanya buhakana ko butariko burahohotera aba Isilamu ba Uighur. Amashirahamwe aharanira agateka ka muntu avuga ko abantu bababa umuliyoni - hafi bose bagizwe n'aba Isilamu ba Uighur - bapfungiwe mu mabohero acungerewe cane kandi ata rubanza baciriwe. Ubushinwa buvuga ko ahubwo bari mu bigo aho bariko bahabwa inyigisho ngo bashobore  kurwanya indyane zishingiye ku madini. Mu kwezi kw'icumi, ishirahamwe ry'umupira w'amaboko rya Amerika, NBA, ryarahuye n'ibibazo vy'ubutunzi inyuma y'aho umwe mu barongoye imirwi ya NBA yandikiye amajambo ku rubuga ntangamakuru yatosekaje imigenderanire n'Ubushinwa. Daryl Morey, umukuru w'umurwi Houston Rockets, yanditse kuri Twitter avuga ko ashigikiye imyiyerekano y'ukurondera ubwigenge muri Hong Kong. Ayo majambo yatumye amakompanyi y'Ubushinwa ahagarika imfashanyo zayo  be n'amasezerano yerekeye kwerekana inkino z'umupira w'amaboko ku ma televiziyo."	https://www.bbc.com/gahuza/imikino-50800204
politics	Intambara yo muri Ukraine: Russia iriyamiriza US iyagiriza ubumenja	"Uwuserukira Uburusiya muri Reta Zunze Ubumwe za Amerika Anatoly Antonov ariyamiriza amajambo yashikirijwe n'umuvugizi wa Pentagone John Kirby aho yagirije Perezida Vladimir Putin ko akora ibikorwa vy'ubumenja mu gitero kuri Ukraine. Ku wa gatanu mw'ijoro, Kirby yahatswe gukorora amosozi igihe yabaza ingene umuntu wese ""akomeye mu mutwe"" yoshobora gusigura amabi akorwa n'Uburusiya. Yongeyeko ati: ""Sinibaza ko hari umuntu yokwishimira na gato urugero rw'ubukozi bw'ibiki n'ubugome [vya Putin]"". Mu butumwa bwiwe yacishije ku mbuga hwaniro, Antonov avuga ko amajambo ya Kirby ari ""igitutsi kandi ko adashobora kwihanganirwa"". Ati: ""Bimaze kuba umugenzo hano ko abategetsi bashikiriza amajambo ashingiye ku binyoma bitangwa n'abategetsi ba Ukraine"". Uyu muserukizi w'Uburusiya avuga kandi y'uko Amerika idashaka ko intambara yo muri Ukraine irangira. ""Ikiraje ishinga John Kirby na bagenziwe ni uko inganda za gisirikare za Amerika ziyegeraniriza amafaranga mu kwikurako ibirwanisho vyazo bishaje"". Arangiza avuga ko Kirby ""yatakaje icizere nk'umutegetsi wa Amerika, mu gukoresha ibitutsi vyo mw'ibarabara""."	https://www.bbc.com/gahuza/amakuru-61289093
health	Bazamuganga: Uburwayi bwa Fibromes Uterins bumeze gute?	Abagore n'abigeme bageze mu myaka yo kwibaruka barashobora  kugira ikibazo c'ibivyimba mu bice vy'igitereko/ Fibromes Uterins Ibi bivyimba bikunda kuboneka ku birabure gusumba ayandi moko (mu bazungukazi bifata abagera ku bice 20% nayo mu birabure barenga 50%). Ni ingwara kuri bamwe itera ububabare bukomeye cane, n'aho ata vyinshi bivugwa ku bushakashatsi bwo kumenya impamvu zavyo n'ingene vyokwirindwa. Forentine Kwizera avugana na Muganga Thierry Mako, yanonosoye gukwirikirana abavyeyi (Gyneco-obstetricien), atangura amubaza uburyo ivyo bivyimba bimenyekana ku wubifise (umviriza ikiganiro aho hejuru).	https://www.bbc.com/gahuza/amakuru-56380371
politics	Ukraine-Russia: ‘Intumbero yanje ntiyari iyo gusambura Ukraine’- Putin	"Perezida Vladimir Putin w’Uburusiya avuga ko ata bindi bitero bikomeye bikenewe muri Ukraine, imisi mike inyuma y’ibibombe bikomeye bitari bike vyatewe kuri iki gihugu kuva intambara itangura. Avuga ko ibibanza hafi  vyose vyari vyateguwe guterwa vyarashwe, kandi ko intumbero yiwe itari ugusambura Ukraine. Avuga kandi ko intumbero ya Moscou yo kwinjiza abantu 300.000 mu gisirikare izoba yashitsweko mu ndwi zibiri. Avuze ibi mu gihe ingabo z’Uburusiya ahenshi ziriko zisubira inyuma, Ukraine nayo igenda itera intambwe, inyuma y’amezi amezi hafi umunani kuva iyi ntambara itanguye. Avugana n’abanyamakuru inyuma y’ikoraniro ryahuje abategetsi b’akarere ku mugwa mukuru  wa Kazakhstan, Astana, umukuru w’igihugu c’Uburusiya yavuze ko ibibanza 22 kuri 29 vyari vyateguwe guterwa muri Ukraine vyarashwe kandi ko igisirikare “kiriko kirashikira indwi bindi bisigaye”. Ati: ""Nta bitero bikomeye bigikenewe. Ubu dufise ibindi bikorwa”. Kuva ku wa mbere, Uburusiya bwatanguje igihuhusi c’ibitero vya misire ku bisagara bitari bike vya Ukraine, mu co Putin avuga ko kwari ukwihora igitero cakozwe ku kiraro gikomeye gifatanya Uburusiya n’akarere ka Crimée/Crimea bwigaruriye. Abantu batari bake barasize ubuzima muri ibi bitero abandi barakomereka, inyubakwa nazo zirononekara. Uturere two hagati tw’umugwa mukuru Kyiv natwo nyene twarashikiriwe ku ncuro ya mbere kuva intambara yaduka. Ariko Putin avuga ko intumbero y’Uburusiya itari gusambura Ukraine, ariko ntiyicuza kuri iki gitero. Ati: ""Muri make ibiriko biraba ntibiryoshe. Ariko aho nyene, [n’iyo Uburusiya budatera], ibintu biba bimeze uko bimeze, ariko gusa ibintu biba ari bibi cane kuri twebwe. Rero turiko dukora ibintu vyose neza kandi mu gihe nyaco”. Perezida Putin avuga ko abantu 200.000 bamaze kwinjizwa mu gisirikare, kandi ko muri bo 16.000 bamaze gushika ku rugamba. Yongerako y’uko abona ko bidakenewe ko abandanya atera akamo ngo abantu biyandikishe. Hagati aho, akamo yateye kateje uburakari burenze urugero mu Burusiya, bituma abagabo ibihumbi n’ibihumbi bahungira mu bihugu bibanyi. BBC kandi yabonye ko abaherutse kwinjizwa ata nyigisho zikwiye bahawe imbere y’uko barungikwa ku rugamba. Ni mu gihe igisata ca BBC gikoresha ururimi rw’ikirusiya kivuga ko camenye abasirikare b’Uburusiya barenga 7500 bamaze gupfira mu ntambara ya Ukraine. Igitigiri c’abamaze kuhapfira kizwi ko ari kinini cane, mbere hari n’amakuru avuga ko bamwe mu baherutse kwinjizwa  bishwe. Avuga ku migenderanire n’ivyahoze bigize Ubumwe bw’Abasoviyeti, Perezida Putin ashimangira ko ata ngorane intambara yateye kuri vyo. Avuga ko ari ibisanzwe ko ibihugu bimwe bimwe bigira impungenge ariko ko abandanya abibwira uko ibintu bimeze igihe cose. Hagati aho, abihweza ibintu n’ibindi bavuga ko ikibanza Uburusiya bufise mu karere kiriko kiragabanuka, mu gihe abakuru b’ibihugu nka Kassym-Jomart wa Kazakhstan  bariko bitandukanya na Putin kuri ino ntambara."	https://www.bbc.com/gahuza/articles/c1rd018z5zro
health	Johnson & Johnson yahagaritse igeragezwa ry'urucanco rwa Covid kubera hari uwarwaye	"Ikompanyi Johnson & Johnson ikora imiti yo muri Amerika yahagaritse vy'agateganyo igerageza ry'urucanco rwa Covid kugira ngo habanze hakorwe amatohoza ku catumye umwe mu bariko barugeragerezwako arwara. Iyi kompanyi ivuga ko umurwi wigenga uzokwihweza nimba hari isano hagati y'iyi ndwara y'uyu muntu itasiguwe n'imiti bamuteye. Yahagaritse ibikorwa vyo kurondera abandi bakorerwako igerageza ryo ku rwego rugira gatatu mu ntumbero yo kwicungera. Iyi kompanyi ivuga ko iyo hari abantu benshi bariko bageragerezwako, aho usanga baharurwa mu bihumbi mirongo, ni ukwama umuntu yiteze ko hagira abo bigirako ingaruka atari nziza. Iyi kompanyi kandi ivuga ko idashobora gushikiriza vyinshi ku mwidondoro w'uyu muntu mu ntumbero yo kumubikira ibanga. Mw'itangazo yasohoye dusoma tuti: ""Turiko turigira vyinshi kandi kuri ino ndwara y'uyu muntu, ni nkenerwa ko tumenya vyose kuri we kugira ngo bishobore gufasha n'abandi"". Si rwo rucanco rwa mbere ruhagaritswe vy'agateganyo rwariko rurageragezwa. Mw'igeragezwa ririko rirakorwa n'ishure kaminuza ya Oxford, hari uwariko arageragerezwako nawe nyene yanduye indwara itasiguwe neza biba ngombwa ko babanza guhagarika urucanco rwariko rurakorwa. Ariko mu nyuma rwaje kwemezwa ko ata ngorane rufise, ko rero rushobora gusubira kugeragezwa, kiretse muri Amerika aho abagenduzi bakiganira n'ikompanyi Astra Zeneca. Hafi incanco 180 nizo ziriko zirageragezwa kw'isi yose, ariko nta na rumwe rurashobora guheza kugeragezwa. Urucanco rw'ikompanyi Johnson & Johnson, co kimwe n'uru rwa kaminuza ya Oxford ikorana na Astra Zeneca, rugeze ku ntambwe ishimishije. Johnson & Johnson yatanguye kurondera abantu yogeragerezako mu mpera z'ukw'icenda, ifise intumbero yo kurondera abashika 60.000 ku bigo birenga 200 muri Leta Zunze Ubumwe za Amerika co kimwe no muri Amerika y'Ubumanuko no muri Afrika y'Epfo."	https://www.bbc.com/gahuza/amakuru-54524277
health	Covid-19: urucanco Pfizer/BioNTech rwemejwe, rugiye gutangura gutangwa mu ndwi iza mu Bwongereza	"Ubwongereza ni co gihugu ca mbere kw'isi cemeje urucanco rw'ikigo Pfizer, BioNTech, mu ntambara yo kurwanya coronavirus, rukaba rugiye gutangura gutangwa ku bantu benshi. Ikigo c'Ubwongereza kijejwe kugenzura imiti MHRA, kivuga ko uru rucanco rukingira Covid-19 ku bice 95% ata ngorane ruteye. Igikorwa co gucandaga gishobora gutangura mu misi mike ku bantu barukeneye cane gusumba abandi, harimwo abatama n'abatamakazi hamwe n'ababangamiwe gusumba. Ubwongereza bumaze gutumako imiliyoni 40 z'uru rucanco kugira bashobore gucandaga abantu imiliyoni 20. Uru rucanco Pfizer/BioNTech ni rwo rwa mbere runyarutse kwemezwa, inyuma y'amezi cumi gusa mu gihe izindi zishobora gufata imyaka cumi. Umushikiranganji wa mbere Boris Johnson yanditse ku rubuga rwa Twitter ati: ""Incanco ni zo zizoshobora kudufasha gusubirana ubuzima maze tugasubira mu bikorwa vy'iterambere"". Umushikiranganji w'amagara y'abantu w'Ubwongereza, Matt Hancock, yabwiye BBC ko abanyagihugu bazohamagarwa n'ikigo NHS umwanya wabo wo gucandagwa ugeze. Umukuru w'igisata kijejwe amagara y'abantu, NHS, Sir Simon Stevens, avuga ko igisata kijejwe ubuvuzi kiriko kiritegurira ""isekeza rikomeye ryo gucandaga mu mateka y'igihugu cacu"". Hafi ibitaro 50 biragabirije, mu gihe hari ibindi bigo vy'ugucandaga biriko birategurwa. Hagati aho, abahinga bavuga ko n'aho izi ncanco zishobora gutangura, abanyagihugu bategerezwa kuba magabo, bakama bakurikiza amabwirizwa ajanye no guhagarika coronavirus. Ni ukuvuga kwirinda kwegerana, kwambara udupfukamunwa, kandi abafise ibimenyetso vy'uwu mugera bagapimwa mbere bagasabwa kwitandukanya n'abandi. Prof Danny Altman, umwigisha kuri kaminuza Imperial College London, avuga ko aya makuru y'iyemezwa ry'uru rucanco ""akomeye cane"". Ihinguriro Pfizer ryakoze uru rucanco rivuga ko iyi ari itsinzi ikomeye. Abahinga bakoze urutonde mfatakibanza rw'abantu babangamiwe gusumba abandi. Imbere y'abandi haza abasanzwe baba mu bigo vy'irerero n'ababikoramwo, abantu barenza imyaka 80 hamwe n'abandi bakozi bo mu gisata c'amagara y'abantu. Ni bo bazotangura guhabwa uru rucanco - bamwe mbere mu ndwi itangura. Mu nyuma uko imiti izogenda iboneka mu 2021, hazogenda haba isekeza ryo gucandaga abantu bose barengeje imyaka 50, hamwe n'abakiri bato basanzwe bafise izindi ndwara. Umuntu aterwa inshinge zibiri, hagati ya rumwe n'urundi hagategerezwa guca iminsi 21, uru rwa kabiri rukaba ari urwo kwongera inguvu. Haraca indwi nkeya kugira ngo urucanco rukore neza mu mubiri. Izindi ncanco za Covid ziteye he? Hari izindi ncanco zishobora kwemezwa mu minsi ya vuba. Hariho rumwe rwakozwe n'ikigo co muri Amerika Moderna rukora nk'urwa Pfizer. Ubwongereza bwaramaze kugura izishika imiliyoni indwi zishobora gushika  inyuma ya Pasika. Hari urundi rwahinguwe n'ikigo ca kaminuza ya Oxford gifadikanije na AstraZeneca, ikigo co mu Bwongereza nyene gihingura imiti, Ubwongereza bukaba bwaramaze gusaba izishika imiliyoni 100 zarwo. Uburusiya na bwo busanzwe buriko burakoresha urundi rwitwa Sputnik, mu gihe igisirikare c'Ubushinwa na co nyene camaze kwemeza urundi rwahinguwe n'ikigo CanSino Biologics. Izi zompi zikora co kimwe n'uru rucanco rwa Oxford."	https://www.bbc.com/gahuza/amakuru-55158786
religion	Uganda: Uwigize umuhanuzi w'idini yakubise abayoboke yapfunzwe	Umugabo wo muri Uganda yigize umuhanuzi w'idini yagirijwe ivyaha vyo guhohotera no gukora urudandaza rw'abantu. Umuhanuzi Kintu Dennis w’ishengero Hoima Empowerment Church International yabonetse muri video yarabwe cane ariko arakubita inkoni abayoboke b’ishengero ryiwe. Igipolisi cafashe uwo mugabo w’imyaka 42 kuwa gatatu w’ino ndwi ari kumwe n’abandi bayoboke b’iryo shengero bane nyuma y’aho iyo video yitwariwe. Afatwa amasanamu ariko arategeka abakozi bo mw’ishengero ngo baje imbere y’isengero bakubitwe canke bahebe kugaruka mu masengesho bace banatakaza amahirwe yo gukora kuri microphone yiwe. Ico gihe cose, abaje gusenga bagumye barorera mu gihe abo bakozi baza barakubitwa umwe inyuma y’uwundi hariko haravuga akaziki koroheje ka piano. Umuhanuzi Kintu yabariye abakora itohoza ko yariko arasubiramwo ivyo Yezu yakoze, igihe yasanga abantu bariko baradandariza mw’isengero, nk’uko biri mu rwandiko rw’igipolisi. Abajejwe intwaro kandi bavuga yuko yayobora iryo shengero atavyemerewe n’amategeko. Ugusaka kwakozwe m’iryo sengero kwatoye inkoni zitatu igipolisi kivuga yuko ari zo zakoreshwa mu gukubita abayoboke. Kintu Dennis yagumijwe mw’ibohera gushika itari indwi Nyakanga (9). Uganda ifise amashengero menshi ya gi-Kristu akorera hose mu gihugu. Ntagenzurwa kandi menshi muri yo atwarwa n’abagabo canke abagore biyita intumwa z’Imana.	https://www.bbc.com/gahuza/articles/c0j10j553nzo
health	Australia: 'Abanyamahanga batubahiriza amategeko ya Covid bazirukanwa'	"Umushikiranganji ajejwe abimukira muri Australia yavuze ko abanyamahanga bazofatwa bariko bararenga ku mategeko ajanye n'amagara y'abantu bashobora gusubizwa iwabo. Alex Hawke yavuze ko yababajwe cane n'ivyo yabonye kuri 'beach' ya Bronte i Sydney ku musi wa Noheli. Video y'abantu benshi yashizwe ku mbuga ngurukanabumenyi yerekana urwaruka ruririmba rwongera rutamba, rurenze ku mategeko yo kugwanya coronavirus. Bamwe mu babiboneye bavuze ko benshi bari abongereza. Ingabo zidasanzwe za Australia zagirizwa kwica abasivire muri Afghanistani Uko inyoni ya gasuku yarokoye nyirayo wari ugiye guhira mu nzu Virusi ya Covid imara 'iminsi 28 itarapfa' muri 'laboratoire' Australia iri mu rugamba rwo kugwanya ico kiza giherutse kwongerekana inyuma y'amezi atari make ata muntu abonetse yanduriye mu gihugu hagati. Iyaduka bushasha bw'uwo mugera indwi imwe imbere ya Noheli ryatumye hasubira gushirwaho ayandi mategeko yo kwikingira muri ico gisagara, harimwo kubuza amakoraniro menshi mu biruhuko no kwiyugarana mu karere kamerewe nabi ka Northern Beaches. Ubu abamaze gufatwa muri iryo yongerekana ry'ico kiza bashika 129. Hawke yabwiye radio Sydney ati:""Mu gihe umuntu ageramiye umutekano w'abantu c'anke amagara, viza yiwe ishobora gufutwa ."" Yavuze ko yasavye ubushikiranganji bw'intwaro yo hagati mu gihugu gukorana n'abategetsi ba New South Wales (NSW) muri iyi misi himirije umwaka mushasha kugira ngo umuntu wese azofatwa ""akora ibintu bidakurikije amategeko"", viza yiwe izoce isubira kwihwezwa na reta. Yavuze ko benshi mu bafise viza z'akanya gato bubahiriza amategeko y'amagara y'abantu. Igipolisi kivuga ko ata n'umwe mu bari mu musi mukuru i Bronte yaciwe amande canke ngo ahanwe. Australia yarugaye imbibe ku bantu nka bose kiretse ku benegihugu batashe canke abafise uruhusha rwo kuba muri ico gihugu n'imiryango yabo mu kwezi kwa gatatu. Mu kwezi kwa kane, reta yavuze ko hariyo abantu barenga imiliyoni zibiri bafise viza y'umwanya muto muri ico gihe."	https://www.bbc.com/gahuza/amakuru-55477588
health	Coronavirus: OMS ihanura abantu kwambara udupfukamunwa	"Ishami rya ONU rijejwe amagara y'abantu kw'isi, OMS/WHO, ryahinduye imvugo, aho rihanura abantu kwambara twa dupfukamunwa mu ntumbero yo guhagarika ikwirakwira rya coronavirus. Iryo shirahamwe mpuzamakungu rimenyesha ko hari amakuru mashasha ryaronse yerekana ko utwo dutambara ""dushobora kuzibira impwemu zirimwo umugera "". Hari ibihugu bimwe bimwe mu bice bitandukanye vy'isi bitegeka canke bisaba abanyagihugu kwambara utwo dutambara iyo baramutse basohoka. OMS yahora ivuga ko ata vyemezo vyari bihari vyari gutuma isaba abantu batarwaye kwambara  udupfukamunwa. Muganga Maria Van Kerkhove, arongoye umurwi w'abahinga ba OMS ku biraba Covid-19, yabwiye itororokanirizo ry'amakuru Reuters ko abanyagihugu basabwa kwambara udupfukamunwa ""dukozwe mu dutambara dusanzwe - bivuga ko atari twa dutambara twambarwa n'abaganga"", mu gihe bagiye ahantu bikeka ko bashobora kwandurira. OMS yagumye ivuga ko udupfukamunwa twambarwa n'abaganga dukwiye kwambarwa n'abantu barwaye canke abariko barabafasha. Iryo shirahamwe rivuga ko iyo ngingo ifashwe inyuma y'ubushakashatsi buherutse gukora. Muganga Van Kerkhove ati: ""Dusaba ko ibihugu vyohimiriza abanyagihugu bavyo kwambara udupfukamunwa"". Aho nyene, OMS ishimangira ko udupfukamunwa ko ari kimwe mu bishobora gutuma ikwirakwira rigabanuka - ariko y'uko abantu batohava bijajara bakadufata nk'urukingo. Tedros Adhanom Ghebreyesus arongoye OMS ati: ""Udupfukamunwa twonyene ukwatwo sitwo tuzogukingira Covid-19"". Gushika ubu, abashika imiliyoni 6.7 kw'isi baramaze kwandura coronavirus, nayo hafi 400.000 bakaba bamaze guhitanwa n'ico kiza kuva cadutse mu mpera z'umwaka uheze, nk'uko bitangazwa n'ishure kaminuza John Hopkins."	https://www.bbc.com/gahuza/52947193
religion	"Papa Francis: Gatolika yakoze amakosa mu ""gucinyiza imico y'abandi"""	"Umwungere wa Elkeziya Gatolika, Papa Francis, yavuze ko iryo shengero ryakoze amakosa mu gushimikira ku muco umwe gusa, rimwe na rimwe hakanakoreshwa inguvu mu gushika ku mugambi waryo Papa yavuze yuko ivyo vyahombeje Ishengero ubutunzi butandukanye bwo mu mico n'imigenzo myinshi. Yavuze yuko inyigisho z'ishengero zerekanye yuko hakwiye kwubahirizwa ""inkomoko y'umuco n'akaranga vya buri muntu."" Ivyo Papa Francis yabivugiye mu mubonano rusangi uba buri wa gatati i Vaticano. Abivuze mu gihe hari umwidogo ku mugabane wa Amerika y'ubumanuko ku vyagizwe igihe Espagne yigarurira ico gice c'isi ikanashira mu bukoroni ba kavukire baho. Kuwa kabiri umukuru w'igisagara ca Mexico mu gihugu ca Mexique yavuze yuko igishusho c'umugore kavukire kizosubirira ica Christopher Columbus (afatwa nk'uwatoye aho umugabane wa Amerika uri) muri kimwe mu bice bikomeye vy'uwo muji."	https://www.bbc.com/gahuza/amakuru-58900426
politics	Félix Tshisekedi wa Kongo na Petero Nkurunziza w'Uburundi bumvikanye ko bagiye gukomeza ubucuti	"Uburundi na Repubulika Iharanira Intwaro Rusangi ya Kongo vyiyemeje gukorera hamwe mu kurwanya imirwi yitwaje ibirwanisho muri Kongo igahungabanya umutekano . Ivyo ni ivyavuye mu mubonano Perezida  Petero Nkurunziza w'Uburundi yagiranye na mugenziwe Félix Antoine Tshisekedi Tshilombo wa Kongo ejo ku wa gatanu mu rugendo rwiwe i Bujumbura. Itangazo ryasohowe n'abashikiranganji bajejwe imigenderanire  b'ivyo bihugu vyompi inyuma y'urwo rugendo rivuga ko abo bategetsi bumvikanye ko ari nkenerwa y'uko bakomeza amashirahamwe ahuza ibihugu vy'akarere kugira ngo bashobore ""gukomeza amahoro, umutekano n'iterambere rirama"". ""Kuri ivyo, abo bakuru b'ibihugu bumvikanye gushira mu ngiro imigambi ivyo bihugu bihuriyeko mu ntumbero yo kurwanya imirwi yitwaje ibirwanisho ikorera ku butaka bwa Kongo  kandi bakama bakurikiranira hagufi ibibazo bijanye n'umutekano w'ivyo bihugu vyompi"". Iryo tangazo ariko ntirivuga iyo migambi iyo ari yo. Rivuga kandi ko abo bategetsi bihweje urugero rw'ugufashanya ivyo bihugu bigezeko, bakaba basanze amasezerano asanzwe ahari abihuza adashirwa mu ngiro bikwiye. Bumvikanye ko batanguza umugambi mushasha w'ukunagura uko gufashanya uzoshigikirwa n'ibikorwa biboneka, kandi ko bagiye kwama bavugana gusumba. Urwo rugendo rwa Perezida Tshisekedi  mu Burundi ruje inyuma y'urundi yari amazemwo iminsi ibiri mu gihugu ca Tanzania. Bwana Tshisekedi ariko agerageza gukomeza ubucuti hagati y'igihugu ciwe n'ibihugu bibanyi, cane cane ibihugu vyo mu muryango wa Afrika y'Ubuseruko. Kw'igenekerezo rya 8 z'uku kwezi, Bwana Tshisekedi yarandikiye Perezida Paul Kagame asanzwe arongoye uwo muryango muri kino gihe amusaba ko igihugu ca Kongo cokwakirwa muri uwo muryango uhurikiyemwo ibihugu vya Kenya, Tanzania, Uganda, u Rwanda, Uburundi hamwe na Sudani y'Epfo."	https://www.bbc.com/gahuza/amakuru-48648388
health	"Amagorwa yo kubaho ufise indwara idasanzwe ituma ""ashobora gutabwa nk'akanuka"""	"Fide Mirón yari afise imyaka 18 igihe atangura kubona ko ariko arahohoterwa n'urunganwe mu gisagara ca Barcelona. Baramwirukanye, bamufata nk'igikinisho, nk'uko we nyene abivuga. Bamuraba nk'agahabwa baravye isura yiwe ingene yari imeze, isura yiwe yahindutse kubera indwara izwi kw'izina rya porphyrie érythropoïétique congénitale. Iyo ni indwara idasanzwe idakunze kwibonekeza ariko mbi cane, yanduye kuva akiri uruhinja. Haciye imyaka 15, Fide yahawe ubutumwa budasanzwe. Bwari buvuye kuri umwe mu bahora bamutyekeza, ariko asaba imbabazi ku nyifato y'ubwana - nk'uko wenyene abivuga ubu - yerekanye kuri we igihe yari mu myaka y'ubuyabaga. Uyu nyene kwigaya yaributse Fide igihe yariko atanga ikiganiro ku banyamakuru aho yavuze ko yarwanije uyu muntu yari fafashwe n'indwara ico gihe yitwa Günther. Ariko rero ntakunda kuvuga ""ivyamubayeko muri kahise"". Ntaco bikivuze kuri we. Ikimuha ingoga ni uko ubuzima bwiwe bwitaweho cane mbere n'utwigoro tukaba turiko turakorwa kugira ngo haboneke inyishu canke umuti wo gushobora kugabanya ingaruka z'indwara yiwe. Ni indwara mbi cane. Yonona igitigu (umwijima mu Kinyarwanda), igatuma umuntu akama amaraso, akagira ibisebe ku ruhu. Ibihimba vy'umubiri birabora gushika aho bikoroka, arico gituma bayita 'porphyria mutilante'. Mirón ubu afise imyaka 46, uku niko asigura ubuzima bwiwe bwose. Iyi ndwara irababaza cane. Ibisebe vyatanguye kwibonekeza afise amezi atandatu gusa, akiri uruhinja. Abavyeyi banje barantwaye kwa muganga, ariko ico gihe nta bintu vyinshi vyari bizwi kuri ino ndwara. Ico bambwiye conyene ni izina ryayo. Nta muti wari ho - mbere gushika n'ubu ntawubaho - kandi gushika ubu nta wuzi nimba uzoteba uboneka. Ati: ""Ikintu conyene cari kizwi ni uko yari indwara ikomeye cane, vyumvikana ko ntari gushobora kubaho mu buzima busanzwe nk'ubw'abandi. ""Vyari ngombwa ko ngerageza kwirinda ico cose cotuma nsinzikara, nategerezwa kwirinda kuja ku zuba. ""Kubera ko iyi ndwara yanteye gukama amaraso, nakenera guhabwa amaraso buri minsi 15. Mu bwana bwanje bwose namye mpabwa aya maraso. ""Iyi ndwara yaza nk'ikiza, uko bukeye uko bwije. Uko navyuka mu gitondo niko nasanga haje igikomere gishasha. Kubera ibikomere naracitse ibikonjo, isura yanje irasibangana. Bwari ububabare budahera, burenze urugero, bubabaza umutima."" Ku myaka 14, niho umubiri wiwe wahagarika ivyo kwama aterwa amaraso. Indwara yarahagaze. Ariko ntaho yagiye, ni nk'uko yabaye imuhaye akaruhuko. ""Ububabare burabandanya, ariko ntabwo bikomeye nko mu bwana bwanje. Iriyadukiza."" Isura yisa ""Si nsa n'abandi kubera ingaruka z'iyi ndwara. Ziribonekeza. Ndazi neza ko zishobora kuntuma ntabwa nk'akanuka. ""Ariko ibi ntaco bimbwiye. ""Umuntu wese yashatse kumenya uwo ndi we aranzi ingene meze n'ico nshoboye. ""Umuntu wese yagumanye n'umurwayi Fide yarabonye ko ubu buzima n'ububabare nagize vyampaye inguvu. ""Nivyo koko narababaye cane igihe iyo miyabaga i Barcelona bariko barantyekeza. ""Umuntu arigira uw'ejo agafata ko ata n'umwe ariko aramuraba. Ku muhingamo w'uyo munsi narabaye igikinisho ciwe. ""Ariko ivyo ni ibisanzwe, ni ikintu gito cane c'ubwana, ariko kubona inyuma y'imyaka myinshi yubahutse kunsaba imbabazi biranezereye cane. Nta nyishu Akomeza ati: ""Ikintu kibi cane ntabwo ari ububabare umuntu yumva, ni irungu. Ntabwo nshaka kuvuga irungu ry'ukuba uri ukwawe, oya, ahubwo ni irungu ryo kubura inyishu, ukabura n'abakwereka inzira wofata. ""Mfise abaganga banshigikira, ariko ntabwo higeze haboneka umuti nyawo. ""Ni ibihe biremereye cane rwose kandi bibabaza, iyo wumva ko inzira zose zugaye kandi utagira iyo uja. ""Iyo mbajije inyishu, numva umengo ndiko ntera ingorane. Ikibazo canje kiragoye cane kandi kubera ko twese tugenda twihuta, rimwe na rimwe twitaho gusa ibintu twibaza ko dushobora gutorera umuti. ""Si benshi bameze nkanje."" Yongera ati: ""Kuva nkiri muto natanguye kurondera abandi bantu boba bameze nkanje kugira ngo duhimirize ubushakashatsi mu ntumbero yo kurondera umuti. ""Hari umwe nashoboye gutora muri Cuba, uwundi muri Brezili, uwundi muri Leta Zunze Ubumwe za Amerika. ""Ndafise abantu umunani bari muri Espanye. Nka bose bameze neza, ariko mu ci riheze hari umugenzi yapfuye. ""Indwara yiwe yahavuye imera nabi. Ntushobora kumenya uko ibintu bizogenda. ""Nico gituma ubu nitayeho cane kuyerekana no kurondera inyishu. ""Kimwe mu vyo nashoboye gushikako mu bushakashatsi nakoze, ni uko nashoboye guhura na muganga Millet maze dutangura urugendo rwo kurondera umuti. ""Iyi nzira iriko iratanga umwimbu kuko mu myaka ibiri iheze hashoboye kuboneka umuti ukora kuri ino ndwara. ""Waramaze kwemzwa n'ikigo c'ubuvuzi c'i Burayi (European Medicines Agency) ubu turindiriye ko bawukorera igerageza mu buvuzi kugira ngo turabe ingaruka zawo ku barwayi."" Ni inzira itanga umwizero. ""Umuryango wanje wambereye ubuzima bwanje. Papa yampaye amaraso nari nkeneye kugira ngo nshobore kubandanya mbaho, ariko maze kugera ku myaka icenda yarapfuye ahitanywe n'isanganya ry'umuduga. Urupfu rwiwe rwaradukozeko twese, ariko cane cane jewe. ""Inkingi y'amagara yanje yari isenyutse ni umuntu yampaye amaraso yiwe. ""Ubuzima ni amazi. Uno munsi uriho ariko ejo nturiho. Nategerezwa kurwana kugira ngo nshobore kubandanya mbaho. ""Ku rundi ruhande, mama yamye anshigikira kandi yikoreye umuzigo munini w'indwara yanje. Ni umuntu akomeye cane kandi ntiyigeze ahengeshanya kunyitaho. ""Ubu ntegerezwa kwitaho ubuzima bwanje gusumba, ariko iyo ndonse akanya ndakunda gutembera, nkabonana n'abantu kugira ngo nsangire ivyiyumviro nabo. ""Ubu ubuzima bwanje bwarahindutse. Nk'umugore akiri muto, sinashoboye kwiga kubera uburakari bw'iyi ndwara n'imiti yayo ibabaza cane, ariko natanguye igikorwa co kwigisha abantu. ""Ikinti ico ari co cose kiba mu buzima gitanga icigwa kanaka. ""Numva umengo nshobora kuguruka""."	https://www.bbc.com/gahuza/amakuru-54599863
sports	CECAFA: Tanzania 4 - 0 Burundi, umumenyereza ati 'badusumvya ubuhinga'	"Mu rukino rwa kabiri rw'umurwi nserukiragihugu w'abagore mw'ihiganwa rya CECAFA, umurwi w'u Burundi ntiworohewe, kuko urukino rwarangiye utsinzwe na Tanzania ibitsindo 4-0. Umumenyereza w'uyo murwi aremera ko barushijwe, ariko akavuga ko bagiye kwikosora mu zindi nkino zimirije. Uburundi buri mu murwi B kumwe na Tanzania, Sudani y'Epfo, na Zanzibar, u Burundi buri mu kibanza ca kabiri n'amanota atatu, inyuma yo gutsinda Zanzibar ibitsindo 5-0 mu rukino rwa mbere rwabaye ku wa gatanu. Mu kiganiro yahaye abamenyeshamakuru inyuma y'aho u Burundi butsindiwe na Tanzania, Daniella Nibimenya, umumenyereza w'umurwi w'u Burundi, avuga ko ataco batagize. Ati: ""Bakinye neza kandi bakurikije impanuro twabahaye, n'aho twatsinzwe twakinye neza"". Avuga ko Tanzania yabatsinze kubera abakinyi bayo bazinanye kuko basanzwe bakinana kuva kera kandi ko babasumvya n'ubuhinga. Urwo rukino rwari rurindiriwe n'abakunzi b'umupira w'amaguru benshi, na rirya abenshi mu bagize umurwi w'u Burundi harimwo abasanzwe bakina mw'ihiganwa rya Tanzania. ""Twakinye aho tugeza, kandi haburana babiri hagatsinda umwe, ni ibisanzwe. Twatsinzwe uno munsi, ariko ihiganwa rirabandanya, tuzorurwana gushika ku kanyuma"". Nibimenya avuga ko bagiye kwikosora kugira ngo baze bavyifatemwo neza mu nkino ziri imbere. Uburundi bwiteze guhura na Sudani y'Epfo mu rukino rutegekanijwe ejo ku wa gatatu isaha umunani mu masaha y'i Dar es Salaam. Iryo higanwa rya CECAFA ririko ribera i Dar es Salaam muri Tanzania ryatatanguye ku wa 16 z'uku kwezi rihuza imirwi umunani iva muri Uganda, Kenya, Ethiopia, Tanzania, Burundi, Djibuti Zanzibar na Sudani y'Epfo."	https://www.bbc.com/gahuza/imikino-50471748
politics	Qasem Soleimani: Abantu baje ari benshi i Baghdad mu muhango wo kumwunamira	"Isinzi ry'abantu ku murwa mukuru wa Irake, Baghdad, bitabiriye umuhango wo guherekeza umugaba w'ingabo wo muri Irani, Qasem Soleimani, yiciwe mu gitero c'indege za Amerika ku wa kane. Soelimani niwe yari kw'isonga mu gutegura ibikorwa vya gisirikare vya Irani mu karere k'uburasirazuba bwo hagati, kandi Irani yararahiye ko itegerezwa guhorera urupfu rwiwe. Ikiziga ciwe vyitezwe ko gisubizwa muri Irani kugira ashingurwe mu muji yavukiyemwo. Iryo sinzi ry'abantu i Baghadad ryari ryaje kandi kwunamira Abu Mahdi al-Muhandis, umugaba w'ingabo w'umunye Irake yatwara umugwi ushigikiwe na Irani wa Kataib Hezbollah. Uwo mugwi niwo wavuyemwo utugwi tuzwi nka Popular Mobilisation units, dufashe mu mugongo imigwi y'abarwanyi muri Iraki yiganjemwo iyishigikiwe na Irani. Abaje kwunamira abo bishwe, imbere y'uko umuhango utangura, baza barazungagiza amabendera ya Irake n'ay'imigwi y'abarwanyi baririmba bati ""urupfu kuri Amerika"". Bakoze urugendo rwakwiragiye mu mabarabara, bamwe bitwaje amasanamu ya Soleimani abandi bitwaje ay'umukuri w'ikirenga wa Irani, Ayatollah Ali Khamenei. Amakuru avuga ko ibiziga vy'abanye Irani bishwe bica bijanwa muri Irani ku mugoroba, ico gihugu kikaba cashizeko iminsi itatu yo kugandarira uwo mu jenerale yagandaguwe. Ipfubwa ryiwe rizoba kuwa kabiri mu muji yavukiyemwo wa Kerman mu ntara yo hagati muri Irani. Ariko hari abanye Irake bo banezerewe barigina mu mabarabara ya Baghdad bumvise amakuru y'urupfu rwa Soleimani. Yagirizwa kuba yarateguye ibikorwa vyo guhasha abantu bari mu myiyerekano mu mutekano yo gusaba umuzo wa demokrasi mu mezi aheze. Televiziyo ya leta ya Irake ku wa gatanu yavuze ko habaye ikindi gitero c'indege mu gihugu, amasaha 24 nyuma y'iyicwa rya Soleimani. Umwe mu basirikare ba Irake yabwiye ibiro ntaramakuru Reuters ko abantu batandatu biciwe muri ico gitero kindi, cagabwe ku rukurikirane rw'imiduga y'abarwanyi bo muri Irake mu masaha ya kare mu gindo co kuwa gatandatu. Umuvugizi w'isigirikare ca Amerika yahakanye ivy'uko boba ari bo bagize uruhara muri ico gitero kindi. Leta Zunze Ubumwe za Amerika zavuze ko zarungitse abandi basirikare ibihumbi bitatatu mu burasira zuba bwo hagati gufasha mu gihe hogira ikiba kubera igitero c'indege cagabwe."	https://www.bbc.com/gahuza/amakuru-50993018
sports	Ayavugwa mu mupira w'amaguru: Lewandowski, Ramsdale, Abraham, Werner, Bowen, Pogba, Neves	Chelsea yamaze kuvugana n'umuserukizi w'umusatirizi wa Bayern Munich umunya Pologne Robert Lewandowski w'imyaka 32 mu ntumbero yo kurondera ko yokwimukira i Stamford Bridge. (Bild, via Sun) Arsenal iriko iregeranya imiriyoni zirenga 41 z'amadorari y'abanyamerika kugira ngo irabe ko yoronka umunyegori wa  Sheffield United umwongereza Aaron Ramsdale w'imyaka 23. (Talksport) Ariko, aba Gunners basabwa gushikana imiriyoni 44 z'amadorari kugira ngo bashobore kuronka Ramsdale, ku ncuro zibiri zose bamaze kumurondera bakaba babwiwe ko amafaranga bashaka kumutangako ari make.  (Times) Chelsea iripfuza kurekura umusatirizi w'umwongereza Tammy Abraham ngo yinjire mu bakeba bayo Arsenal ku masezerano y'intizo. Tottenham na West Ham nayo nyene iripfuza uyu mukinyi w'imyaka 23.  (Sun) Umusatirizi wa Chelsea umudagi Timo Werner w'imyaka 25 aremera ko ashobora kuva muri Chelsea muri rino ci, akavugwa ko yipfuza gusubira muri Bundesliga, ihiganwa ryo mu Budagi. (90min) Liverpool irashobora kugurisha umukinyi w'inyuma, umwongereza Nat Phillips w'imyaka 24, umukinyi wo ku ruhande umunya Pays de Galles Harry Wilson w'imyaka 24, umusatirizi w'umubirigi Divock Origi w'imyaka  26, umunya Pays de Galles akina inyuma Neco Williams w'imyaka 20 hamwe n'umuswisi akina hagati Xherdan Shaqiri w'imyaka 29, ikaba yipfuza kwegeranya imiriyoni ziri hagati ya 82 na 96 z'amadorari.  (Liverpool Echo) Liverpool yamaze kubona umusatirizi ishobora kurondera, uyu nawe akaba ari umwongereza Jarrod Bowen w'imyaka 24  wa West Ham. (Athletic, subscription required) Paris St-Germain iripfuza umukinyi wo hagati wa  Manchester United, umufaransa Paul Pogba w'imyaka 28, ariko ni ngombwa ko ibanza kugurisha abakinyi kugira ngo ishobore kumuronka. (Sky Sports) Manchester United iri imbere ya Arsenal mu rugamba rwo kurondera umukinyi wo hagati wa Wolves umunya Portugal Ruben Neves w'imyaka 24 muri rino ci ku miriyoni zirenga 48 z'amadorari y'abanyamerika. (Talksport) Manchester United irabandanya ibiganiro n'umukinyi w'inyuma wa  Real Madrid umufaransa Raphael Varane w'imyaka 28. (Daily Express) Hagati aho, Manchester United yemereye umukinyi wo hagati w'umudagi Leon Goretzka w'imyaka 26 umushahara ungana hafi na 275.000 y'amadorari y'abanyamerika ku ndwi mu gihe amasezerano afitaniye n'umurwi wiwe Bayern Munich azoba arangiye mu ci riza.  (Mail) Ariko Real Madrid nayo nyene yatanguye kuvugana na Gortezka kugira irabe ko yomuronka. (Bild, via Marca) Aston Villa iri mu biganiro kugira ngo irabe ingene yogura umukinyi wo hagati wa Norwich City umwongereza Todd Cantwell w'imyaka 23. (Football Insider) Villa iriteguye kandi kugura umukinyi wo ku ruhande wa Bayer Leverkusen umunya Jamaica Leon Bailey w'imyaka 23 ku giciro kiri hagati y'imiriyoni 34 na 41 z'amadorari y'abanyamerika. (Mail) Crystal Palace iri mu biganiro na  Schalke kugira ngo irabe ko yoronka umunya Turukiya akina inyuma Ozan Kabak w'imyaka  21 ku giciro kiri hagati y'imiriyoni 13 na 16 z'amadorari y'abanyamerika.  (Guardian) Everton yinjiye mu rutonde rw'imirwi iriko irakurikiranira hagufi ingene ibintu bimeze muri Manchester United ku musatirizi w'umwongereza Jesse Lingard w'imyaka 28. (Sun) Umumenyereza wa West Ham David Moyes ashobora kurondera umukinyi wo hagati wa Chelsea umwongereza Ross Barkley w'imyaka 27 mu gihe uyo murwi wonanirwa no kugura Lingard. (90min) Newcastle yasubiye kuvyura ibiganiro kugira ngo irabe ko yoronka umukinyi wo hagati wa Southampton umunya Gabon Mario Lemina w'imyaka 27 ku giciro c'imiriyoni zababa zitanu z'amadorari y'abanyamerika, ikaba yiteze ko ishobora gushika ku masezerano muri ino ndwi. (Mail) Umukinyi wo hagati wa West Brom umunya Brésil Matheus Pereira w'imyaka 25 yasubiye gutera amero imirwi itari mike ya  Premier League na Bundesliga. (Express and Star) Leeds United airi hafi yo kuronka umukinyi wo hagati wa Chelsea umwongereza Lewis Bate w'imyaka 18.  (Leeds Live) Umukinyi wo hagati w'umunya Hollande Donny van de Beek w'imyaka 24 avuga ko vyanka vyakunda azoguma muri Manchester United muri rino ci n'aho imirwi itari mike yo mu Butaliyano, muri Espagne no mu Budagi imurondera.  (Manchester Evening News) Juventus iri hafi yo gushika ku masezerano na Sassuolo ku mukinyi wo hagati w'Ubutaliyano Manuel Locatelli w'imyaka 23. (Corriere dello Sport, in Italian) Barcelona ihannzwe n'ingorane z'imishahara bigashobora kuba ngombwa ko iyigabanya igakurako imiriyoni 606 z'amadorari y'abanyamerika kugira ngo ishobore gukurikiza urugero rw'imishahara muri La Liga.  (Star)	https://www.bbc.com/gahuza/imikino-57928035
sports	Hugo Santillan: Uyu munye Argentine yasandavye azize ibikomere vy'ingumu	"Umuterangumu wo muri Argentine, Hugo Santillan, yishwe n'ibikomere yagize mu mukino wo guterana ingumu, nyuma y'iminsi uwundi muterangumu wo mu Burusiya, Maxim Dadashev, nawe apfuye. Uwo musore w'imyaka 23 yaguye hasi mu rubuga kuwa gatandatu nyuma gatoyi y'urukino rw'urwego WBC Latino Silve rw'abafise ibiro biri hagati. Urwo rukino rwamuhuza na Eduardo Javier Abreu muri Argentine, rwarangiye abo baterangumu babiri banganije. Yajanywe kwa muganga aca arabagwa ku buryo bwihuse ariko aca acikana kuwa kane. Urwego rujejwe umukino wo guterana ingumu kw'isi, World Boxing Council, rwasohoye ubutumwa ku rubuga hwaniro twitter bugira buti ""Rest in Peace, Hugo Santillan"", canke ""Ruhuka amahoro, Hugo Santillan"". Santillan ni umuterangumu agira kabiri apfuye ahitanywe n'ibikomere yakuye mu mukino muri ino indwi, nyuma y'urupfu rwa Dadashev rwemejwe kuwa kabiri. Uwo musore w'imyaka 28 yari yashizwe mu bitaro kubera kuvirirana mu bwonko, nyuma y'urukino rw'abafise ibiro vyinshi yakinye na Subreil Matias, rwahagaritswe mu mpera ku ngunga ya 11 ku wa gatanu uheze. Yarabazwe kwa muganga ariko birananirana ko atora mitende. Uwutegura inkino zo guterana ingumu, Kalle Saueland, yanditse kuri twitter kuwa kane agira ati: ""Ni indwi ibabaje cane ku mukino wo guterana ingumu""."	https://www.bbc.com/gahuza/imikino-49120237
health	Italy: Amazi atwara imicafu yabonetsemwo umugera wa coronavirus imbere y'uko imenyekana	"Abahinga b'Abataliyano bavuga ko umugera wa coronavirus watanguye kwibonekeza mu kwa 12 mu mazi atwara imicafu yava mu bisagara bibiri, imbere y'uko ico kiza gitangazwa muri ico gihugu. Ikigo c'igihugu kijejwe amagara y'abantu (ISS) kivuga ko amazi atwara imicafu yava mu bisagara vya Milan na Turin yatanguye kubonekanamwo uwo mugera ku wa 18/12/2019, ico gihe ntiwari bwanatangazwe mu Bushinwa aho bizwi ko ari ho watanguriye. Ico kigo congerako y'uko hari ivyemezo biva mu bindi bihugu vyerekana ko uwo mugera wari watanguye gukwirakwira hanasigaye n'igihe kinini imbere y'uko umenyekana. Uwo mugera watanguye gutangazwa ubwa mbere mu Bushinwa mu mpera z'ukwa 12, mu gihe mu Butaliyano hoho umuntu wa mbere yanduye iyo ndwara yatangajwe hagati mu kwa kabiri. Mu kwa gatanu guheze, abahinga b'Abafaransa bavuze ko ibipomo vyafashwe ku murwayi yikekwa ko yari arwaye umusonga ku wa 27/12 hafi y'umugwa mukuru Paris vyerekana ko yari yamaze kwandura uwo mugera. Muri ico gihe nyene mu gihugu ca Espanye, ibipimo vy'amazi atwara imicafu vyakozwe hagati mu kwa mbere mu gisagara ca Barcelona, iminsi 40 imbere y'uko ico kiza kimenyekana muri ico gihugu, vyerekana ko ayo mazi yarimwo uwo mugera. Muri ico cigwa c'ikigo ISS mu Butaliyano, abahinga bakoze ubushakashatsi ku bipimo 40 bafatiye ku bigo bishikizwamwo amazi atwara imicafu mu buraruko bw'Ubutaliyano hagati y'ukwezi kwa cumi 2019 n'ukwa kabiri 2020. Ibipimo bafashe mu kwa cumi n'ukwa cumi na rimwe nta migera vyarimwo, ivyo bikerenaka ko uwo mugera utari bwahashike, nk'uko bivugwa n'umuhinga wo mu kigo ISS Giuseppina La Rosa. Umupfasoni La Rosa  avuga ko ubwo bushakashatsi bushobora gufasha abahinga gutahura ingene uwo mugera watanguye gukwirakwira muri ico gihugu. Umuntu wa mbere yatanguye gutorwamwo uwo mugera atavuye hanze yari umurwayi wo mu gisagara ca Codogno mu ntara ya Lombardy. Ico gisagara caciye cugarwa ku wa 21 z'ukwa kabiri. Ibindi bisagara icenda vyo muri iyo ntara vyahavuye navyo vyugarwa, mu nyuma mbere n'igihugu cose kirugarwa mu ntango z'ukwa gatatu. Ikigo ISS kimenyesha ko ubwo bushakashatsi bwerekana ""akamaro ntangere"" ko gupima amazi atwara imicafu mu nzira yo gutora uwo mugera imbere y'uko amavuriro avyemeza. Ibihugu bitari bike biriko birakoresha ubwo buhinga. Mu gihugu c'u Butaliyano, hafi abantu 35.000 nibo bamaze guhitanwa na Covid-19 nk'uko bitangwa n'ishure kaminuza Johns Hopkins rikurikiranira hagufi ibijanye n'uwo mugera."	https://www.bbc.com/gahuza/amakuru-53119305
sports	Ferdinand Omanyala: Uwambere mu kunyaruka muri Africa yamara agwana n'igitutu ca kahise	"Ferdinand Omurwa Omanyala  ashobora kuba ariwe mugabo anyaruka cane muri Afrika inyuma yo guca umuhigo  kuri uwo mugabane ku metero 100 ariko uwo munya-Kenya aremera ko igihano  yafatiwe mu 2017 kubera ugufata imiti itemewe ku bakinyi kigumiza icijiji ku vyo ashikako. Yirutse amasekunda  9,77 mw'ihiganwa rya Kip   Keino Classic ryabaye ku wa gatandatu i  Nairobi  aca avanaho umwanya wari hejuru w'ama sekunda 9.85 wari wagizwe n'umunya-Afrika y'Epfo Akani Simbine mu kwezi kw'indwi. Uwo mugabo w'imyaka 25 yabwiye BBC Sport Africa ati: ""Iyo nirutse nkagira umwanya mwiza cane, abantu baramvuga ariko jewe ndiraba - nta wundi n'umwe nirukira."" Umwanya yagize umutuma aba umugabo agira umunani ku rutonde rw'abanyaruka cane kw'isi mu bihe vyose, n'ubwo yarangije ubwa kabiri inyuma y'umunya-Amerika Trayvon Bromell nawe yarushije aho wenyene yari ageze ku masekunda 9,76. Inyuma yo gutangura umwuga wiwe w'ubunonotsi mu 2016, Omanyala  yamaze amezi 14 ari mu bihano inyuma yo gupimwa bigatorwa ko yafashe imiti itemewe, avuga ko wari umuti w'ububabare yafashe. Asigura ko ""yagize ivyago vy'ivyashitse. Wari umuti w'ububabare hanyuma bija kugaragara ko warimwo steroid , ivyo nivyo vyatumye mba uwo ndi uyu munsi."" ""Vyantumye kugira inguvu zo kwivyukiranya, gukomera gusumba - kuko n'ibihe ata munonotsi n'umwe yokwifuza gucamwo - kandi n'icigwa c'uko utofata icarico cose kandi ko utokwizera umuntu n'umwe mu nkino z'ubunonotsi."" ""Vyarabaye ibihe bigoye cane kuri jewe ariko reka dushire kahise muri kahise. Dutange imbabazi, twibagire hanyuma dukomeze. Jewe ndi umuntu mbaho nkurikije aho ibintu bigeze. Rwabaye urugendo rutoroshe inyuma yo gutangura mu 2016 -imvune, hanyuma gufatirwa ibihano - ariko ivyo biri muri kahise. Ubu turiko turubaka kazoza."" Omanyala yemeza ko ashobora kunyaruka kurusha akaba avuga ko yihaye kuzoja munsi y'ama sekunda 9,70 - ikintu kimaze gushikwako gusa na rurangiranwa Usain Bolt wo muri Jamaica, mugenziwe Yohan Blake n'umunya-Amerika Tyson Gay. Uwo yahoze ari umukinyi wa rugby hanyuma agahinduka umwirutsi yumva ko ashobora kwiruka cane kuruta aho mbere akegereza umuhigo w'isi wa Usain Bolt w'amasekunda 9,58. Yavuze atwenga ati : ""Ntaho kugarukira hariho"". Uwu mwaka wamuziye neza kuko yashitse mu gice ca kabiri gishira ica nyuma mu nkino za Olympic ziwe za mbere, hanyuma agaca umuhigo wo muri Kenya ku masekunda 10,00 wanabaye umwe mu myanya itanu yiwe myiza mu mezi indwi aheze. Avuga ati: ""Nagumye ntera imbere mw'isiganwa ryose nagize kuko nagize amahiganwa menshi uyu mwaka."" ""Ivyo nivyo ngiye gukomeza mu mwaka kandi nzotangura hakiri kare nko mu kwezi kwa gatatu. Bisigura ko mu kwezi kwa gatandatu nzoba ngeze ku myanya myiza cane."" Yizigiye kuba icitegererezo ku bandi Mu gihugu kizwi cane ku banonotsi biruka ku birere biri hagati na hagati na birebire, Omanyala ubu yifuza guha intege urunganwe rushasha rw'abanya-Kenya biruka ibirere bigufi (sprinters). Avuga ati: ""Nsenga nsaba cane ko mu myaka itanu iri mbere twoba dufise ba Omanyala benshi, abana benshi bazi kwiruka, kuko ni je ndi uwa mbere nagwanye kugira nshike kw'isonga."" ""Ndazi ko hari abantu benshi bashobora kwiruka cane, mu mupira w'amaguru na  rugby, none dushoboye kuronka abirutsi 10, Kenya hari ico yoba ishitseko. ""Ubu baremera ko bishoboka kuko abenshi mu babigerageje bacibwa intege n'abavyeyi babo canke abandi bantu bavuga ngo ''nta na hamwe ushobora gushika wiruka ibirere bigufi muri Kenya'. Ariko ubu abantu baremera ko bishoboka. ""Ubu nshaka gutanguza umugwi w'abiruka ibirere bigufi hanyuma nshishikarize abakiri bato kwimenyereza turabe aho bazoshika."" Umwe mu bemera ko Omanyala, Simbine n'abandi nk'abo nka Enoch Adegoke wo muri Nigeria, yashitse mu gice ca nyuma c'imetero 100 mu nkino za Olympic, bashobora kuba icitegererezo ku banya-Afrika ni uwahoze yitaba inkino za Olympic akagira n'umuhigo w'isi Justin Gatlin. Uwo munya-Amerika, yahejeje inyuma ya Omanyala ku wa gatandatu, avuga ati: ""Abanya-Afrika barafise impano zo gushobora kwiruka. ""Isi izi abanya-Afrika nk'abashoboye kwiruka ibirere birebire gusa ariko ubu hariho abazi gutera umuhunda  (javelot), abasimba, abiruka ibirere bigufi (sprinters), nibaza ko Afrika ubu yeretse isi ko idafise abashoboye kwiruka ibirere birebire gusa."" ""Ivyo ni ibintu bikomeye kuba Afrika ifise abo bose. Jewe kuva kera nemera ko Afrika ifise ico iha isi kuruta ivyo imaze gutanga gushika ubu."" Abagabo 10 ba mbere banyaruka kw'isi gushika ubu"	https://www.bbc.com/gahuza/amakuru-58645416
politics	Kenya-Ruto: Icegera c'umukuru w'igihugu aravuga ku kubuzwa urugendo	Icegera c'umukuru wa Kenya William Ruto avuga ko ingingo  y'abategetsi yo kumubuza   gufata urugendo rwo kuja mu  gihugu kibanyi ca Uganda ari integuro yo kumutera umutima mubi nk'icegera c'umukuru w'igihugu no kubangamira ivyo yifuza gushikako muri poritike. Mu kiganiro n'iradiyo yo muri Kenya (Inooro FM) mu gitondo co kuri uyu wa gatatu, William Ruto yavuze ko muri kahise yari amaze gufata ingendo z'akazi canke ziwe bwite ata ntambamyi. Yasiguye ko urugendo rwiwe rwari rugamije kwigira ku kigega c'ubutunzi muri  Uganda mu ntumbero y'umugambi w'ubutunzi  aherutse gutanguza wa 'Bottoms Up' - ugamije guteza imbere ubuzima bw'abantu baronka amikoro make nk'inzira yo kuzamura ubutunzi bwa Kenya. Abajijwe igituma umukuru w'igihugu ata na kimwe yari azi kuri urwo rugendo, Ruto yaciye yigovyora mu kubaza ngo: ''Urazi neza ko umukuru w'igihugu atarwo yari azi?' Harun Aydin ajemwo gute? Ruto yabandanije avuga ko mu myaka icenda amaze ari icegera c'umukuru w'igihugu atari bwigere asabwa kubanza gusaba uruhusha ku ngendo ziwe zo hanze  y'igihugu, aca anibaza igituma ivyo bishitse ubu. Ruto  yanatanze umuco ku muntu aturuka muri Turkiya, Harun Aydin yari  ku rutonde rw'abo bari kujana muri urwo  rugendo. Yavuze ko Aydin ari umugwizatunga afise imitahe muri Kenya, akaba anashaka kwagurira ibikorwa vyiwe muri Uganda na Tanzania. Umwidondoro n'ubutumwa bw'uwo mugwizatunga vyatumye hari ibibazo vyibazwa biranavugwa cane mu binyamakuru bitandukanye mu gihugu. Icegera c'umukuru w'igihugu yavuze ko ari ''ugusara hamwe na poritike itagira agaciro'' gufata uwo munyamahanga nk'uwokekwa kuba uwukora iterabwoba  ata kindi kibitumye atari uko yari amuherekeje. Ku wa mbere, inyuma yo kurindira amasaha   atatu kugira yemerewe gufata urugendo, icegera c'umukutu w'igihugu yahavuye abuzwa kwurira indege yo kuja muri Uganda. Amategeko ya reta ya Kenya asaba abakozi  bakuru  ba reta gusaba uruhusha umukuru w'akazi ka reta imbere yo  gufata ingendo zo  mu bindi bihugu - ariko kubuza icegera c'umukuru w'igihugu gufata urugendo ntaho  vyari bwigere  biba. Umukuru wa Kenya Uhuru Kenyatta n'icegera ciwe ntibagifitaniye ubucuti bari bafitaniye bagitangura amabanga yo kurongora igihugu mu 2013. Ubwo bucuti bwabo bwatosekaye kuva umunsi Prezida Uhuru Kenyatta akorana mu minwe n'uwutavuga  rumwe na reta Raila Odinga mu 2018. Kuva ico gihe icegera c'umukuru w'igihugu yaciye aba nk'uwushizwe ku ruhande mu bikorwa vy'icese vya reta. Umutegetsi wo muri reta ya Uganda Duncan Abigaba, yari asanzwe ariwe ahuza ibikorwa vy'urugendo rw'icegera c'umukuru w'igihugu,  yemereye BBC ko  vy'ukuri Ruto yari yitezwe muri Uganda mu butumwa bwiwe bwite. Yasiguye ko Ruto hari inyungu arondera mu gisata c'uburimyi bw'urudandazwa no gukorera ku mugambi wiwe wo  kuri kaminuza ya Makerere wo gushinga igisata c'ivyigwa vy'uburongozi, the Dr.William Samoei Ruto Centre for Leadership. Mu kwezi guheze icegera c'umukuru w'igihugu yahagarariye itanguza rw'uruganda rw'urucanco muri Uganda ku butumire bwa prezida Yoweri Museveni. Ariko ubushikiranganji bwa Uganda bujejwe imigenderanire bwavuze ko ata rugendo rw'icegera c'umukuru wa Kenya bwari buzi. Ministre wa reta ajejwe imigenderanire, Oryem Okello yasiguye ko urwo rugendo rutamenyeshejwe ubushikiranganji bwiwe kandi ko n'abakira abashitsi batari biteguriye umuzo wiwe.	https://www.bbc.com/gahuza/58089425
politics	UN iragiriza u Burundi na Tanzania gutoteza impunzi z'abarundi	"Abahinga ba ONU bajejwe agateka ka zina muntu baratera akamo amareta y'Uburundi na Tanzania kwubahiriza uburenganzira bw'abasavye indaro muri ico gihugu. Bananebagura inkuru zivuga ko hariho impunzi zinyuruzwa, zisinzikarizwa ubuzima, zisubizwa mu Burundi ku nguvu zikongera zigaterwa n'ubwoba. ONU ivuga ko ivyo vyoba bikorwa n'inzego z'igipolisi n'iperereza vya Tanzania bafashanije n'iperereza ry'Uburundi. Bavuga bati : ""Uretse amategeko akaze yo kubuza impunzi gucaruka, yashizweho na reta ya Tanzania, impunzi z'abarundi ubu zibayeho mu bwoba bwo kunyuruzwa mw'ijoro n'inzego zijejwe umutekano za Tanzania, zikajanwa mu bibanza batazi canke bagasubizwa mu Burundi. ""Abayoboke b'imigambwe itavuga rumwe na reta bahungiye muri Tanzania boba babandanya gukurikiranwa iyo bahungiye."" Abo bahinga bavuga kandi ko uko umutekano wifashe mu makambi bidahumuriza, uravye inkuru zivuga ko abajejwe iperereza mu Burundi, bihinduye impunzi, batunga urutoke abantu baba baronderwa, mu nyuma bagaca bahagarikwa n'inzego zijejwe umutekano za Tanzania. Basaba reta y'Uburundi guhagarika gutoteza abanyagihugu harimwo n'abo bariko bararondera gukingirwa n'amakungu mu gihugu ca Tanzania. Abo bahinga ba ONU bavuga bati : ""Hari impunzi zemeje ko hari abatwarwa n'igipolisi ca Tanzania, bakanyuruzwa hanyuma bagasinzikarizwa ubuzima imbere y'uko birukanwa muri ico gihugu canke bategekwa gushira umukono ku rupapuro rwemeza ko bashaka gutahuka ku gushaka. ""Bamwe babazwa kuvyerekeye kuba mu migwi igwana,  gutunga ibigwanisho, ibikorwa bakora mw'ikambi, rimwe na rimwe bakakwa amahera kugira barekurwe."" Muri urwo rwandiko bavuga kandi ko bamwe mu mpunzi bishwe inyuma yo kunyuruzwa n'abajejwe umutekano ba Tanzania. Amakenga ku mutekano wabo, watumye bamwe mu mpunzi bemera gutaha, atari kugushaka ahubwo kubera ubwoba. Abo bahinga barangiza icegeranyo cabo bavuga ko bibabaje kubona kuva mu 2020 reta yavuze ko hari amatohoza ariko arakorwa ku bantu banyuruzwa, ariko gushika ubu akaba ata co arashikako. Reta ya Tanzania ngo irazi neza uko ivyo bintu vyifashe, ikaba isabwa kugira ico ikoze kugira bihagarare. Nta co reta y'Uburundi n'iya Tanzania bari bashikiriza ku mugaragaro kuri ibi vyashikirijwe n'abahinga ba ONU."	https://www.bbc.com/gahuza/amakuru-56752471
health	Covid-19: Prezida wa Uganda Yoweri Museveni yitwariye ikinyamakuru Daily Monitor	Prezida Yoweri Museveni wa Uganda yashengeje mu butungane ikinyamakuru cigenga Daily Monitor, akiziza kwandika inkuru ko we n'abamwegereye bahawe urucanco rwa Covid-19 mu mpisho. Daily Monitor casubiyemwo inkuru yanditswe n'ikinyamakuru Wall Street ko prezida Museveni n'abamwegereye bicandagishije mu mpisho Covid-19, imbere y'uko abandi banyagihugu baronka urwo rucanco. Ico kirego ca prezida yatanze muri sentare nkuru kivuga ko iyo nkuru y'ico kimenyeshamakuru yanditswe mu ntumbero yo kumukorera ikibi n'ibigirankana. Ico kirego kiravuga kandi ko iyo nkuru, yanditswe itariki 23 z'ukwezi kwa kabiri, cerekana prezida nk'umuntu atisonera yiha uburenganzira hamwe n'akagwi gafise amahigwe yo kuba kamwegereye, gucandagwa imbere y'abakozi bo muvyo amagara y'abantu bari imbere mu kugwanya ico kiza hamwe n'imigwi igeramiwe gusumba iyindi. Mw'ijambo yashikirije igihugu incuro zibiri zitandukanye mu ndwi zibiri ziheze, prezida Museveni yasavye ico kinyamakuru gusaba ikigongwe ku rupapuro rwa mbere rwaco. Ico kinyamakuru carisiguye kuri iyo nkuru mu ntango z'iyi ndwi. Mw'ijambo yashikirije ku mboneshakure ku musi w'Imana, prezida yavuze ko acihweza urucanco bokoresha muri nyinshi zimaze kwemezwa. Museveni yongeyeko ko ashaka ko ikirangamisi co gutanga incanco gitangurira ku bantu bageramiwe kurusha abandi, nk'abakozi bo muvyo amagara y'abantu. Uganda iramaze kuronka incanco 860.000 za AstraZeneca, kandi abantu barenga 4.000, benshi muri bo bari mbere mu kugwanya coronavirus, baramaze gucandagwa.	https://www.bbc.com/gahuza/amakuru-56442892
politics	US: FBI yatesheje umugambi w'iterabwoba wo kwica George W Bush	"Umunywanyi wa wa muhari wiyita Reta ya ki-Islam (Etat Islamique/Islamic State) yari yateguye kugandagura uwahoze ari umukuru w'igihugu wa Reta Zunze Ubumwe za Amerika George W Bush ariko uwu mugambi ukaba wahinyuwe na FBI, nk'uko bivugwa n'abategetsi ba Amerika. Uwikekwa, akaba aba muri Ohio, yagirizwa ko yarondeye kwinjiza abarwanyi muri Amerika abavanye muri Mexique kugira bakore iki gitero. Ubu arapfunzwe, ejo ku wa kabiri akaba yararengukishijwe muri sentare y'igihugu i Ohio. FBI yakoresheje inderetsi hamwe n'ubuhinga bwo gucungera bwa elektroniki mu gutesha uwu mugambi. Nk'uko vyerekanwa n'inzandiko zo muri sentare, uyu muntu yikekwa - azwi kw'izina rya Shihab Ahmed Shihab w'imyaka 52 - ni umunyagihugu wa Irak abaye muri Amerika kuva mu 2020 akaba yari akirindiriye ubuhungiro yasavye. FBI ivuga ko Shihab yabwiye umwizigirwa wiwe, yigize uwinjiza abantu mu buryo bwa magendo, ko yari mu murwi uzwi nka Al-Raed - ijambo ry'icarabu risigura umuturagaro - ufise icicaro muri Qatar. Mu biganiro yagiranye n'isoko rya FBI,  Shihab avuga ko yashaka kwica George Bush kubera ""yishe abanya-Irak benshi"" yongera ""asambura"" Irak. Avuga kandi ko na we nyene yari kuba muri ico gitero ""kandi ntiyaraba ko yari gupfa, kuko yari kuba yishimiye kuba mu bakora ico gitero"". Shihab avugwa ko yariko arondera ibiranga abapolisi vy'amanyanga kandi ko yariko aratohoza kugira amenye ko abarwanyi biyitirira idini rya Islam bashobora kwinjizwa muri Amerika mu kinyegero baciye ku rubibe rwa Mexique kugira ngo bakore iki gitero, hanyuma bagashobora gusubizwa inyuma mu kubahungisha. Abantu babiri yari yizeye kwinjiza muri Amerika bavugwa ko bahoze bakora mu gisata c'igendereza ca Irak kandi ko bamenyereye ibitero vyo kugandagura. Shihab avugwa kandi ko yavuganye n'irindi soko rya FBI yigize umukiriya mu vyo kwinjiza abantu mu kinyegero. Aba bareretsi bompi bafashe amajwi y'ibiganiro bagiriraniye nawe. Shihab avugwa ko yabwiye aya masoko ko yari yizeye gukoresha aba bantu mu kwinjiza abanywanyi ba Reta ya ki-Islam muri Amerika, n'aho atagirizwa kuba umunywanyi w'uyu muhari w'iterabwoba. Igihe kimwe, Shihab n'umwe muri aya masoko barajanye i  Dallas muri Texas gufata amashusho y'umuhana wa Bush hamwe n'ay'ikigo George W. Bush Institute. Muri Ntwarante (3) 2022, avugwa ko yakoresheje inama  mw'ihoteri y'i Columbus muri Ohio yo kurondera ibirwanisho n'imyambaro y'amanyanga y'abajejwe umutekano. Ashobora gucirirwa umunyororo w'imyaka 10 ku caha co kugerageza kwinjiza umuntu muri Amerika bidaciye mu mategeko, hamwe n'iyindi 20 ku caha co gufasha no gukokeza abashaka kugandagura uwahoze ari umutegetsi wa Amerika. Umuvugizi wa Bush avuga ko uyu yahoze arongoye iki gihugu ""yizeye cane amakungu n'igisata ca Amerika kijejwe igendereza, hamwe n'abajejwe umutekano n'ibindi bisata bijejwe igendereza"". BBC irarindiriye ico FBI ibivugako."	https://www.bbc.com/gahuza/amakuru-61574938
sports	Lionel Messi afise indoto yo gutsindira Ligue des Champions muri Paris St-Germain	"Lionel Messi avuga ko afise indoto yo gusubira gutsindira Ligue des Champions/Champions League inyuma y'aho ashikiye muri Paris St-Germain, akongerako ati: ""Nibaza ko hano dufise umurwi ushobora kubishikako"". Uyu mukinyi rurangiranwa w'imyaka 34 ari na we kizigenza w'umurwi nserukiragihugu wa Argentina, yatsindiye Ligue des Champions incuro zine muri Barcelona, iyo aheruka ikaba ari iyo mu 2015. PSG iracarwana ngo itahukane ku ncuro ya mbere iri higanwa rihuza imirwi yabaye iya mbere ku mugabane wa Buraya, mw'ihiganwa rya 2020 ikaba yatsinzwe na Bayern Munich mu rukino rwa nyuma. Igihe yerekanwa nk'umukinyi wa PSG, Messi yavuze ati: ""Intumbero n'indoto vyanje ni uko nosubira gutahukana Ligue des Champions"". Messi yavuye muri Barcelona yari yinjiyemwo afise imyaka 13 inyuma y'aho uwu murwi wa La Liga unaniriwe no guha ayandi masezerano uyu mukinyi kubera inzitizi zishingiye ku mategeko ajanye n'ikoreshwa ry'amafaranga muri iryo higanwa. Nk'umwe mu bakinyi b'ibihangange baranze amateka y'umupira w'amaguru, Messi yinjije ibitsindo 672 mu nkino 778 yakiniye uwu murwi rurangiranwa w'i Catalan. Yaraciye umuhigo mu gutsindira umupira w'inzahabu (Ballon d'Or) incuro zitandatu, aterura n'ibikombe 35 mu gihe cose yari amaze i Nou Camp, ariko avuga ko ubu aryohewe no gutangura ibihe bishasha mu buzima bwiwe, inyuma y'aho aviriye muri Barcelona ""bigoranye"". Ari i Parc des Princes (ikibuga ca PSG), yabwiye abanyamakuru ati: ""Yari impinduka igoye cane inyuma y'igihe kirekire cane"".  ""Ariko maze gushika hano, numvise mfise umunezero mwinshi cane kandi ndipfuza gutangura imyimenyerezo vuba bwango. Nshaka kwihuta"". ""Ikintu conyene nshaka ubu ni ugutangura imyimenyerezo. Ndashaka gukorana n'abakinyi bagenzanje hamwe n'abakozi, kugira ngo ntangure iki gihe gishasha mu buzima bwanje"". ""Ndafise iri shaka ryo gukina. Numva ndiko ndaribwaribwa. Numva ngishaka gutsinda nk'uko nabikoze mu gihe ca mbere c'umwuga wanje"". ""Ndumva ko uwu murwi witeguriye kurwanira ibikombe vyose. Ni ryo hangiro ryanje, nshaka kubandanya ntera imbere ngatsindira ibikombe, iki nico catumye nza muri uno murwi"". Kuzana Messi muri uno murwi usanzwe urimwo ibihangange ni intambwe ikomeye kuri PSG mu rugamba rwo kurondera kuba kw'isonga mu mupira w'amaguru i Buraya. Inyuma yo gutsindwa na Manchester City mu gice ca kabiri gishira ica nyuma mu mwaka w'inkino uheze, mu nyuma igatakaza Ligue 1 yo mu Bufaransa yatsindiwe na Lille, PSG yaronse abakinyi bamaze gutahukana Ligue des Champions, nka Sergio Ramos, Georginio Wijnaldum na Messi. Ariko, Messi arazi neza ko, kugira ngo aterure igikombe ca Ligue des Champions ku ncuro igira gatanu, bishobora gushika agahura na Barcelona, kandi aremera ko gukina i Nou Camp yambaye umwambaro wa PSG vyoba ari ibintu ""bigoye cane  kwumva"". Yongerako ati: ""Barcelona ni muhira kuri jewe - nabayeyo kuva ndi umwana muto kandi nahakoreye ibintu vyinshi cane. ""Sinzi ko tuzohura nabo - ariko vyoba biryoshe cane gusubira i Barcelona. ""Vyoba ari ibintu bigoye kwumva gukina muhira i Barcelona ndi mu wundi mwambaro ariko birashoboka, reka tuzoraba"". Umuzo wa Messi ku mugwa mukuru w'Ubufaransa utumye PSG iba umwe mu mirwi ifise umurongo ukomeye cane w'abasatirizi kw'isi mu mateka y'umupira w'amaguru. Uyu mukinyi agiye gukina ku ruhande rw'abasatirizi muri PSG ari kumwe n'abakinyi babiri bazimvye kurusha abandi mu bihe vyose vyabayeho, aba nabo bakaba ari Neymar bahoze bakinana muri Barcelona, hamwe na Kylian Mbappe. Umukuru wa PSG Nasser Al-Khelaifi aremeza ko kugura Messi bizotuma uwu murwi ushobora kugumana Mbappe, mu gihe amasezerano asanzwe afitaniye nawo azorangira mu 2022. Al-Khelaifi ati: ""Yahora yipfuza umurwi ushobora guhiganwa, ubu ndibaza ko dufise umurwi wa mbere ukomeye cane kw'isi, rero nta citwazo ubu afise - nta kindi yokora atari kuguma hano"". Avuga ku bijanye n'uko umurwi ukoresha amafaranga y'umurengera, Al-Khelaifi yongeyeko ati: ""Ico mwebwe nk'abanyamakuru mukwiye kwibandako gusumba ibindi ni ukuraba iciza azaniye uno murwi hakwibanda ku bintu bibi"". ""Twabanje kuvugana n'abaduha amafaranga kandi twari tuzi ko dushobora kumuzana. Muri ivyo vyose, twabanje kuraba ko tutorenza urugero mw'ikoreshwa ry'amahera, kandi tuzokurikiza amategeko ngenderwako mw'ikoreshwa ryiza ry'amafaranga""."	https://www.bbc.com/gahuza/amakuru-58172361
sports	"Ronaldo ntazokurikiranwa ku caha co ""gufata ku nguvu"""	"Rurangiranwa mu mupira w'amaguru, Cristiano Ronaldo, ntazokurikiranwa nyuma yo kwagirizwa guhohotera bifatiye ku gitsina, nk'uko bitangazwa n'abashinjacaha muri Amerika. Kathryn Mayorga w'imyaka 34, yari yavuze ko uwo mukinyi wa Juventus yamusambanije ku nguvu mw'ihoteri i Las Vegas mu 2009. Bivugwa ko yashitse ku mwumvikano udaciye muri sentare n'uwo rurangiranwa wo muri Portugal mu 2010, ariko asaba ko urubanza rwosubira kwugururwa mu 2018. Ronaldo ahakana ivyo yagirizwa. Mu rwandiko rwasohowe kuwa mbere, abashinjacaha b'i Las Vegas bavuze ko ivyo uwo mugore avuga ""bidashobora kwemezwa ata gukekeranya."" Umwanditsi wa sentare yavuze ko uwo arega yavuze ko yahotewe mu 2009, ariko yanka kuvuga aho vyabereye canke uwamuhohoteye uwo ari we. Ngo ku bw'izo mvo rero igipolisi nticashoboye ""gukora itohoza iryo ari ryo ryose ryogira ishingiro."" Mu kwezi kw'umunani 2018, igipolisi c'i Las Vegas cakoze irindi tohoza bisabwe n'uwo avuga ko yahohotewe. Igitangazamakuru co mu Budage, Der Spiegel, nico catangaje ubwa mbere iyo nkuru mu mwaka uheze. Cavuze ko mu 2010 uwo mugore yashitse ku mwumvikano bidaciye muri sentare na Ronaldo, aho yahawe amahera $375,000, yemera ko atazokwigera avuga ivyo vyagiriji ku mugaragaro. Uwunganira Madamu Mayorga mu vy'amategeko yavuze ko yahawe ingoga zo kuvyutsa uru rubanda n'isekeza rya #MeToo, rirwanya ihohoterwa ry'abagore. Ronaldo ntiyahakanye ko yahuye n'uwo mugore i Las Vegas mu 2009, ariko avuga ko ivyabaye hagati yabo vyari ku gushaka kwa bose. Ico gihe Ronaldo yari agikinira Manchester United, agomba aje muri Real Madrid, aho yamaze imyaka icenda yakurikiye."	https://www.bbc.com/gahuza/amakuru-49084462
politics	Ethiopia – Tigray: Imvo n'Imvano ku ntambara hagati y'ingabo za reta n'inyeshamba (ikiganiro gisubiwemo)	Mwaramukanye amahoro mwese muteze amatwi Imvo n'Imvano yo kuri uyu wa gatandatu tariki 2 z'ukwa 10 mu 2021. Uyu munsi turabasubiriramo ikiganiro twabagejejeho ku itariki 18 z'ukwezi gushize, ikiganiro cyavugaga ku ntambara ibera muri Ethiopia. Ni ikiganiro mwateguriwe na Cyriaque Muhawenayo. Muri iki kiganiro c'uyu musi tuganira ku kibazo catangaje amakungu, mu gihe isi yose yarimaze guha amanota menshi umushikiranganji wa mbere wa Ethiopia Abiy Ahmed, akanahabwa mbere n'agashimwe k'amahoro kitiriwe Nobel, kubera ivyo yaramaze guhindura mu gihugu ciwe. Iyo nkuru nziza ntiyamaze kabiri, mu mpera z'umwaka uheze, ico gihugu cadutsemo intambara irabica biracika hagati ya reta ya Ethiopia n'abagwanyi bo mu ntara ya Tigray (Tigré). Biragoye kumenya ivyerekeye iyo ntambara kuko abayirimwo nta n'umwe yipfuza uwuhonyozayo ikirenge cane cane amashirahamwe yigenga canke abamenyeshamakuru. Intara ya Tigray iri mu buraruko bwa Ethiopia, ihana urubibe n'ibihugu vya Sudani na Eritrea, ikaba ibamwo abantu barenga imiliyoni zitanu kuri miliyoni zirenga 118 ziri muri Ethiopia. Imigenderanire hagati ya reta ya Ethiopia n'abategetsi b'intara ya Tigray yatanguye gutituka mu 2018 umushikiranganji wa mbere Abiy Ahmed ashikiriye ubutegetsi. Ico gihe uwo mutegetsi ava mu bwoko bw'aba Oromo, ari bo benshi muri Ethiopia, yashatse gukoraniriza hamwe amoko akomakomeye yo muri ico gihugu mu mugambwe wiwe  no mu butegetsi, abanye Tigray bahurikiye mu mugambwe wa TPLF (Tigray People's Liberation Front) bagize ibice 6% mu gihugu baranka, bemera kuja mu batavuga rumwe na reta, bavuga y'uko batahawe ibibanza bikwiye. Umuhari w'abanye Tigray TPLF waragize uruhara runini mu ntambara yo kugwanya ubutegetsi bw'intwaro ya gisirikare mfatakibanza y'umukazo y'aba socialiste mu 1975. Mu 1991, uwo muhari waratsinze amatora uri mu runani rwa EPRDF (Ethiopian People's Revolutionary Democratic Front). Kuva ico gihe wafashe ubutegetsi gushika mu 2018. Mu 2020, abo banye Tigray bahurikiye mu mugambwe wa TPLF baciye batangura gushaka kwiyonkora kuri Ethiopia igihe reta yafata ingingo yo kwungururiza ku rindi sango amatora yari ategekanijwe muri uyo mwaka, kubera ikiza ca Covid-19, amatora uwo muhari wo watunganije muri Tigray ugirako urayatsinda. Mu kubahana, reta yaciye igabanya cane amahera agenewe iyo ntara. Ibintu vyagiye kunyuka itariki 4 z'ukwezi kwa cumi na rimwe aho uwo muhari wa TPLF watera ikambi y'igisirikare ca reta i Mekelle utwara ibigwanisho n'ibindi bikoresho. Abategetsi ba Ethiopia baciye batangaza ko Tigray igengwa n'amategeko y'intambara banamenyesha ko batacemera ubutegetsi bw'iyo ntara, ari na ko bagiriyeko bagira ibitero kuri uwo muhari. Italiki 21 z'ukwezi kwa cumi na rimwe, Ethiopia yategetse abagwanyi ba TPLF gushira ibigwanisho hasi kandi bahite bava i Mekelle ku mugwa mukuru w'iyo ntara, hari hazungurutswe n'ingabo za reta. Inyuma y'imisi itanu, umushikiranganji wa mbere Abiy Ahmed yamenyesheje ko hagira habe igitero ca nyuma simusiga ku bagwanyi ba TPLF. Iyo ntambara imaze guhitana abantu bataramenyekana igitigiri, n'abandi ONU/UN ivuga ko bahunze boba bashika 200.000. Iryo shirahamwe kandi rivuga ko rikeneye imiliyoni 200 z'amadorari yo gufasha vyihuta abasinzikajwe n'iyo ntambara. Ariko n'izo mfashanyo ntizoroshe gushikana muri ako karere. Amerika n'Umuryango w'ubumwe bwa Buraya (EU/UE) barahamagariye impande zose kuja mu biganiro ariko reta ya Ethiopia iranana, ahubwo ihitamwo gushira umuhari wa TPLF ku rutonde rw'abitwaza iterabwoba. Abiy Ahmed anahamagarira amakungu kutisuka mu biraba igihugu ciwe. Mu mpera z'umwaka uheze, ishirahamwe ry'ubumwe bwa Afrika (AU/UA) ryararungitse intumwa zigizwe n'abahoze ari abakuru b'ibihugu Joaquim Chissano, Ellen Johnson Sirleaf na Kgalema Motlanthe, ariko ntaco bashitseko. Mu nyuma hagenywe Olusegun Obasanjo yahoze arongoye Nigeria ngo abe umuhuza, ariko umuhari wa TPLF uramwiyamiriza ko ahengamye. Reta yari yatangaje agahengwe ariko mu nyuma isugerejwe ihamagarira abanyagihugu bose guhaguruka ngo bagwanye uwo muhari. Umuhari wa TPLF warivyukiranije muri iyo ntambara impande zose zagirizwa ivyaha vyo mu ntambara, urigarurira umugwa mukuru Mekelle, uranigarurira n'ibice bimwe bimwe mu zindi ntara bihana urubibe za Amhara na Afar bagiriza gufasha reta ya Ethiopia muri iyo ntambara. None iyo ntambara izorangira gute? Ko Tigray ishaka kwiyonkora kuri Ethiopia, ntibizoteba bigashoboka? Hazotinda haba ibiganiro bihuza izo mpande zose zishamiranye? Amashirahamwe ya UA na ONU ariko aravyifatamwo gute? Ivyo ni bimwe mu bibazo tugiye kuronderera inyishu hamwe muri kino kiganiro. Muri kino kiganiro tugiye kuba hamwe na Padiri Désiré Yamuremye, umusesenguzi akaba ari i Bujumbura mu Burundi. Turi kumwe kandi na Kangolo Jacques asanzwe aba ku mugwa mukuru wa Ethiopia, Addis-Abeba. Turi kumwe kandi na Ismael Buchanan, umwigisha kuri kaminuza mu Rwanda, akaba ari n'icegera c'uwurongoye ishirahamwe riharanira iterambere ry'Abanyafrika mu Rwanda.	https://www.bbc.com/gahuza/amakuru-58771580
sports	Motsepe agiye gutwara Caf ubwo asigaye ari wenyene mw'ihiganwa	"Patrice Motsepe niwe agiye kuba umukuru w'urwego rujejwe umupira w'amaguru muri Africa (Caf)  inyuma y'aho igihano c'imyaka itanu ca Ahmad kigabanirijwe kikaja ku myaka ibiri  na sentare ijejwe amatati mu nkino (Cas) kuri uyu wa mbere. Inzira y'uwo mutunzi aharura amafaranga muri za miriyaridi Motsepe yo kuba umunya-Afrika y'Epfo wa mbere atwaye Caf ubu ni umuharuro inyuma y'aho batatu mu bo bahiganwa basokoreye mu mpera z'indwi yaraye iheze. Intambanyi ya nyuma  kugira uwo mugabo w'imyaka 59  ashikire ico kibanza ku wa gatanu yari kuba  ukugaruka kw'uwahora atwara Caf Ahmad, yari akeneye gutsinda rwose urubanza rw'ingingo yafatiwe na FIfa kugira ashobore kuja  muri ayo matora. Uwo mugabo w'imyaka 61 aturuka muri Madagascar ntiyabishitseko, n'ubwo yateye intambwe mu kuba igihano ciwe cavuyeko ibirenga ica kabiri, n'amafaranga yaciriwe kuriha akava ku bihumbi birenga 200 vy'ama dolari agashirwa ku bihumbi birenga gato 50 gusa. N'ubwo yejejwe ku bijanye n'ivyo Caf yakoranye na kompanyi yo mu Bufaransa Tactical Steel, Ahmad  yagiriwe no kurenga ku zindi ngingio zitatu za Fifa. Cas yavuze mw'itangazo iti: ''Abagize Cas mu ruhande rumwe bahaye agaciro urubanza rwungurujwe bagabanya ikiringo c'igihano cari caciriwe Ahmad gishirwa ku myaka ibiri, guhera uyu munsi, havuyemwo ico amaze kumara hagati y'itariki 19 z'ukwezi kwa 11 mu 2020 n'itariki 29 ukwezi kwa mbere mu 2021, banagabanya ihadabu."" Urwego rujejwe amatati rusanga Ahmad ata nyungu ku giti ciwe zaranze amasezerano hagati ya Caf na Tactical Steel, ikigo gikora ibikoresho vyo kwinonora imitsi, ariko amasezerano akaba yari yerekeye ko iyo kompanyi yogurisha kuri Caf imyambaro yo gukinana. Ariko yagiriwe no kuba yararenze ingingo z'akarangamutima zijanye no 'gutanga no kwakira  utuganuke canke utundi turusho', 'gukoresha nabi ubutegetsi' no 'gukoresha uburyo nk'uko bwoba ari rwawe'' Abantu batatu bagize Cas bemeje ata n'umwe avuyemwo ko hatagaragara neza inyandiko zerekeye amafaranga Ahmad yahawe ''kw'iherekanwa ritandukanye  ry'amafaraga, kwemera  guhabwa amafaranga abona, ayaciye muri banki n'utundi turusho tudaciye mu masezerano canke mu nzira zitegekanijwe'. Ariko ku bijanye no gufata ingingo niba gutunganya urugendo rw'idini rwa Umrah muri Arabia Saudite  Ahmad yararenze ingingo zijanye no gutanga utuganuke hongeyeko kwiyitirira uburyo, aho habonetse igitigiri gikenewe gusa kugira ingingo yemezwe."	https://www.bbc.com/gahuza/amakuru-56325551
politics	Iran 'iriko irasenyura' igipolisi kijejwe inyifato kubera imyiyerekano	"N﻿a Siavash Ardalan & Marita Moloney BBC Persian Umushikirizamanza mukuru w’igihugu avuga ko igipolisi kijejwe inyifato, ari naco kijejwe kwubahiriza itegeko rya Islam rijejwe inyambaro muri Irani, kiriko kirasenyurwa. Amajambo ya Mohammad Jafar Montazeri, n’aho ataremezwa n’ibindi bisata, yashikirijwe mu birori vyariko biba ejo ku wa Mungu. Irani imaze amezi atari make mu myiyerekano yaturutse ku rupfu rw’umugore yari akiri muto yapfiriye mu gasho. Mahsa Amini yari yapfunzwe n’igipolisi kijejwe inyifato camwagiriza ko yahonyanze amabwirizwa ajanye no kwitwikira. Montazeri yari mw’ikoraniro ry’amadini igihe abazwa niba igipolisi kijejwe inyifato kiriko kirasamburwa. Yavuze ati: ""Igipolisi kijejwe inyifato ntaco gisa gisana n’ubutungane kandi carugawe kuva aho catanguriye”. Iki gipolisi kigenzurwa n’ubushikiranganji bw’intwaro yo hagati, ntikigenzurwa n’ubutungane. Ku wa gatandatu, Montazeri yabwiye kandi inama nshingamateka ya Irani ko ibwirizwa ritegeka abagore kwambara wa mwambaro wa hijab rigiye kwihwezwa. Ariko n’aho igipolisi kijejwe inyifato kiriko kirasamburwa ntibisigura ko iri tegeko rimaze imyaka mirongo rizoca rihinduka. Imyiyerekano irongowe n’abagore, yiswe “imigumuko” n’abategetsi, ikwiragiye muri Irani kuva Amini  yari afise imyaka 22 apfiriye mu gasho ku wa 16 z’ukw’icenda, inyuma y’imisi itatu ahagaritswe n’igipolisi kijejwe inyifato ku mugwa mukuru Tehran. Urupfu rwiwe rwabaye intandaro y’aka kaguma ariko kandi rwaje rukurikira uburakari bwari busanzwe mu gihugu butewe n’ubukene, ubushomeri, ubusumbasumbane, akarenganyo n’igiturire. Mu gihe vyokwemezwa, isamburwa ry’igipolisi kijejwe inyifato ryoba ryerekana ko ubutegetsi bwemeye impinduka ariko nta cemeza ko ico conyene coba kimaze kugira ngo imyiyerekano ihagarare, aho abari muri yo bagiye baturira ibitambara vyo kwitwikira mu mutwe. Mu kiganiro Newshour ca BBC, umugore umwe w’umunya-Irani yavuze ati: ""Kubona reta yafashe ingingo yo gusenyura igipolisi kijejwe inyifato ntibisigura ko imyiyerekano ihagaze. ""N’aho reta yovuga ko kwambara hijab ari ku gushaka kw’umuntu ntibihagije. Abanyagihugu barazi ko ata kazoza ka Irani igifise reta nk’iyi ku butegetsi. “Tugiye kubona ingene abanyagihugu b’ingeri zitandukanye za Irani, baba ba ntahompagaze canke abakigendera ku mico ya kera, baza gushigikira abagore bariko bararwanira uburenganzira bwabo”. Uwundi mugore nawe ati: ""Twebwe, abari mu myiyerekano, ntitukirajwe ishinga na hijab. Tumaze imisi 70 dutembera tutayambaye. ""Tubona impinduka. Hijab niyo yabaye intango kandi nta kindi dushaka kindi atari urupfu rw’umukuru w’igihugu atwaza umukazo n’ihinduka ry’ubutegetsi”. Ibinyamakuru vya reta ya Irani vyahakanye amakuru avuga ko igipolisi kijejwe inyifato kiriko kirasaburwa, nk’uko bivugwa na CNN. Imboneshakure ya reta Al-Alam yoba yatangaje ko ibinyamakuru vyo mu mahanga vyerekana ko amajambo ya Montazeri avuga ko ""Irani yasubije umugongo inyuma ku kibazo ca hijab n’ukwicisha bugufi, kandi ko vyavuye ku migumuko iheruka”. ""Ariko nta mutegetsi n’umwe wa Irani aratangaza ko igipolisi kijejwe inyifato casambuwe”. Umushikiranganji wa Reta Zunze Ubumwe za Amerika ajejwe imigenderanire Antony Blinken avuga ko ari nka hamwe Irani yosambura igipolisi kijejwe inyifato coba ari “ikintu ciza” anashimagiza “ubutwari budasanzwe bw’urwaruka rwa Irani, cane cane abagore, bafashe iya mbere muri ino myiyerekano”. Blinken avuga ati: ""Nimba ubutegetsi hari ukuntu bwishuye ibisabwa muri iyo myiyerekano, iki coba ari ikintu ciza”. Kuva habaye impinduka za ki-Islam mu 1979 muri Irani, iki gihugu cagiye kigira integuro zitandukanye z’“igipolisi kijejwe inyifato”, ariko ikiriho ubu – kizwi nka Gasht-e Ershad – nico nyamukuru muri kino gihe kijejwe guhagararira ikurikizwa ry’itegeko rya Islam rijejwe inyifato muri Irani. Catanguye gukizura mu 2006 mu ntumbero yo kwubahiriza ibwirizwa rigenga inyambaro, ritegeka abagore kwambara impuzu ndende rikabuza kwambara ikaburuta, amajinisi (jeans) atabaguye hamwe n’izindi mpuzu zifatwa ko zitiyubashe."	https://www.bbc.com/gahuza/articles/c72699e3p7eo
politics	Coup d’Etat muri Burkina Faso : Lieutenant-Colonel Paul-Henry Sandaogo Damiba ni nde?	Umuhari 'Le Mouvement Patriotique pour la Sauvegarde et la Restauration' urongowe na Lieutenant-Colonel Paul-Henri Sandaogo Damila. Ariko none uwo akuye ubutegetsi bwa prezida Roch Marc Kabore ni nde? Lieutenant-Colonel Paul-Henri Sandaogo Damiba w'imyaka 41, n'umusirikare mukuru mu bagwanira ku butaka muri Burkina Faso. Yahora arongoye intara ya gatatu ya gisirikare irimwo na Ouagadougou, umugwa mukuru. Colonel Damiba yahoze ari mu basirikare bacungera umukuru w'igihugu, yahoze acungera ubuzima bwa Blaise Compaore, imbere y'uko bavana mu 2011 inyuma y'igumuka ry'igisirikare. Mu 2015, ari mu basirikare bakuru biyamirije itembegazwa ry'ubutegetsi n'ico gisata nyene c'abasirikare bacungera umukuru w'igihugu, urwo rwego rukaba rwaciye rufutwa. Yarahamagawe nk'icabona mu rububanza kuko yari yavuganye umwanya muremure na Gen Djibril Bassole. Kuva mu 2016, ari imbere mu ntambara yo kugwanya iterabwoba. Yaragiye mu mahugurwa nka yose ahariwe ibisata vya gisirikare bidasanzwe. Yarananditse n'igitabo citwa:  Armées ouest-africaines et terrorism : réponses incertaines? Paul-Henri Damiba yararongoye ibisata vyinshi vya gisirikare harimwo  Dori na Ouahigouya, intara yiziziwe n'ibitero. Prezida wa  Mouvement Patriotique pour la Sauvegarde et la Restauration biganye na Emmanuel Zoungrana, yahagaritswe itariki 8 z'uku kwezi kwa mbere 2022 yagirizwa gushaka kubangamira   umutekano w'igihugu.	https://www.bbc.com/gahuza/amakuru-60126002
health	Coronavirus: WHO isaba ibihugu vya Afrika kutajugunya incanco zataye igihe	"Ishami rya ONU rijejwe amagara y'abantu kw'isi, OMS/WHO, risaba ibihugu vya Afrika kudaturira incanco za Covid-19 zishobora kuba zarataye igihe. Ibi bihugu vyasabwe kubangira bikarindira iyindi nzira nyayo. Aka kamo ka OMS kaje inyuma y'aho ibihugu vya Malawi na Sudani y'Epfo bitangarije ko bitegura guturira doze hafi 70.000 z'urucanco rwa Oxford-AstraZeneca kubera zataye igihe hagati muri uku kwa kane. Ariko ikigo ca Afrika kijejwe kurwanya indwara (Africa CDC) kivuga ko cari cijejwe ko izi ncanco ata ngorane zifise, zishobora gukoreshwa. Incanco nyinshi zirashobora gukoreshwa gushika ku mezi 36 (umwaka n'igice) kuva zihinguwe, ariko kubera ko izi za Covid-19 ari nshasha, nta vyemezo bikwiye bihari vyerekana ko zishobora kumara igihe kirekire zigifise inguvu. Ingingo ya nyuma izofatwa n'ibisata vy'ibihugu bijejwe kugenzura imiti. Igikorwa co gucandaga abantu mu kubakingira coronavirus muri Afrika kigenda bukebuke, ahanini kubera atazihari zikwiye hamwe n'abantu benshi bazifiseko amakenga. Mu kiganiro n'abanyamakuru ejo ku wa kane, John Nkengasong,  arongoye ikigo Africa CDC yavuze ati:  ""Akamo ntera ibihugu vya Afrika ni aka: nimba uruhara rwacu ari ukurondera izi ncanco, namwe uruhara rwanyu ni uko mukoresha izi ncanco"". Malawi ivuga ko itegura guturira doze zirenga 16.000 z'urucanco rwa AstraZeneca rwahinguwe na kompanyi y'Ubuhindi, Serum Institute of India (SII), kubera igihe cazo ntarengwa cari gushika ku wa 13 z'uku kwa kane. Ku ruhande rwayo, Sudani y'Epfo itegura guturira doze hafi 59.000 kuri iyo mvo nyene. Izi ncanco zari zahawe ibihugu 13 vya Afrika mu mugambi wo gufashanya hagati y'Umuryango w'ibihugu vya Afrika (UA) n'ikompanyi y'itumatumanako MTN , nk'uko bivugwa na Peter Mwai wo mu gisata Reality Check ca BBC. Umuryango w'ibihugu vya Afrika waguze umuriyoni wa doze za  AstraZeneca zari muri Afrika y'Epfo yari yahagaritse gutanga kubera amakenga ko zitari gukinga ubwoko bushasha bwa Covid-19 bwari burwiriye muri ico gihugu. Ikigo Africa CDC caciye kizirungika mu bihugu mu mpera z'ukwa gatatu, hasigaye indwi nkeya ngo zite igihe. Nkengasong yavuze ko ikompanyi Serum Institute of India (SII) yahanuye Africa CDC ko ""izi ncanco zishobora kubandanya zikoreshwa mu kiringo c'amezi icenda inyuma y'itariki ntarengwa"". Umukuru wa OMS mu karere ka Afrika, Matshidiso Moeti , asaba ibihugu ""kubika neza izi ncanco mu gihe tukibandanya twiga twongera tugerageza kurondera kumenya nimba izi ncanco zishobora gukoreshwa mu kiringo kirekire"". Uretse Malawi na Sudani y'Epfo, OMS ivuga ko Ghana na Sierra Leone navyo nyene bitakoresheje incanco zose kubera zari zataye igihe. Umushikiranganji w'amagara y'abantu wa Sierra Leone avuga ko igihugu cari gisigaranye hafi ica gatatu ca doze cari cahawe. Austin Demby  yabwiye BBC ati:  ""Twategerezwa gukora ibishoboka vyose tugakoresha izi ncanco"". Ku bihugu 55 vya Afrika, 41 nivyo vyahawe incanco biciye mu mugambi mpuzamakungu Covax wo guhanahana izi ncanco. Hari ibindi indwi bikirindiriye kuronswa igice ca mbere. Umugambi wa Covax ufise intumbero yo gusaranganya incanco mu bihugu vyose ku rugero rungana, vyaba ibitunze canke ibikenye. Gushika ubu, doze zingana n'imiriyoni 38 nizo zimaze guhabwa ibihugu 98. Abahinga bavuga ko kugira ngo iki kiza karanda kirwanye ari uko incanco ziatangwa ku rugero rungana ku bihugu vyose kw'isi."	https://www.bbc.com/gahuza/amakuru-56855882
business	Kuki Uburundi buza imbere mu bihugu  bikenye cane kw’isi?	Reta y’Uburundi ikwiye kuva mu majambo ikaja mu bikorwa kugira ngo ishobore kwikura mu kabaregwa ko kwitwa igihugu gikenye kurusha ibindi kw’isi, niko Faustin Ndikumana, umukuru w’ishirahamwe PARCEM, ahanura. Ibanki y’isi yose iheruka gusohora icegeranyo c’umwaka wa 2021 ku butunzi n’imibereho y’abanyagihugu gishira Uburundi mu kibanza c’inyuma, ivyatumye benshi bongera kwihweza kw’iterambere ry’Uburundi. Mu kiganiro na BBC, Ndikumana avuga ko imwe mu ngorane nyamukuru Uburundi bufise ari igiturire, akavuga ko mbere ‘ivyo kukirwanya biriko birasubira inyuma ugereranije n’uko vyari bimeze kera’. Mu gihe umukuru w’igihugu Evariste Ndayishimiye yiyemeje kurwanya igiturire, Ndikumana abona ko ubutungane kuri we ari inzitizi ikomeye. Ati: “Agerageza gute kukirwanya mu gihe ubutungane butariko burakora. Ugushaka ndavyumva, mugabo ubutungane butariko burakora, ntashobora kuvuga ngo uriko urarwanya igiturire”. Umukuru w’iri shirahamwe ryishinze gukangurira Abarundi guhindura ingendo abona ko Uburundi budashobora guterimbere mu gihe hakiri ibihushane iyo hageze gushira mu ngiro imigambi y’iterambere. Iki cegeranyo c’ibanki y’isi yose ku mwimbu rusangi mu gihugu (Produit National Brut, PIB) ku muntu mu 2021, cerekana ko Uburundi buza mu kibanza ca 195 kuri 196 aho Umurundi umwe aronka USD 240 gusa ku mwaka wose. Ndikumana avuga ko bapima ibi bisunze “umwimbu wimburwa mu gihugu kanaka kuko niwo uba werekana ubutunzi igihugu kiba gifise, hanyuma bagaca baraba abanyagihugu ingene bangana, umwimbu cimbura mu bisata bitandukanye ugaca ugabanganywa ku banyagihugu bakibamwo, baca baraba rero ico umunyegihugu umwe umwe wese yoba aronka”. “Ni nk’uko wofata urugo kanaka rurimwo umugore n’umugabo n’abana icenda nk’akarorero, ugaharura ivyo bimbura ku kwezi, amahera baronka ku kwezi, ugaca uyagabura rero na cumi na rimwe, ari ho rero uca ubona amahera umuntu umwe umwe muri urwo rugo ashobora kuronka ku kwezi”. “Urumva n’ingo zirasumbana, hariho ingo zimbura vyinshi. Amahera yinjira ari menshi. Uko muza kuyagabura muri bake, niko ukubaho neza guca kwiyongera. Iyo muyagabura muri benshi nayo ari make, ubukene buca bwiyongera”. Ku ruhande rw’Uburundi, Faustin Ndikumana abona ko Uburundi bwimbura bike ariko bugategerezwa kugaburira abantu benshi, bigatuma bwama buboneka ko bukenye. Uburundi ni igihugu kibeshejweho ahanini n’uburimyi, ibiharuro bikerekana ko 90% ari bo babeshejweho n’isuka. Icegeranyo c’ikigo ISTEEBU kijejwe kwegeranya ibiharuro giherutse gusohora icegeranyo co mu mwaka wa 2019-2020 cerekana ko abarundi 40% bashobora kumara umusi wose badafunguye. Ibi biri uku mu gihe abarongoye igihugu bavuga ko umwimbu ari wose. Mu gihe yariko ashikiriza abashingamateka n’abakenguzamateka ivyaranguwe n’ubushikiranganji butandukanye mu gice ca kabiri c’umwaka uheze hari mu kw’icumi kw’umwaka uheze nyene ari nawo iki cegeranyo cerekeye,  umushikiranganji wa mbere Alain-Guillaume Bunyoni  yavuze ko muri ico gihe honyene igihugu cari gifise amatoni menshi y’umusesekara ku mwibu w’ibigori. Ndikumana abona ko reta n’abakora ivyegeranyo nk’ibi badahuza kubera reta yoyo ikunda gukoresha imvugo ya poritike. Ati: “Wewe uri mu mabanga, bavuze uko ibintu bimeze birashobora kutakunezera kuko bica vyerekana ko umengo utariko uratunganya ibintu neza. “Imvugo ya poritike sico kimwe n’iy’abahinga, ni naco gituma turiko turasubirira n’inyuma, umunyeporitike wewe yivugira poritike aho kuraba ivyo abahinga bavuga”. Mu gusigura ingorane Uburundi bufise zituma bwama buri inyuma mu butunzi, Faustin Ndikumana afatira ku gitabo ishirahamwe ryiwe riherutse gusohora, aho ryihweza imyaka 60 Uburundi bumaze bwikukiye, n’imyaka ibiri y’ubutegetsi bwa Evariste Ndayishimiye. Muri iki gitabo, yerekana ko imigambi itegurwa ariko ko, iyo hageze kuyishira mu ngiro, “umengo hariko hakorwa ibihushane n’ivyategerezwa kuba biriko birakorwa kugira dushikire intumbero y’iterambere”. Asigura bimwe muri ibi bihushane biri muri iki gitabo, ica mbere ciyongera ku giturire avuga ko “tugomba guterimbere mu gihe tuvuga ko Uburundi bwikwiye kandi ivyegeranyo vyerekana ko ari ubwanyuma k’isi mu bihugu bitunze”. Ati: “Uwuja gukira indwara arayirata, none wewe nimba urwaye indwara, ntiwemere ko uyirwaye, wumva uzoyikira gute? Banza wemere ko ukenye”. Imvo ya kabiri ashikiriza abona ko igihugu kigomba  gutera imbere mu gihe atanzira irashe yo kugiteza imbere ihari ifatiye ku citegererezo c'uko ahandi bigenda. Ati: “Turagenda tukandika ibitabo, ngo plan national de developpement, tukandika, tugakora amanama, ngo dushaka gufata intumbero mugabo izo recommendations tugaca tubika. “Gushika ubu nta kintu na kimwe ca programme-vision usanga reta iriko irakorerako”. Ariko rero, hano ntabona ibintu kumwe na reta ufatiye ku vyo umushikiranganji wa mbere Bunyoni yabwiye abashingamateka n’abakenguzamateka mu kw’icumi kw’umwaka uheze, ari nawo urabwa n’uru rutonde rw’Ibanki y’isi yose, aho yemeza ko integuro ya reta y’igice ca kabiri yakozwe neza mbere hisunzwe uburyo buvuye hagati mu gihugu, akavuga ko ari na ko vyagenze mu gice ca mbere. Yavuze kandi ko n’ibikorwa bishika 290 vyaranguwe neza hisunzwe integuro ya reta kandi ku rugero rwa 79% ku bushikiranganji bwayiranguye ku rugero ruto, be no kuri 97% ku bushikiranganji bwavyitwayemwo neza gusumba ubundi.  Yemeza ko muri rusangi imigambi reta yari ifise yashizwe mu ngiro ku rugero rwa 88%, mu gihe mu gice ca mbere yaranguwe ku rugero rwa 81%. Hagati aho, umushikiranganji wa mbere Bunyoni yaremeje ko ubutunzi bw’igihugu muri ico gice bwagabanutse kubera ikiza karanda ca Covid-19, mbere ko hari n’ibindi bikorwa vyari bitegekanijwe bitashoboye kuranguka. Imvo ya gatatu atanga, avuga ko Uburundi budashobora gutera imbere mu gihe gutanga akazi hatisungwa ubushobozi n’ubumenyi. Ati: “Wewe uvuga ko ushaka gutera imbere gute udashira imbere incabwenge, abashoboye akazi, ubushakashatsi ngo ubushire imbere, mu nzego nyinshi ugasanga abantu bariko bahabwa amabanga badakurikiza ubushobozi, mu gihe ubu ata n’ibigo vy’ubushakashatsi bihari...none wotera imbere gute”? Ikindi gihushane yerekana, ni uko igihugu kigomba gutera imbere “mu gihe ata buryo buhari bwo kuzana amafaranga mvamakungu mu gihugu kugira afashe mukuzibira ikinogo c’amafaranga Uburundi budafise kandi yongere afashe mw’iboneka ry’amafaranga y’agaciro”. Ati: “Mbega iryo terambere uzorironka gute? Uzokoresha amarundi? N’aho worara urayafyatura, ukayarwiza muri BRB ntaco azokumarira”. PARCEM ibona ko amasoko yashobora gutuma igihugu kironka aya mafaranga asa n’ayadakora neza. Ati: “... raba n’ikawa yasubiye inyuma, icayi casubiye inyuma, igisata c’ubukerarungendo ntitugiteza imbere kugira ngo bazane amadevises, raba n’amafaranga y’agaciro yovuye mu nzahabu n’ubutare urabona ko vyanse ...none ushaka gutera imbere gute?” “Nta barwizatunga bazana imitahe mu gihugu; kwaka ingurane ntibikunda kuko usanga badashobora kwizera inzego, badashobora kuzizera ku buryo boziha ingurane y’amafaranga aboneka”. Ikindi gihushane PARCEM ibona gihagaze kw’ikoreshwa ry’amafaranga ya reta ibona ko harimwo igipfungu. Ati: “Wewe woza gutera imbere gute mu gihe n’ingene reta ikoresha amafaranga ata muco urimwo, umengo amafaranga akoreshwa mu kanywababo, amafaranga adakurikiza imigambi y’iterambere izwi, amafaranga atwarirwa mu gifuri, za cour des comptes zitayakontorora?”. Mu mwaka uheze wa 2021, Prezida Ndayishimiye yumvikanye anegura bikomeye abo mu nzego zitandukanye n'abamufasha imirimo y'igihugu abagiriza  kuba aribo batuma ibintu bitagenda neza mu gihugu. Ni mu gihe yaheruka “kuririra imbere” y’abacamanza kw'izina ry'abenegihugu, aho yavuga ko batakironka ubutungane bubereye kubera abo bacamanza bamunzwe n'ibiturire. Umukuru w’iri shirahamwe rihamagarira abantu guhindura ingendo abona ko umukuru w'igihugu afise utwigoro kandi ko n’amajambo ashikiriza atanga icizere, ariko ko abari musi yiwe batamufasha.	https://www.bbc.com/gahuza/articles/c2jn8ydl1vzo
religion	Umupasitori aregwa gusambanya umukenyezi ku nguvu muri Nigeria yatanze imihoho mu mabanga yo kurongora ishengero.	Uyo mupastori asayangana , Biodun Fatoyinbo yari amaze imisi avugwa mu makuru iyi misi itatu iheze, inyuma yaho umukenyezi azwi cane mu gufata amafoto amwagiririje ko yamusambanije ku nguvu incuro zibiri imbere y'uko ashikana imyaka cumi n'umunani, haheze imyaka irenga cumi. Uyo mu pastori w'ishengero bita COZA rikundwa cane mu gisagara Abuja yanditse ku rubuga ngurukana bumenyi rwa Instagram kuri uyu musi wa mbere  ko yatanze imihoho mu mabanga yiwe kubera iyo nkuru yavuzwe cane. Hari abari bakoze  imyiyerekano mu mpera z'iyindwi mu bisagara bikuru bibiri vy'igihugu ca Nigeria arivyo Lagos na  Abuja. Basabira  ubutungane Busola Dakolo inyuma yaho amasanamu y'uwo mukenyezi  akwiragirijwe cane  ku mbuga  ngurukana bumenyi , avuga ko uyo mupastori yamusambanije ku nguvu. Uyo mu pastori wewe arabihakana. Igipolisi camenyesheje ko kitaramenya ibirego umukenyezi Dakolo yagirije uyo mu pastori  kandi ko ata muntu n'umwe arashikana ibirego nk'ivyo imbere y'ababijejwe. Igihugu ca Nigeria gifise abapastori benshi b'amasengero yemera Kristu y'abapentekoti, bamwe mu bapastori bakunze kwagirizwa kugira  inyifato itabereye.	https://www.bbc.com/gahuza/amakuru-48829011
sports	Tottenham 0-2 Chelsea: Rudiger wa Chelsea avuga ko yatyojwe kubera ari umwirabure	"Ishirahamwe ry'abakinyi b'umupira w'amaguru mu Bwongereza (PFA ) risaba leta y'ico gihugu gukora amahotoza kw'ivangura rishingiye ku rukoba ryakorewe umukinyi wa Chelsea mu rukino rw'ejo ku wa Mungu . Vyabaye ngombwa ko umuhagarikizi w'urwo rukino Anthony Taylor ahagarika urukino umwanya muto  mu gice ca kabiri inyuma y'aho umukinyi w'inyuma wa Chelsea, umwirabure Antonio Rudiger amenyeshereje ko yariko yumva abantu bamuririmbira indirimbo zamwita ko ari inguge. Tottenham ivuga ko ""izofata ingingo zikomeye zishoboka"" kandi ko  izokora amatohoza ""amatohoza akomeye"". Iyo ngendo y'ivangura rishingiye ku rukoba yagiye kwibonekeza inyuma y'aho umukinyi w'imbere wa Tottenham Son Heung-min aherewe ikarata itukura  kw'ikosa yakoreye Rudiger  n'ibigirankana. Ibintu bikaba vyayangaye inyuma y'aho hari ibintu vyatewe umunyegori wa Chelsea Kepa Arrizabalaga. Inyuma y'aho umuhagarikizi ahagarikiye urukino, hasohowe itangazo mu kibuga ryagabisha ko ""hari ingendo y'ivangura rishingiye ku rukoba ririko rirahungabanya urukino"". Iryo tangazo ryasohowe incuro zitatu zose. PFA  ivuga ko yababajwe cane n'iryo tyozwa ryisubiriza mw'ihiganwa ry'umupira w'amaguru mu Bwongereza, Premier League. PFA ivuga iti: ""Biraboneka ko abakinyi bariko bahura n'ingorane zikomeye z'ivangura rishingiye ku rukoba ririko rifata umurindi ukomeye mu Bwongereza, n'aho atari bo bonyene"". ""PFA yifatanije umubabaro n'umukinyi wese ariko ahura n'ibibazo vy'ivangura. Kw'izina ryabo, tuzobandanya urugamba rwo kurwanya ako kabi"". ""Football ni kimwe mu biranga Abongereza - hamwe n'isinzi ry'abakunzi bayo mu mpande zose z'isi, ni igikorwa cacu rero co kurwanya ako kabi ata kigongwe"". PFA isaba ""ibigo vyose vya leta"" hamwe ""n'abo bose bafise uruhara mu mupira w'amaguru"" gukorera hamwe kugira ngo bahangane, barwanye kandi barandurane n'imizi ityozwa rishingiye ku rukoba mu bibuga eka no mu bindi bisata vy'igihugu. PFA isaba kandi leta gukora amatohoza ku bijanye n'ivangura rishingiye ku rukoba mu mupira w'amaguru. Ku ruhande rwayo, Tottenham imenyesha ko izokorana na Chelsea n'abakinyi bayo kugira bihwereze hamwe ivyashikiye umukinyi wa Chelsea. Mw'itangazo uyo murwi wasohoye, uvuga uti: ""Ivangura iryo ari ryo ryose ntirishobora kwihanganirwa mu bibuga vyacu"". ""Ivyabaye tugiye kubikorerako n'ishaka rinini kandi tuzofatira ingingo ruhasha umuntu uwo ari we wese azoboneka ko yagize inyifato nk'iyo, harimwo n'ukumubuza gusubira kwinjira mu bibuga"". Rudiger avuga ko ari ibintu bibabaje kubona hari abantu bakirangwa n'ivangura rishingiye ku rukoba mu rukino rw'umupira w'amaguru. Ati: ""Ni ibiterasoni kubona mu mwaka wa 2019 hacibonekeza ivangura rishingiye ku rukoba. None ubu bujuju buzohera ryari?"" Ivyashikiye Rudiger nijoro bibaye inyuma y'umwaka umukinyi wa Manchester City, Raheem Sterling na we nyene atyojwe kubera ari umwirabure kuri ico kibuga nyene ca Chelsea mu kwa 12 2018. Ivyo vyatumye umufana wa Chelsea umwe afatirwa ingingo yo kutazigera asubira kwinjira mu kibuga""."	https://www.bbc.com/gahuza/50889815
health	Covid: Akajagari mu ngendo karabandanya muri iyi ndwi	"Izindi ngendo nyinshi  z'indege  zafuswe irya n'ino kw'isi mu gihe indwi itanguye, ivyo bikiyongera ku gihe c'iminsi mikuru kitagendeye neza abantu baharugwa mu bihumbi. Indege zirenga 14.000 zahagaritswe kuri uyu wa mbere, izija mu Bushinwa na Amerika zikaba arizo nyinshi, nk'uko bitangazwa n'urubuga rukurikirana ivy'ingendo z'indege, FlightAware. Amakompanyi y'indege ya Amerika  avuga ko iryo hungabana riterwa n'uko hari abakozi batorwa umugera canke bishize ukwa bonyene. Hong Kong yabujije ingendo za Kompanyi ya Korera y'Epfo, Korea Air, mu kiringo c'indwi zibiri, kuko hari abatowe ko banduye mu bo yazanye. Muri rusangi, ingendo 8.000 zarafuswe mu gihe ca weekend ndende ya Noël yatanguye ku wa gatanu. N'ubwo izo atari ingendo nyinshi ufatiye kw'ijana ku ziba zitegekanijwe muri rusangi, ico gitigiri ni kinini kurusha igisanzwe kandi gishitse mu bihe vy'umwaka aho abantu benshi baba bariko barafata ingendo zo kuja gusangira iminsi mikuru n'umuryango canke n'abagenzi. Hagati aho Amerika iriko irakurikiranira hafi ivy'amato aharugwa mu mirongo arimwo abanduye Covid mu gihe ari mu ngendo mu mazi y'ico gihugu, menshi bikaba bivugwa ko yankiwe kwinjira mu bivuko vy'amazinga ya Carraibes, nk'uko bivugwa n'itororokanirizo ry'amakuru AFP. Ibitigiri vy'abandura biguma biduga kw'isi kubera ubwoko bushasha bwa Omicron. N'ubwo ivyigwa vya mbere vyerekanye ko Omicron itababaza cane nk'ubundi bwoko, abahinga batewe impungenge n'ibitigiru vy'abandura. Nyinshi mu ndege zafuswe ku wa mbere ni iz'amakompanyi yo mu Bushinwa, nk'uko bivugwa na FlightAware. Zirimwo China Eastern, yafuse ingendo 368, na Air China, yafise 141. Ibibuga vy'indege vya  Beijing na Shanghai nivyo bisa n'ivyakozweko kuruta, ahafuswe indege 300 muri rusangi. Hagati aho kompanyi zo muri Amerika zakozweko cane ni United, yafuse 84, na JetBlue 66. United yari yagabishije mu ndwi iheze ko ukwiyongera kw'abandura Omicron ""kwagize ingaruka ku bakozi bacu b'indege no ku bakora ibikorwa vyacu"". Abakozi benshi bakaba basabwa kuguma ukwa bonyene kubera baba bahuye n'abanduye. Omicron ubu nibwo bwoko bwiganje muri Amerika. Ariko n'ibirere bibi birafise uruhara. Urubura rwinshi rwiyanikiye hasi rwatumye indege zicererwa ruhungabanya n'amabarabara mu ntara ya Washington yo mu burengero ku wa Mungu, biza vyiyongera ku kajagari ko mu ngendo. Mu Bwongereza , Bristish Airways yafuse ingendo 42 ku wa mbere, nk'uko bivugwa na FlightAware. Ikibuga ca London ca Heathrow cafuse ingendo 47. Gushika ubu abantu bashika miriyoni 5,4 baramaze kwicwa na coronavirus kw'isi, ku bwa kamimuza ya Johns Hopkins yo muri Amerika. Abamaze kwandura nabo mi miriyoni 280."	https://www.bbc.com/gahuza/amakuru-59801708
health	Kubera iki tutakiramba nko mu myaka iheze?	Mu kiringo hafi c'ibinjana bibiri, ikiringo co kubaho cariyongereye ku rugero rudasanzwe. Mu myaka ya 1840, abantu ntibarenza imyaka 40 muri rusangi. Ariko iterambere mu bijanye n'imfunguro, ubuvuzi, uburaro hamwe n'isuku mu gihe  c'ihinduka muvyo amahinguriro vyatumye gushika mu ntango z'imyaka ya 1990, abantu bashobora kubaho hafi imyaka 60. Uko ikinjana ca 20 cagenda gitera kija imbere, uretse imyaka y'intambara, ibintu vyagumye bitera imbere mu vyo amagara y'abantu kuri bose n'ugukingira abana. Kuva mu myaka ya 1970,  habaye iterambere muvyo kuvura indwara z'imitima cane cane, bikaba vyabandanije bitera intambwe ku muvuduko munini. Icibonekeza ni uko kuva mu ntango y'ikinjana ca 21, imyaka y'ukubaho yiyongera gushika ku myaka 80 ku bagore, na 75 ku bagabo. Ivyo vyarabandanije uko, aho uko imyaka hafi ine iheze hiyongerako uwundi mwaka wo kubaho. Ariko rero ivyo vyarahagaze giturumbuka - canke vyaragabanuye umurindi, kuva mu mwaka wa 2011. Ni ivyo akanya gato canke bizobandanya uko biri? Mu ntango abahinga bibaza ko ari ingorane nto. Nivyo ko umwaka wa 2015 wabaye umwaka udasanzwe, aho ibitigiri vy'abapfuye vyaduze - urushana rwari rubi cane kubera akaranda k'ibicurane kabiciye bigacika. Ariko rero ubu biraboneka ko ata vyo gushikuza birimwo. Ibiharuro vya nyuma biherutse gushikirizwa n'ikigo c'igihugu kijejwe ibarura, vyerekana ko n'aho hari iciyongereyeko hagati ya 2016-2018 inyuma y'urwo rushana, haracari agahaze ugereranije n'imyaka y'imbere y'aho. Ingene ibintu biboneka ubu, bizofata imyaka 12 ku bantu baba mu Bwongereza kugira ngo imyaka yo kubaho ishobore kwiyongerako uwundi mwaka. Hari abavuga ko inyuma y'imyaka itari mike y'iterambere, abantu bashitse ku rugero ntarengwa rw'ukubaho kwabo. Umuntu wa mbere yabayeho imyaka myinshi  nk'uko impapuro zivyerekana ni umufaransakazi Jeanne Calment yapfuye afise imyaka 122 - ariko haciye imyaka irenga 20. Ubushakashatsi bwasohotse mu kinyamakuru Nature bwavuze ko imyaka ntarengwa y'ukubayo - kiretse abo bakeya cane nka ba madame Calment - ari hafi imyaka 115. Ariko hari ababihakana. Aho ni nk'umuhinga w'Umunyamerika mu biraba ibigize umuntu (généticien), David Sinclair, aherutse kwandika igitabo yise Lifespan (Imyaka y'ukubaho) aho avuga ko iyo uduhimba tw'umubiri w'umuntu dutuma abaho (genes) twongerejwe inguvu, abantu bashobora kubaho igihe kirekire. Ivyo ari vyo vyose, hari vyinshi vyerekana ko abanyagihugu b'Ubwongereza batashobora gushikana iyo myaka y'ukubaho. Akarorero, imyaka y'ukubaho mu Buyapani yariyongereye muri ino myaka iheze gusumba mu Bwongereza, muri ico gihugu kizwi ko abanyagihugu baco baramba gusumba abandi. Umuhinga mu bijanye n'ubusaza, Edward Morgan, avuga ko hari ibituma vyinshi, agasaba ko haba ibikorwa vyinshi vy'ubushakashatsi kuri ico kibazo. Ikigo kijejwe amagara y'abantu mu Bwongereza kiza carakoze makeya muri ayo. Icegeranyo casohoye mu mwaka uheze, kirashira ahabona ibituma bitari bike. Kimwe mu bituma bivugwa ni uko mu myaka iharurwa kuri mirongo n'iyindi iheze, ata kintu kinini cahindutse mu biraba ubuvuzi. Iyo abantu batishwe n'iki, harashobora kwaduka iyindi ndwara. Mu gihe igitigiri kitari gito c'abantu babandanya bikinga impfu ziva ku ndwara z'imitima na kanseri, igitigiri c'abahitanwa n'indwara zo mu mutwe catanguye kuduga. Hanyuma mu gihe isi iriko irarwana kugira ngo ishobore gupfupfahaza iyo ndwara - ivyo kuyirandurana n'imizi vyibagirwe - imyaka yo kubaho igenda igabanuka. Icibonekeza ni uko ibintu vyagiye vyunyuka mu bakene, kikavuga ko leta ibifisemwo uruhara kubera ingingo z'ugutubika umukanda zatumye uburyo bwakoreshwa mu bijanye n'amagara y'abantu n'ukwitaho imibereho y'abanyagihugu bugabanuka.	https://www.bbc.com/gahuza/49979709
politics	Burundi: Evariste Ndayishimiye yavuze iki mu butumwa bw’umunsi w’Ukwikukira?	"Perezida Evariste Ndayishimiye avuga ko inyuma yo inyuma y'uko Uburundi buhabuje intahe y'ukwikukira bwagumye bugoyagoya bugatangira kubona agahengwe mu 2005 ariko ko mu 2015 hariho abashatse kunyaga iyo ntahe. Mu butumwa bujanye n'umunsi wo guhimbaza intahe y'ukwikukira uhimbazwa uyu munsi mu Burundi, Bwana Ndayishimiye yasavye Abarundi kuzirikana uyu munsi bibuka icipfuzo ca mbere kiri mu ndirimbo y'igihugu ari co : ""Shinga icumu mu mashinga…"" Agira ati : ""Uburundi ntibwoshinga icumu mu mashinga butubatse imigenderanire myiza n'ibindi bihugu n'amashirahamwe mpuzamakungu."" Gusa avuga ko Uburundi bwakoze ibishoboka ngo bubanire neza ibindi bihugu ""nk'abazimyamuriro"" ariko ko hariho ababirenzeko ""baratudurumbanya"", bafatira Uburundi ingingo z'agahotoro, ngo ""vyose bakabikora bihetse kuri benewacu bataye umurongo."" Yagize ati : ""Muribuka namwe ingene bagerageje gutembagaza inzego zitorewe n'abenegihugu mu mwaka w'2015 Imana igakinga. N'ejo n'ejo bundi, tubimenye kandi tubimenyere, kirazira kikaziririzwa kuvuguruza ijambo ryapfunditswe n'abenegihugu biciye mu matora."" Yongeraho ati : ""Turashimiye inzego zijejwe umutekano, izijejwe kwivuna abansi, hamwe n'Abarundi bose bahagaze rugabo mu gutesha inkorabara zashatse kutunyaga intahe y'ukwikukira."" Mu 2015 harabaye imyiyereko yiyamiriza kwongera kwitoza kw'uwari Perezida Pierre Nkurunziza, bikurikirwa no gushaka gutembagaza ubutegetsi vyaburijwemwo. Leta y'u Burundi yaragirije iy'u Rwanda uruhara muri uwo mugambi mbere ivuga ko benshi mu bawugerageje bahungiye mu Rwanda, leta y'u Rwanda yarabihanye. Kuva ico gihe ubutegetsi bw'ibihugu vyompi burebana ay'ingwe. Bwana Ndayishimiye avuga ko inyuma yo guhabuza Intahe y'ukwikukira mu 1962 Uburundi bwagumye bugwa buvyuka kugera mu 2005 aho avuga ko ari bwo bwongeye ""burasanasanwa"". Avuga ko kuva ico gihe aribwo hashinzwe imigambi y'ivyo Abarundi bipfuza harimo uko igihugu coba kimeze mu 2025 (Vision 2025). Nubwo Uburundi bwafatiwe ingingo z'ubukungu n'abagiraneza, yavuze ko ivyo babivanyemwo amasomo, ashima ko Ikigo kijejwe gutoza amakori n'amatagisi (OBR) cakoze neza gushika aho Uburundi bushobora kwibako ku bice 90%. Mw'ijambo ryiwe, yavuze ko kugira ngo ico gisata coroherwe mu kurangura imirimo kijejwe kigiye kwubakirwa igorofa igeretse cumi na kabiri (12 niveaux) kizokoreramwo. Amajambo yiwe 'ntaremesha impunzi' Bwana Ndayishimiye avuga ko agomba kwubaka igihugu aho beneco babasha ""gukora ku munwa aho bashakiye hose, [no] mu mifuko yabo na ho hakabarizwa amahera yo kwikenura."" Igisata ca ONU kijejwe impunzi giharura (mu kwezi kwa gatanu 2020) impunzi z'Abarundi zirenga 300,000 ziganje cane cane mu bihugu vy'akarere. Mw'ijambo ryiwe Bwana Ndayishimiye yasavye impunzi gutahuka iwabo. Impunzi z'Abarundi zimwe zimwe zivuga ko amajambo amaze gushikirizwa na Perezida Evariste Ndayishimiye kuva ashitse ku butegetsi ataremesha impunzi. Evelyne Nuwimana amaze imyaka ine mu nkambi ya Mahama mu Rwanda yabwiye BBC ati:""Mu majambo yiwe twumva ibisa n'ivy'uwo yasubiriye. Nta cizere njewe ndamubonamwo."" Mu ijambo ryiwe rigenewe uyu munsi Bwana Ndayishimiye yagize ati : ""Amaherezo y'inzira  ni mu nzu"", ni mutahe iwanyu mukiri abarundi b'ubuntu, kuko ""Inkoko irara mw'ishamba bugaca yacitse inkware""! Uburundi n'u Rwanda, vyaboneye ica rimwe ukwikukira imbere y'ubutegetsi bw'Abakoroni. Gusa uyu munsi ubutegetsi bw'u Rwanda bwahisemwo ko udahimabzwa mu birori ahubwo hahimabzwa umunsi wo kwibohora kw' igenekerezo 04/07 ubwo ingabo za FPR-Inkotanyi zafashe ubutegetsi."	https://www.bbc.com/gahuza/amakuru-53246285
politics	Ukraine - Russia: Perezida Ramapfoza avuga ko South Africa yasabwe gufasha mu biganiro	"Perezida Cyril Ramaphosa wa Afrika y'Epfo avuga ko igihugu ciwe casabwe kugira uruhara mu biganiro vyo kurangiza intambara hagati y'Uburusiya na Ukraine. Perezida Ramaphoza ntavuga uruhande rwabimusavye, ariko avuga ko yavuganye na Perezida Vladimir Putin w'Uburusiya ku wa kane aho yamusavye ko yogerageza kurondera inyishu iciye mu biganiro. Perezida Ramaphoza yanditse kuri Twitter ati: ""Perezida Putin arashima ingene ataho duhagaze muri iyi ntambara. Twizeye ko ibi bishobora gutuma impande zompi zirondera kwumvikana biciye mu biganiro. Dufatiye ku migenderanire dufitaniye n'Uburusiya hamwe n'uko turi mu bihugu bigize BRICS, Afrika y'Epfo yasabwe kugira uruhara mu kwumvikanisha impande zishamiranye"". Afrika y'Epfo yagiye kuboneka aho ihagaze mu ndwi iheze igihe yanka kwegamira uruhande urwo ari rwo rwose mu matora yo muri ONU yo kwiyamiriza igitero c'Uburusiya kuri Ukraine. Perezida Ramaphoza avuga ko igihugu ciwe canse kugira uruhande cegamiye kubera ""iki cemezo kitashize imbere ivyokworohereza impande zompi"", congera cagiriza Inama Nkuru ya ONU kunanirwa mu mabanga yayo yo kubungabunga amahoro n'umutekano. Mu rwandiko Perezida Ramaphoza yandikiye abanya Afrika y'Epfo, yanditse ati: ""Gusaba ibiganiro vy'amahoro bijanye n'intumbero yatumye ishirahamwe ONU rishingwa. Turafise impungenge ko Inama Nkuru ya ONU ijejwe umutekano yananiwe no kubungabunga amahoro n'umutekano. Ibi bitera intege abamaze igihe kirekire basaba ko hoba impinduka mu Nama Nkuru ijejwe umutekano kugira ngo ishobore guhangana n'ibibazo vyo mu kinjana ca 21"" Yongerako y'uko kubona Afrika y'Epfo ihagaze aho ihagaze ku bijanye n'iyi ntambara biterekana ko ifata minenerwe ihonyangwa ry'agateka ka muntu."	https://www.bbc.com/gahuza/amakuru-60718663
health	Ingaburo : hagati y'imboga n'inyama n'amata ni ikihe ciza ku muntu? Icigwa cakorewe ku mahasa	"Haheze imyaka 10, amahasa (canke impanga mu kinyarwanda) Hugo na Ross Turner banonora imitsi mu buryo biyumviriye bo nyene. Hugo avuga ati: ""Umwanya munini mu vyo dukora dutegura umubiri. Kubera turi amahasa, dushobora kugereranya inzira nyinshi n'ivyo dufungura hanyuma tukamenya ibimeze neza kuri twebwe."" Ni muri iyo nzira abo bavukanyi bafashe ingingo yo kugerageza ubwoko bw'imfungurwa zobamerera neza canke nabi: gufungura ivyamuka ku bikoko ntivyozana ubudasa muvyo bakora? Ayo mahasa yaritabiriye n'ivyigwa binyuranye vyagizwe n'abahinga  bo mu gisata c'ubushakashatsi ca Gemini co muri King's College i Londres mu Bwongereza. Tim Spector, umwigisha wa kaminuza asigura ati: ""Dushaka gukoresha ubwo buryo bw'amahasa, basangiye vyose, kugira turabe inkurikizi y'ingaburo no kwinonora imitsi, n'ingene abo bantu bagira ingaruka zitandukanye kuri izo mfungurwa."" Mu kiringo c'indwi 12, abo bavukanyi babiri baratandukanijwe: Hugo atangura kurya imboga mu gihe Ross na we yabandanije kurya inyama anywa n'amata. Bose uko ari babiri bahawe imfungurwa zitanga inguvu zingana buri musi kandi bagira imyimenyerezo imwe y'inguvu muri ico kiringo cose. Hugo yemeza ko vyamugoye kumenyera izo mfungurwa nshasha. Yagize ati::""Mu ndwi za mbere, narashatse cane inyama, amata n'iforomaji. Ivyo narya vyari birimwo ahanini ivyamwa n'imboga."" Yemera kandi ko ""Ku rundi ruhande sinafungura ingaburo yikwiye, bisigura ko urugero rwa 'glycemie' rutahindutse kandi numva mpaze umusi wose."" Yongeyeko ati: ""Nasa kandi n'umuntu afise inguvu nyinshi."" Ross we avuga ko yagumye agwa avyuka. Avuga ati:""Hari igihe nagira inguvu nyinshi n'ikindi gihe nagira uburuhe budahera."" Prof Spector avuga ko ubwo bushakashatsi bushobora gutuma umuntu ategera ingene umubiri ukoresha imfungurwa n'ingene ingaruka zitandukana ku muntu n'uwundi, n'aho boba ari amahasa. Ubwo budasa mbere bwaragaraaye no ku yandi mahasa, mu vyigwa vyakozwe n'uwo mushakashatsi n'abo bakorana bo kuri King's College. Prof. Spector agira ati: ""Twibaza ko hari ikintu kitajanye n'imero cagize uruhara muri ivyo batoye."" Nk'uko ibiharuro vya Spector bivyerekana, amahasa afise ibintu bisa ku gitigiri kiri hagati ya 25 na 30% mu dukoko turi mu mara. Nkeka rero ari co gituma ingaruka zidasa kuri bo ku mfungurwa zitandukanye. Spector aradondagura inzira utegerezwa gufata mu kugumana uburinganire bw'udukoko duto duto mu mubiri  no gutuma mu mara habamwo udukoko dutandukanye. Ahanura ati: ""Ubwa mbere n'ukurya ivyatsi 30 ku ndwi."" Ivyo bingana n'imboga canke ivyamwa bike buri musi. Asigura ati: ""Ubwa kabiri, ni ngombwa guhitamwo ibiterwa birimwo 'polyphénols', ibintu bitanga amarangi agaragara n'icanga (gout) ry'ibintu birura ku biribwa bimwe bimwe."" Intambwe igira gatatu itangwa na Spector n'ugufungura indya zirimwo udukoko duto duto ""probiotiques"". N'ubwoko bw'indya zirimwo udukoko duto duto dushobora kuba mu mara tukanafasha mu buringanire bw'ibiba mu nda. Izo ""Probiotiques"" ubu zihari ni Yaourt isanzwe, kefir na kombucha. Uyo mwigisha wa kaminuza yongerako ko "" ubwa nyuma, ni ngombwa kureka ibifungurwa bihinguwe cane."" Ibihinguwe cane biri mu mugwi urimwo imfungurwa zihinguye harimwo ibintu vyo mu mahinguriro vyatakaje akanovera, irangi n'icanga kama. Kuri urwo rutonde harimwo biscuits, isosi yo mu mahinguriro hamwe n'inzoga. Ross yasanze ko kuba mwenewabo yarashoboye kurya imboga gusa mu kiringo c'indwi 12 vyamuhaye icigwa gikomeye. Avuga ati: ""Narashobora kubona indya nafungura uko zingana zihinguye, ivyo vyaciye binyugurura amaso kuri ico kibazo."" Prof. Spector yarerekanye ko kurya imboga bidasigura ko ari ingaburo  yikwiye. Avuga ati: ""Ica ngombwa, ni akaranga k'imfungurwa, si kuba ufise canke udafise inyama mw'isahani yawe."" Asigura ati:""Abantu benshi batarya inyama bashobora kurya izindi ndya nyinsi zihinguye."" Inyuma y'indwi 12, ibipimo vya Hugo na Ross vyerekanye ko bidatandukanye cane, n'aho bari bafunguye ibintu bitandukanye. Basanze mbere hari n'ivyo bungutse ku bintu bimwe bimwe vy'amagara yabo, nk'urugero rwa Cholesterol, ibinure canke ubudahangarwa ku ngwara y'igisukari ku bakuze. Ariko, ivyo ntivyoca vyemezwa ku bantu bose kuko bo n'abanonotsi karuhariwe, basanzwe bagira imyimenyerezo, barya imfungurwa  zipimye neza, aho guhindura gato gusa bishobora gusigura ukwongerekana canke ukugabanuka kw'ibikorwa vyo kwinonora imitsi. Ku bandu basanzwe nkatwe, Spector avuga ko kwitaho guhindura imfungurwa no kurondera ingaburo zikwije ibisabwa, bifitiye akamaro amara yacu, bishobora gufasha kugabanya uburuhe, inzara n'ibiro. Ariko impera n'imperuka, ico ubwo bushakashatsi bwakozwe kuri ayo mahasa bwaje gushimangira, n'uko ata ngaburo  yikwiye ikora kumwe kuri bose, n'aho boba ari abantu basa muri vyose. Kandi n'ayo mahasa ubwayo baravyiboneye muri ico cigwa camaze indwi 12. Hugo ahanura ati: ""Narashoboye guhindura buke buke ingaburo. Ubu, ngerageza gushira ubwoko bwinshi bw'indya kw'isahani, no kubirya ntarengeje urugero. Urufunguruzo ni kubifata ku rugero rumwe."" Ross na we ati: ""Umuntu niyababwira ko ingaburo  kanaka izobatuma mumera uku canke kuriya, muramwibazako ikibazo. Birakenewe kuvyigeragereza, kubikora nko gufyina hanyuma urabe ibikunda kuri wewe."""	https://www.bbc.com/gahuza/amakuru-59686032
health	Umugwi wa ONU uti 'ntitwizeye u Burundi kuri coronavirus' nabwo buti 'mushaka gutoba'	Uwo mugwi urashima ko leta y'u Burundi yafashe zimwe mu ngingo zijanye no gutangiriza ikwirakwira ry'ico kiza. Izo ngingo ngo ni nko guhimiriza isuku mu banyaghugu mu gukaraba intoki, guhagarika ingendo z'indege hamwe no gushira ukwabo ingenzi zinjiye mu gihugu, cane cane iziturutse mu bihugu bimaze kubonekamwo ico kiza. Ariko rero ngo ivyo ntibihagije mu gutorera umuti ico kiza cateye isibe isi yose, cane cane ku gihugu nk'u Burundi, aho inzego z'ubuvuzi zitifashe neza kandi abantu baronka ico bashira ku munwa ari uko basohoye amaboko ku munsi ku munsi. Ngo ndetse abagera ku 70 % bakaba bari munsi y'umurongo w'ubukene, n'ukuvuga batunzwe n'uburyo buri munsi ya 1.90 $ ku munsi. Uyu mugwi ushimangira ko iyubahirizwa ry'agateka ka zina muntu ariyo nkingi y'ivyo leta y'u Burundi yokora vyose mu guhangana n'iki kiza. Ku bijanye n'amasezerano mpuzamakungu yiyemeje, cane cane ayerekeye kubahiriza uburenganzira ku buzima n'amagara y'abanyagihugu, uyu mugwi wibutsa leta y'u Burundi ko ibwirizwa gukungira abanyagihugu bayo coronavirus no kuvura abarwaye. Ngo kandi ivyo bigakorwa uburenganzira bwabo burimwo gufungurirwa budahungabanijwe. Uyu mugwi wibutsa leta y'u Burundi kandi ko uburenganzira bwo kumenya amakuru ari ntangere mu gihe nk'iki c'ikiza. Ngo niyo mpamvu ubwo burenganzira butegerezwa kwuhabirizwa kandi ntibuburizwemwo mu nzira yo kuzibira amakuru ashingiye ku bimenyetso vy'ukuri avuguruza ayaba yatanzwe n'abategetsi canke gutangaza ivyiyumviro n'ayandi makuru anegura ingingo zafashwe na leta. Uyu mugwi wemeza ko ahubwo igikwiye ari uko hoba gushira ahabona amakuru yerekana uburyo ico kiza giteye impungenge, urugero kigezeko n'uburyo buhari bwo kukirwanya, no kuvura abanduye, kuko ari vyo vyoha ingoga abanyagihugu mu ruhara rwabo mu kugikumira. Uyu mugwi ubabazwa no kubona hari amashirahamwe y'abagiraneza yimwe uruhusha rwo gushika mu bibanza abantu bashizwemwo ukwa bonyene mu gukumira iki kiza ca Covd-19. Wemeza ko bari bafashwe mu buryo butabereye kiremwa muntu, ata mazi meza canke imfungurwa bahabwa, eka n'ubuvuzi. Ingingo zifatwa mu gukumira iki kiza kandi ngo ntizikwiye kubamwo ivangura, canke ngo zize gusongera isibe ku budasa bwari buhasanzwe hagati y'abakene n'abakire. Ikindi kandi ngo zikwiye guhuzwa n'ubuzima abanyagihugu babayemwo mu Burundi, aho abenshi batunzwe no kwikorera utwabo. Kuronswa uburyo bwo kwivuza ngo bikwiye guhabwa abanyagihugu bose, hatitaweho ubudasa bwabo, bwaba ubufatiye ku gitsina, imigwi ya politike, amadini, amoko, ubukire canke ubwenegihugu. Felin Gakwaya yavuganye n'umushikiranganji w'u Burundi ajejwe ivy'agategaka ka zina muntu, Martin Nivyabandi. Umushikiranganji Nivyabandi yavuze ko  u Burundi ari igihugu cikukiye, ko co kimwe n'ibindi bihugu, ata wokibwiriza ingene gikemura ibibazo vyaco. Yavuze ko uwo mugwi wa ONU ata kindi ugamije atari guhungabanya abanyagihugu mu gihe hitezwe amatora mu kwezi kuza.	https://www.bbc.com/gahuza/52247719
entertainment	China: Rurangiranwa mu kuvuza piano Li Yundi yapfunzwe yagirizwa kugura imaraya	"Rurangiranwa mu kuvuza piano mu Bushinwa, Li Yundi, apfunzwe azira gusambana n'imaraya, nk'uko bivugwa n'ikinyamakuru ca reta. Ku rubuga hwaniro, igipolisi canditse ko umugabo w'imyaka 39 hamwe n'imaraya y'imyaka 29, bemeye ko bakoze ibintu bitemewe n'amategeko. Bafashwe inyuma y'aho abanyagihugu batangiye iyo nkuru ku bategetsi. Mu gihe igipolisi kitashize ahabona izina ryiwe, ikinyamakuru ca reta mu nyuma cemeje ko ari Li. Iyo nkuru yababaje abakunzi benshi b'uwo mugabo azwi kw'izina rya ""China Piano Prince"". Ku myaka 18, Li yabaye umuntu wa mbere akiri muto avuza piano - ahawe agashimwe ka mbere gakomeye mpuzamakungu ka Chopin Piano Competition mu 2000. Yabandanije avuza piano hirya no hino kw'isi, akaba n'umuntu azwi cane mu bantu bavuga ururimi rw'igishinwa. Umuntu umwe yanditse ku rubuga hwaniro rwa Weibo rumeze nka Twitter ati:""Mana yanje, biratangaje. Uyu ni Li Yundi twese dutangarira?"" Abandi berekana amakenga ku kuntu yafashwe. Undi yanditse ngo:""Mfise amakenga yo kumenya ingene abantu bamenye ko ari we. Ubonye umugabo w'imyaka 39 n'umugore w'imyaka 29 binjiye mu nzu bari kumwe, bigenda gute ngo abantu bamenye ko ari imaraya, na we ari umukiriya wiwe?"" Inyuma y'aho iyo nkuru imenyekaniye, ishirahamwe ry'abanyamuziki mu Bushinwa ryavuze ko rigiye kwaka ubunywanyi Li kuko ""atanga isura mbi cane mu bantu"". Bamwe mu baraba ibintu n'ibindi bavuga ko ipfungwa ryiwe rishobora gufatwa nk'igabishwa ku nyifato mbi y'abandi ba rurangiranwa mu gihe Ubushinwa bwahagurukiye abakora akazi kerekeye umuziki. Mu mategeko yo mu Bushinwa, abasambana canke bagurisha imaraya bashobora gupfungwa gushika ku misi 15 bakanatangisha n'amande ashobora gushika ku madolari ya amerika 782."	https://www.bbc.com/gahuza/amakuru-59009840
health	EU: Indangamuntu ya Covid-19 yoba isigura iki ku ngenzi?	"Indangamuntu nshasha ya Covid mw'ishirahamwe ry'Ubumwe bwa Bulaya (EU), Digital Covid Certificate/Certificat COVID numérique - ""indangamuntu"" y'iri shirahamwe yerekana ko waronse urucanco - iriko iratanguzwa hose mu bihugu 27 vy'iri shirahamwe. Ni nde ayifitiye uburenganzira, yoba isigura iki ku ngenzi? Ni uburyo bw'ishirahamwe ry'Ubumwe bwa Bulaya bwerekana ko abanyagihugu: Ibihugu vyose 27 vy'iri shirahamwe ry'Ubumwe bwa Bulaya - co kimwe no mu bihugu vy'Ubuswisi, Iceland/Islande, Norvège na  Liechtenstein - birayifise kandi birayemera. Itangwa ku buntu - kandi abanyagihugu ba EU, co kimwe n'abanyamahanga baba muri ibi bihugu vya EU mu mategeko (bakaba bafise uburenganzira bwo gutembera mu bindi bihugu vyo muri iri shirahamwe) bashobora kuyivoma (download) bakayigumana kuri ngendanwa zabo, canke barakonswa urukaratasi rw'ikopi. Hari ibihugu bimwe bimwe vyari vyamaze gutangura kuyikoresha ku gushaka kwavyo - ariko rero ku wa 01 z'uku kw'indwi niho yatanguzwa icese, mu kiringo c'amezi atandatu. Izoba ifise code QR hamwe n'urupfunguruzo nyabwonko (digital signature key/clé de signature numérique) umuntu yisangije, ibi bikazoshoboza umuntu kwinjira mu bubiko yisangije burimwo amakuru yose ajanye n'incanco yaronse - nk'akarorero ibitaro, ikigo canke urwego rwamuhaye uru rucanco. Amakuru y'umuntu yisangije azoguma kuri iyi ndangamuntu yiwe, ntazobikwa canke ngo agumanwe, nk'akarorero ku kibuga c'indege, mu gihe bazoba bahejeje guhinyuza ko ari ay'ukuri. Abantu barizeye ko iyi ndangamuntu izokworohereza ingenzi gutembera mu bihugu vy'ishiramahwe EU. Ntabwo ari igitabo c'inzira - ingenzi izotegerezwa kuba igifise canke urundi rukaratasi urwo ari rwo rwose rwerekana ibiyiranga. Gusa, umuntu uwo ari we wese azoba afise iyi ndangamuntu, mu bisanzwe azoba arekuriwe kwinjira mu gihugu ico ari co cose atarinze gupimwa canke kubanza gutaramurwa mu kiringo kanaka. Si co kimwe - ariko zompi zerekana amakuru amwe kandi zifise intumbero imwe yo kwerekana ingene umuntu ahagaze ku bijanye na Covid. Ishirahamwe EU ntiriremeza Covid Pass, ariko ibihugu ku gatwe kavyo, nk'akarorero Ubugiriki na Espagne, biramaze kuyemera. EU ivuga ko iriko irakora uko ishoboye kwose kugira ngo iyi ndangamuntu ise n'izindi z'ibihugu bitari muri EU. Mu bisanzwe nta ngorane ihari. Hari incanco zine zose zemewe mu Bwongereza no mu bihugu vyo muri EU  - gusa hari zitatu mu zemewe mu Bwongereza rimwe na rimwe zizwi ku mazina atandukanye, ariko ni zimwe. Muri EU: Ariko, Oxford-AstraZeneca (AZ) yahinguwe n'ikigo Serum Institute co mu Buhindi (SII) ifise irindi zina rigira gatatu - Covishield. N'aho ari co kimwe n'iyo yahinguriwe i Bulaya, ishirahamwe ry'Ubumwe bwa Bulaya ntiriyemera. None hari ingorane kubona Covishield itemewe ku mugabane wa Bulaya? Covishield irakoreshwa cane mu bihugu bikenye biciye muri wa mugambi mpuzamakungu w'incanco uzwi nka Covax, ubu hakaba hari impungenge ko iyi ndangamuntu ya Bulaya ishobora kutemera ingenzi ziva muri ivyo bihugu. Ikigo ca Bulaya kijejwe imiti, European Medicines Agency/Agence européenne des médicaments (EMA) ntigitegerezwa kubanza kwemeza ikigo c'Ubuhindi gihingura Oxford-AstraZeneca, kubera ata ncanco ziva muri ico gihugu zinjira muri EU. Ariko ikigo Serum Institute kivugwa ko coba kibanza gusaba uruhusha muri EU kugira ngo gishobore guhingura Covishield. Ikigo AstraZeneca kandi kivuga ko kiriko kirakorana na EMA kugira ngo barabe ko ""Covishield nayo yokwemerwa kuja muri izi ndangamuntu z'incanco"". Gusa EMA ivuga ko gushika ubu itarigera ironka igisabo ico ari co cose kirondera ko uru rucanco rwemerwa. N'ubwo uru rucanco rutemewe gukoreshwa mw'ishirahamwe rya Bulaya, ishami rya ONU rijejwe amagara y'abantu OMS ryaremeje ko rushobora gukoreshwa mu buryo bwihutirwa - kandi n'ishirahamwe rya Bulaya rivuga ko ibihugu vyaryo ku giti cavyo bishobora kwemerera ingenzi kwinjira mu gihe bahawe urucanco rwa Covishield. Hanyuma kandi, ibihugu bimwe bimwe vyari bisanzwe vyemera izindi ncanco - nk'akarorero Ubugiriki buremera urucanco rw'Ubushinwa Sinovac, urucanco rw'Uburusiya Sputnik V hamwe n'izindi zitari nke. Urwego rukuru rushinzwe amagara y'abantu muri Afrika ruranegura cane ingingo y'Ishirahamwe ry'Ubumwe bwa Bulaya yo gukura ku rutonde ingenzi zahawe incanco za AstraZeneca zakorewe mu Buhindi mu mugambi w'iyi ndangamuntu ya Covid. Umukuru w'ikigo ca Afrika kijejwe kurwanya indwara Centres for Disease Control and Prevention, John Nkengasong, avuga ko ingingo y'Ishirahamwe ry'Ubumwe bwa Bulaya itisunze ubuhinga n'amakuru yerekana ingene incanco zakorewe mu Buhindi zihagaze, kandi ata cerekana ko zidakora neza uzigereranije n'iza Bulaya."	https://www.bbc.com/gahuza/amakuru-57691880
politics	Namibia: Abashingamateka bariyamiriza amasezerano ajanye n’ihonyabwoko ryakozwe na Germany	"Abashingamateka batavuga rumwe n'umugambwe uri ku butegetsi muri Namibia bariyamiriza reta ku mwumvikano uherutse kuba n'Ubudagi, igihugu catwaye Namibia mu gihe c'ubukoloni. Aya masezerano yatumye Ubudagi bwemera ko bwakoreye ihonyabwoko amoko y'aba Herero n'aba Nama, buca bwemera kuzoriha imiriyaridi 1.1 y'ama euro nk'indishi y'akababaro. Mw'ikoraniro ry'inama nshingamateka ry'ejo ku wa kabiri ryaranzwe n'induru nyinshi, umushingamateka wo ku ruhande rw'abatavuga rumwe yavuze ko ata mahirwe baronse yo kwerekana ingaruka mbi cane iri honyabwoko ryabateye rikabata mu bukene butagira izina. Uwundi nawe yavuze ko aba Herero n'aba Nama bakwiye kwiyamiriza aya masezerano abona ko ari ay'agasuzuguro. Umushikiranganji wa mbere, Saara Kuugongelwa-Amadhila, avuga ko ikintu nyamukuru ari uko abanya Namibia babandanya bafatanye mu nda. Mu ndwi iheze, icegera c'umukuru w'igihugu yavuze ko ayo mafaranga Ubudagi bwemeye gutanga adakwiye, ariko ko ikibazo kizosubira kwigwa. Hagati ya 1904-1908, ingabo z'abakoloni b'Abadagi baragandaguye ibice birenga 80% vy'abanya Namibia bo mu bwoko bw'aba Herero n'aba Nama. Abahinga mu bijanye na kahise bafata aya mabi y'agahomerabunwa nk' ""ihonyabwoko ryibagiwe"" ryakozwe mu ntango z'ikinjana ca 20, muri ico gihugu citwa Intara y'Ubudagi mu Bumanuko bushira Uburengero bwa Afrika (German South West Africa/ Afrique allemand du Sud-Ouest). Mu kwezi guheze, Ubudagi bwasavye imbabazi kuri iri honyabwoko ryakozwe mu gihe c'ubukoloni inyuma y'ibiganiro - ikintu cari kirindiriwe imyaka n'imyaka, kandi kikaba ari co gihugu ca mbere gisavye imbabazi ku mabi nk'aya yakozwe n'iyari reta yaco ya gikoloni."	https://www.bbc.com/gahuza/amakuru-57410245
sports	Wayne Rooney: Uyu yahoze ari umusatirizi wa England avuga ko yatinya ko inzoga zari kumwica	"Wayne Rooney avuga ko yari afise ubwoba ko yari gupfa canke akica umuntu kubera ibibazo yaterwa no kunywa inzoga. Uyu mumenyereza w'umurwi Derby County akaba n'umusatirizi wa mbere yinjirije ibitsindo vyinshi Manchester United be n'Ubwongereza gusumba abandi yabivugiye mu kiganiro na BBC imbere y'uko hasohoka ireresi nshasha isigura ubuzima bwiwe. Yashize ahabona ahantu inzoga be n'ibibazo vyo mu mutwe vyari bimugejeje, hanyuma abajijwe ikintu kinini yatinya gusumba ibindi muri ivyo bihe, yishuye ati: ""Kumbure ni urupfu"". Avuga ku ""makosa"" yakoze, uyu mumenyereza w'imyaka 36 yongeyeko ati: ""Mfise kuba niruka inyuma y'abakobwa, mfise kuba nagendesha imodoka mborewe, ivyo narabikoze, nari gushobora kwica umuntu - aha urashobora kwiyica wewe nyene - aho rero niho uba ugeze habi"". ""Nari nzi ko nari nkeneye gufashwa, kugira ngo nshobore kurokoka ariko kandi nshobore kurokora umuryango wanje"". Rooney avuga ko yumva y'uko yategerezwa kwigumizamwo vyinshi mu bibazo yari afise nk'umukinyi. ""Imyaka cumi, cumi n'itanu iheze, sinari kuja mu cumba c'iyambariro ngo mvuge nti 'ndafise ibibazo vy'inzoga, ndafise ibibazo vyo mu mutwe'. Ivyo ntavyo nari gukora"". Ireresi 'Rooney'izoshirwa ahabona na  ku wa gatanu ikaba ivuga ubuzima bwa Rooney kuva akiri umwana gushika atanguye akazi kiwe nk'umumenyereza wa Derby. Muri iyi nkuru, BBC Sport yatoyemwo ibintu indwi nyamukuru yavuzeko muri iyi reresi. Hari ahantu Rooney yemeza ko yari ""umwana adashoboka"" akiri umuyabaga. Aravuga atarya umunwa ko ari kenshi yisanga ari mu bugizi bwa nabi. Hari ahandi avuga ati : ""Twahora tuja i Southport tukarwana cane. Aho vyagiye kurangira bahatswe kunkura ijisho. Nari mfise hafi imyaka 12"". Rooney aravuga kandi ko yahoza aja mu mazu y'ubutambiro akiri umuyabaga mu nyuma akisanga mu ruhagarara. ""Ndibuka igihe kimwe ko bamenye umusaya i Manchester. Nari mfise hafi imyaka 13."" Hari ahantu Rooney asigura ibintu biteye isoni vyamubayeko igihe yari kumwe n'abandi bigana umupira muri Everton. ""Umusi umwe nariko ndajabuka ibarabara mfise icupa rya cider [inzoga ikaze cane]. Umumenyereza wanje Colin Harvey, vyabaye ngombwa ko ahagarara akanjabukana. ""Umusi wakurikiye, yanjanye mu myimenyerezo ambwira ati 'umviriza, wewe ufise italanto ihanitse cane ntari bwigere mbona ku muntu uw'ari we wese angana nawe - ntuyipfushe ubusa"". Ku myaka 16, Rooney yari afise ubuhinga bukomeye ku gihagararo ciwe c'umugabo akuze. Muri iyo reresi, avuga ko yari azi ko ari we yakina neza mu myimenyerezo. Ku wa 19 gitugutu (ukw'icumi) 2002, niho yimenyekanisha kw'isi yose. Hari hasigaye imisi itanu ngo Rooney ahimbaze isabukuru yiwe y'imyaka 17, ico gihe Everton ikaba yariko ikina na Arsenal - iyi nayo ikaba yari iramutse ikina urukino rwayo rugira 30 itari bwigere itsindwa na rimwe ico gihe. Uyu murwi warimwo abakinyi bakomeye nka Thierry Henry, Patrick Vieira, David Seaman na Sol Campbell. Rooney aribuka neza ingene aba bantu bose bari ibihangange. Hagati aho, uyu muyabaga yashaka kwandika izina muri urwo rukino. Ati: ""Uru ni rwo rwabaye urukino rwanje rwa nyuma nari nkinye mfise imyaka 16. Nabona umengo ntaco maze, nkaguma niyumvira, mvuga nti 'ndashaka gutera igitsindo ku myaka 16'"". Avuga ko igihe yinjiye mu kibuga nk'umusubirizi yari afise iciyumviro kimwe: ""Nkaronka akaryo na gatoya gusa, ndatera aho nzoba ndi hose"". Ku munota wa nyuma, Campbell yameze nk'uwusubira inyuma, Rooney aba aronse akanya keza maze yinjiza igitsindo mw'ishuti yasarishije abafana ku kibuga ca Goodison Park. Uyu murwi wari uwa mbere mw'ihiganwa ry'Ubwongereza ico gihe, watakaje urukino rwa mbere inyuma y'ico gihe cose wari umaze utari bwigere utsindwa gushika n'aho umunyamakuru yariko atangaza umupira Clive Tyldesley yaguma atubwira ati ""mwibuke iri zina"" rya Wayne Rooney. Mw'ihiganwa ry'igikombe ca Bulaya mu 2004 ryabereye muri Portugal, Rooney yari inkingi y'umurwi w'Ubwongereza imbere y'uko avunika ukuguru, kuri we - mbere n'Ubwongereza -  ihiganwa rigaca rihagararira mu gice ca kane gishira ica nyuma batsinzwe na Portugal. Igihe yari ashikanye imyaka 18 gusa, mu rukino rwa mbere, yarateye ubwoba umurwi w'Ubufaransa wishimira ibihangange nka Henry, Zinedine Zidane na Lilian Thuram. Ati: ""Abakinyi b'inyuma babo baratinya kunyegera, babona ko batari guhangana na njewe"". Igihe kimwe yakubise hasi Thuram, umwe mu bakinyi b'inyuma b'ibihangange kw'isi ico gihe, mw'ikosa ryahatswe gutuma ahabwa ikarata itukura. ""Naramusetse, ndamukubita ku musaya nca ndahindukira ndamuraba, nk'uko umengo nashaka kumubwira nti 'ubu rero uramenye uwo ndi we'"". Ubufaransa bwaratsinze urwo rukino 2-1, ariko Henry aremera ko Ubwongereza ""bwabangamiye bikomeye"" umurwi wabo ku buryo vyari ngombwa ko butsinda. Kuri Rooney avuga ati: ""Waramuraba ukabona ko koko yari afise ishaka ryo gutsinda"". Rooney ati: ""Ndibuka igihe niyumvira nti 'ivyo ari vyo vyose ni jewe mukinyi wa mbere kw'isi' . Kandi ndemeza ko ico gihe, nari we mukinyi wa mbere kw'isi"". Rooney n'umugore wiwe Colleen, bompi baravuga batarya umunwa ibihe Rooney yagiye ahemuka. Rooney ati: ""Nagiye nishira mu bihe bibi, hanyuma rero iyo hagiyemwo inzoga hoho, usanga uriko urafata ingendo mbi kandi zikugirira ingaruka mbi. Gusa ibi ntivyigera binyaka urukundo mfitiye Colleen."" Colleen aremeza ko inzoga zagiye zigira ingaruka mbi. Hari n'aho avuga ko atari vyiza ko Wayne ""yigumana wenyene atawuriko aramukurikirana"". Hagati aho, arasigura ingene we na Wayne bicaye kugira ngo batorere hamwe umuti w'ibibazo vyabo vyose bari hamwe. Ati: ""Ndazi ko abantu bavuga ngo 'ubwo koko boba bari kumwe kugira ngo umuryango ntusambuke?' Ici cari kimwe mu vyo bavuga, ariko kandi turacakundanye. Ndizeye ko yagiye yiga mu buzima kandi ko atazosubira muri ivyo bihe bibi cane"". Mu 2006, Chelsea, ico gihe yamenyerezwa na Jose Mourinho, yari itanguye guhangara bikomeye uyu murwi wari wiganje mu Bwongereza. Ku wa 29 Ndamukiza (ukwa kane) uwo mwaka, Chelsea yari yakiriye Manchester United ku kibuga cayo ca Stamford Bridge, irondera inota rimwe gusa kugira ngo itahukane ihiganwa rya Premier League ku ncuro ya kabiri yikurikiranya. Yatsinze 3-0. Rooney ntiyavyifashemwo neza na gato. Aremera ati: ""Nari mfise ibirato bishasha, bifise imisumari (crampons/studs) miremire kubera nashaka gukomeretsa umuntu. Iyi misumari yari yemewe n'amategeko, ariko yari miremire gusumba iy'ibirato nari nsanzwe nambara"". Yasekanye na John Terry bikomeye amuca intoboro ku kirenge haruguru y'ikirato ku buryo vyabaye ngombwa ko akenera ibitambuzo (crutches/béquilles). Haciye akanya gato, vyabaye ngombwa ko ahindura iyi misumari, ivyamugiriye ingaruka mbi kuko yahavuye akomereka, aho amagufa yo mu kirenge yononekaye, maze avanwa mu kibuga ari ku nderuzo. Rooney avuga ko vyose vyamuvuyeko akidogera kandi ibi birato vyiwe. Ihiganwa ry'igikombe c'isi yose ryo mu 2006 rizokwibukwa cane n'abafana b'Ubwongereza ku kungene bwatsinzwe na Portugal mu gice ca kane gishira ica nyuma, urukino rwagiye kurangira Rooney ahawe ikarata itukura akomerekeje Ricardo Carvalho. Amaze gukora iri kosa, mugenziwe Cristiano Ronaldo bakinana muri Manchester United asa n'uwateye igitsure umuhagarikizi mu kumusaba ko yomwirukana. Rooney amaze kwirukanwa mu kibuga, amakamera yafashe Ronaldo akubitiye urugohe bagenzi biwe ba Portugal. Mu kwibuka ivyakurikiye, Rooney avuga ati: ""Naramenaguye ibintu bimwe bimwe nshitse mu cumba c'iyambariro"". ""Ni bwo bwa mbere numvise ko ndi jenyene. Ndibuka niyumvira nti, 'turamutse tubandanije sinzokina igice ca kabiri gishira ica nyuma, kandi ndashobora no kudakina finale. Tuvuyemwo naho, ni jewe bizoba bivuyeko'."" Rooney avuga ko inyuma y'iri kosa yabwiye Ronaldo ko ata ""mutima mubi"" yari afise mu kwifata uko yifashe, kandi ko bokwibanda cane gutsindira Premier League, ivyahavuye bigenda uko. Mukw'icumi 2010, Rooney yarababaje isi yose igihe asaba gusezera Manchester United. Yakoze kandi ibintu ata muntu yari gushobora kwibaza ko vyari kuba, mu guhangara umumenyereza Sir Alex Ferguson. Mu kwibuka ingene vyagenze, Rooney avuga ati: ""Twari twagurishije [Carlos] Tevez, hanyuma tugurisha Ronaldo. Nio jewe mukinyi wo ku rwego rwo hejuru nari nsigaye"". ""Naragiye mu biro kwa Alex Ferguson mvuga nti 'mufise imigambi nyabaki hano?' inyishu yampaye yambwiye ati 'mvira mu biro'."" Abahoze bakina inyuma muri United Gary Neville na Rio Ferdinand baravuga muri iyo reresi ingene bababajwe cane n'ingene mugenzi wabo yavyifashemwo nabi ico gihe. Hagati aho, Rooney abandanya yemeza ko bwari uburenganzira bwiwe bwo kubaza imigambi ya Ferguson ku bijanye no kugura abakinyi. ""Wihweje ingene ibintu vyakurikiye imyaka itanu inyuma y'uwu mubonano, Alex Ferguson yari azi aho umurwi wariko uraja, yaciye yihutira kuvanamwo akarenge adatevye kandi gushika ubu baracarondera gusubira kwiyubaka""."	https://www.bbc.com/gahuza/imikino-60329388
religion	Papa Francis ati: 'Imana idukunda twese, n’aho woba uri umunyakibi ruhebwa'	"Papa Francis yahimbaje umunsi mukuru wa Noel avuga ko Imana idukunda twese - ""Ninkozi z'ibibi ruhebwa"". Yashikirije iryo jambo imbere y'abantu ibihumbi n'ibihumbi bari mu gisabisho c'ijoro rya Noel kw'isengero rikuru i Vaticano ryitiriwe Umutakatifu Petero. Ati: ""Ufise kuba  uri mu vyiyumviro bibi, ufise kuba warakoze ibi ruhebwa…ariko Imana ibandanya igukunda"". Hari bamwe babona ko yashikirije ayo majambo afatiye ku mabi yagirizwa bamwe mu barongoye Ekleziya Katolika, harimwo ibijanye n'ugufata ku nguvu, nk'uko bishikirizwa n'umumenyeshamakuru wa BBC. Mu masaha yo ku mugoroba, Papa Francis aza gusubira mw'iyo sengero y'Umutakatifu Petero i Vaticano aho nk'uko vyama aza gushikiriza isi yose ijambo rya Papa risanzwe ryitezwe. Mu bitavye iyo misa harimwo abana batowe mu bihugu, harimwo nka za Venezuela, Irak na Uganda. Umumenyeshamakuru wa BBC i Roma, Mark Lowen, avuga ko vyerekana ko Papa afise ku mutima abakatolika baharurwa mu muliyaridi 1 n'ibice bitatu kw'isi, ashimikiye cane cane ku ngorane zihanze abimukira n'abari mu ntambara kw'isi yose. Uyo mu papa w'imyaka 83 akomoka muri Argentine yavuze ati: ""Noel itwibutsa ko Imana ibandanya itwereka urukundo idufitiye, n'aho twoba turi abanyavyaha ruhebwa. Kuri jewe, ku muntu uwo ari we wese, uno munsi itubwira iti: 'Ndagukunda kandi nzokwama ndagukunda, kuko mu maso yanje uri ngirakamaro'"". Imana ntigukunda kubera wiyumvira ugakora ivyiza. Igukunda ataco irabiyeko, vyonyene gusa. Urukundo rwayo ntiruva ku kungene umeze"". Papa yanacishijemwo n'ibijanye n'amabi avugwa muri Ekleziya, hamwe n'isesagurwa ry'umutungo wa Ekleziya. Ati: ""Nimba hari ibitagenda neza mu buzima bwacu, nimba hari ibitagenda neza muri Ekleziya, n'aho hoba ibibazo bimeze gute kw'isi, ivyo ntibizotubera inyendamuvano"". Kuva mu bisagara vya Australia gushika mu mashure muri Irlande eka mbere no mu bisagara vya Amerika, Ekleziya Katolika yarahuye n'ibibazo vy'abayirongoye bagirizwa gufata ku nguvu abana kuva mu myaka mirongo iheze. Hari ibirego bikomeye n'abantu batanga ivyemezo vy'ivyo vyaha vyavuzwe cane mu matohoza abandanya akorwa. Mu biheruka, umukardinali wa Australia George Pell yarakubiswe intahe mu gahanga na sentare ko yafashe ku nguvu uduhungu tubiri two mu gisagara ca Melbourne muri Australia mu 1996. Uyo mukardinali yanahoze ajejwe ubutunzi i Vaticano - bisigura ko yaboneka nk'umutegetsi agira gatatu muri Ekleziya - niwe mutegetsi mukuru wa Ekleziya muri Australia yagirijwe ico caha. Mu ndwi iheze, Papa yarakoze impinduka zikomeye cane mu guhindura ibijanye ""n'ibanga ry'ubupapa"" ryatumye ivyo guhohotera abana vyakorwa n'abategetsi ba Ekleziya bisasirwa indava muri kahise. Imbere y'aho, Ekleziya yaragira ibanga ibijanye n'ugufata abana ku nguvu, mu vyafatwa ko kwari ukugerageza kugumiriza ibanga ababikorewe n'ababikoze. Ariko, ingingo nshasha yarakuyeho izo nzitizi zahora zibuza abantu kumenyesha ivyababayeko, canke ababibakoreye. Papa Francis agize iminsi atoroherezwa kuko hari benshi bamusaba gufata ingingo ruhasha kugira ngo arwanye ako kabi kiziziye Ekleziya muri ino myaka ya vuba."	https://www.bbc.com/gahuza/50909872
politics	Burundi-CVR: 'Nimba ukuri ari ukuje gutera indyane mu gihugu, ntaco kwoba kumaze', Ndayishimiye	"Perezida Evariste Ndayishimiye avuga ko mu gihe ""ukuri kwoza gutuma mu gihugu haduka indyane twopfuma tuguheba"", yabivugiye mu kiganiro yahaye abanyagihugu kuri uyu wa gatatu, aho yasiguye yongera yishura ku bibazo bitari bike bijanye n'ubuzima bw'igihugu. Asigura ibijanye n'ukumenya ukuri ku bwicanyi bwabaye mu 1972-73, Perezida Ndayishimiye avuga ko ""kumenya ukuri atari ikibazo"", ko ahubwo ""kwodufasha kwubaka akahise kacu, abana bacu baze bamenye ikizira n'ikitazira"". Ati: ""Turi mu bihe vy'ukumenya ukuri, ariko rero, …ni kwaba uko kuri ari ukuje gutuma indyane ziba mu gihugu, uko kuri ntaco kwoba kumaze"". Haciye imisi umurwi ujewe kumenya ukuri n'ukunywanisha mu Burundi,  CVR,   utangaje ko ubwicanyi bwabaye mu 1972-1973 ari ""ihonyabwoko ryakorewe Abahutu"", ivyateye impari mu Barundi bamwe bamwe, bavuga ko ico cegeranyo gifise aho gihengamiye canke ko bimwe mu bikivugwamwo ari ""ikinyoma"". Ku bwa Perezida Ndayishimiye, iyo ukuri kumaze kuboneka haba hasigaye ingene igihugu kigukoresha. Ati: ""Mugabo rero hariho abandi baca basimba, bagaca barondera ingene bagukoresha, ivyo bijejwe inzego z'igihugu, zozo zizomenya ingene zigukoresha ziravye ico abenegihugu bazovuga"". Yemerera Abarundi ko indongozi zizotegerezwa gukora uko zishoboye kwose ""kugira ngo uko kuri kutwubake, kwubake kazoza k'Uburundi, gukure ivyo kwihorana"". Akebura ko mu gihe ukuri kutamenyekanye bishobora gutuma ubwicanyi bubandanya. ""Dutegerezwa kumenya ko kwica ari icaha gikomeye cane, hanyuma tukakirwaniriza hamwe. Rero uko kuri nti kuje kudusambura, kuje ahubwo kutwubaka"". Ku bijanye n'ico cegeranyo ku bwicanyi bwa 1972-73, Perezida Ndayishimiye avuga ko cashikirijwe inama nshingamateka, iyi nayo ikazogishikana mu rwego nshingwabikorwa rw'igihugu, na rwo ruheze rwiture abize amategeko kugira  bagice irya n'ino, kugira bemeze niba ari icaha mpuzamakungu n'abagikoze. Ku bafise ubwoba kuri iki cegeranyo, Perezida Evariste avuga ati: ""Abarundi ni tuve mu bishobisho, nta bwoko bwagize jenoside mu Burundi, nta bwoko bwagize icaha c'ihonyabwoko mu Burundi"". Ku bwa Perezida Ndayishimiye, bamwe mu Barundi bafise ubwoba kuko hamye ingeso yo kujaniranya, hakaba abitirira ikibi kanaka ubwoko kanaka ""nk'uko umengo cari igihugu kitagira ubutegetsi"". Evariste Ndayishimiye yemeza ko ubutegetsi bw'ico gihe ari bwo bubazwa ubu bwicanyi buteye impari. Ati: ""Nta muntu n'umwe yonsigurira ingene hoba umurwi w'abantu wogenda ukagandagura abantu ibihumbi n'ibihumbi, ntihagire ico ubutegetsi bukora ataco buwuziko"". ""Ni twemere neza ko ubutegetsi bw'igihugu bw'ico gihe bwamenje"". Avuga ko bamwe mu bari muri bwo batanze ukuri barashinga intahe y'ukuntu vyagenze. Nayo ku bavuga ko ishirahamwe ONU ari ryo ryoba rifise ububasha bwo kwemeza icaha ca jenoside, Perezida Ndayishimiye avyamirira kure kuko ""nta na hamwe vyanditse"". ""Igitabo mpanavyaha c'Uburundi, kirahana neza ivyaha vy'ihonyabwoko, amakungu si yo mucamanza w'Uburundi, ONU si reta y'Uburundi"". ""Icaha ca jenoside cemezwa n'amategeko mpanavyaha y'Uburundi"". Abajijwe nimba abanyaporitike bahunze bagirizwa amabi bashobora kugirirwa ikigongwe, Perezida Ndayishimiye, avuga y'uko bizovana n'ingene igihugu gishobora kuvyakira. Ati: ""Igihe Papa Johani Paulo wa kabiri bamurasa, uwamurashe yaramugiriye ikigongwe, mbere araja no kumuraba aho abohewe, ariko ntiyaciye ataha, igihugu nticaciye kimugirira ikigongwe. ""Burya rero ibijanye n'ikigongwe, ubanza kuraba ingene igihugu kivyakira, nimba agatima k'ubukoko karavuye muri uyo muntu, kandi nimba ashobora gusubira mu bandi agatekana neza. ""Mwarabonye abantu bagiriwe ikigongwe mu baheruka, ubwo nyene baca basubira kwica abantu, basubira gufatwa baja mu gasho. None nk'abo bantu wumva tutagize amakosa kubarekura?"" Abajijwe ku bivugwa vy'uko urwego rujejwe igendereza ruhohotera abantu, mbere hakaba hari n'uwuherutse kuhasiga ubuzima, Perezida Evariste Ndayishimiye nawe avuga ko uwabikoze yamenje kandi ko ategerezwa guhanwa. Avuga ko abakora ivyo bintu bashobora kuba bari muri ba bantu ""baja gukora mu mabanga y'igihugu bafise inzigo"", bafitiye akarigangamuhogo  abantu. Ati: ""Muhora mwumva abapolisi bafata abantu bakabapfunga muri weekend kugira bazorekurwe ku wa mbere. Hariho Abarundi bagifise agakoko mu mitima"". Mu misi iheze, hari umunywanyi w'umugambwe CNL yafashwe yagirijwe gutunga inkoho, arasinzikarizwa ubuzima gushika aritaba Imana. Evariste Ndayishimiye avuga ko yababajwe n'urupfu rwiwe, kandi ko uwabikoze yafashwe kugira ashiwe imbere y'ubutungane. ""Uyo muntu yamuhohoteye yaramenje kandi ategerezwa guhanwa bimwe vy'akarorero. Ntituzokwihanganira na rimwe umuntu uwo ari we wese azohohotera uwundi, n'aho azoba yakoze ikibi, agateka kiwe kaguma kubahiriwa"". Nayo ku kibazo c'abanyuruzwa, Perezida Ndayishimiye avuga ko bikorwa n'akarwi k'inkozi z'ikibi kihaye kwama gatuntuza abarundi. Avuga ko bariko barahiga abagize ako karwi ""kandi hari abamaze gufatwa muri bo, mbere dusanga harimwo n'umupolisi"". Avuga ko abakora ubwo bubisha ari ababá bashaka kwerekana ko ubutegetsi bw'igihugu ari bwo bunyuruza abantu. Ati: ""Nico gituma ubona baca bahindukiza, ngo ni uburongozi bw'igihugu. None Uburongozi bw'igihugu bwoba ari bwo bwabikoze bugaca buja guhiga abo bantu?"""	https://www.bbc.com/gahuza/amakuru-59815812
politics	US igereranya ko hamaze gupfa canke gukomereka abasirikare 200.000 mu ntambara ya Ukraine	Umu jenerari mukuru kurusha abandi bose muri Amerika agereranya ko abasirikare 100.000 ba Ukraine na 100.000 b’Uburusiya bamaze  gupfa canke gukomereka mu ntambara muri Ukraine. Gen Mark Milley, umukuru w’ibiro bikuru vy’ingabo muri Amerika, yanavuze ko hafi abanyagihugu basanzwe 40.000 bamaze kwicwa bahitanywe n’iyo ntambara. Ivyo bitigiri ngereranyo nivyo vya mbere biri hejuru bitanzwe n’umutegetsi wo mu bihugu vy’iburengarazuba. Yavuze kandi  ko ibimenyetso ko Kyiv ifise ugushaka gusubira kuvugana na Moscou bitanga “akaberu” k’ibiganiro. Muri iyi minsi ya vuba, Ukraine yarerekanye ibimenyetso vyo gushaka gusubira kuvugana na  Moscou, inyuma y’aho prezida Volodymir Zelensky ahebeye ivyo kuvuga ko uwo bahanganye , Vladimir Putin, ategerezwa kuvanwa ku butegetsi imbere y’uko ibiganiro vyongera kuba. Yamara, Gen Milley, ari New York, yavuze ko kugira ibiganiro hagire ico bishikako, Ukraine n’Uburusiya vyompi bitegerezwa kwemera ko “intsinzi iciye mu ntambara  hari naho itoshoboka biciye mu buryo bwa gisirikare, ko rero mukeneye kuronderera mu bundi buryo.”  Uwo mujenerari mukuru -asanzwe ari we mujenama mukuru wa prezida Biden mu bibazo vya gisirikare – yavuze ko urugero rw’abo intambara ihitana rushobora kugondoza Kyiv na Moscou ko ari ngombwa  kuvugana muri aya mezi yimirije y’imbeho nyinshi, igihe kugwana bizogabanuka kubera ubukonje. Ukraine n6’Uburusiya vyompi bibika kure ibitigiri vy’abapfa canke abakomerekera ku rugamba. Ibitigiri vya nyuma vya Moscou vyo mu kwezi kw’icenda vyavuga ko abasirikare 5.937 bari bamaze kwicwa kuva  intambara itangura, umushikiranganji ajejwe kwivuna abansi Sergei Shoigu akaba yahakanye ivyavugwa ko igitigiri c’abapfuye kiruta aho. Ibitigiri vya Gen Milley  biri hejuru  cane gusumba. Mu ntambara ya Afghanistan mu 1979-89, bigereranywa ko hari hapfuye abasirikare b’abarusiya 15.000. Ukraine  ahanini ntisohora ibitigiri vy’abantu bapfira n’abakomerekera mu ntambara. Ariko mu kwezi kwa Myandagaro (8) umukuru w’ingabo, Valeriy Zaluzhniy, yasubiwemwo n’ibinyamakuru avuga ko abasirikare 9.000 bari bamaze kwicwa gushika ico gihe. ONU ivuga ko idafata ko ibitigri bitangwa n’abari muri iyo ntambara ari ivyo kwizigirwa. Gen Milley avuga kandi ko abantu bari hagati ya miriyoni 15 na 30 babaye impunzi kuva Uburusiya buteye ku wa 24 Ruhuhuma (ukwezi kwa kabiri). ONU imaze guharura abantu miriyoni 7,8 bo muri Ukraine bahungiye i Buraya n’Uburusiya burimwo. Ariko aho ntibarimwo abahunze ingo zabo yamra bakaguma imbere muri Ukraine. Ku wa gatatu, Uburusiya bwamenyesheje ko ingabo zabwo zigiye gutangura kuva mu gisagara ca Kherson co mu bumanuko bushira ubuseruko –igisagara gikomeye co nyene  caguye mu minwe y’ingabo z’Uburusiya. Inkuru y’uko Uburusiya bugiye kuva muri Kherson ishitse mu gihe preziza Vladmir Putin muri Nyakanga (ukwezi kw’icenda) yahamagaje ingabo z’integabizoza  zishika 300.000 kugira zije kugwana muri Ukraine. Abahinga ba gisirikare iburengerazuba no muri Ukraine ivyo babibonye nk’ikimenyetso c’uko ingabo z’Uburusiya zirwa cane ku rugamba.	https://www.bbc.com/gahuza/articles/cv272wd4xp5o
sports	Ayavugwa mu mupira w’amaguru i Bulaya ku wa 24/09/2019: Sterling, Pogba, Maddison	Real Madrid iriko yihweza ingene yoronka umukinyi w'imbere wa Manchester City, umwongereza Raheem Sterling w'imyaka 24. Uyu amaze kwinjiza ibitsindo indwi mu nkino umunani kuva ihiganwa ry'uno mwaka ritanguye. (El Mundo Deportivo) Manchester United yatanguye ibiganiro n'umukinyi wo hagati Paul Pogba mu ntumbero yo kumusinyisha ayandi masezerano. Uyo mukinyi w'umufaransa w'imyaka 26 asigaje ikiringo c'imyaka ibiri muri uyo murwi. (Times) Liverpool iripfuza ko mu kwezi kwa mbere yogura umukinyi James Maddison w'imyaka 22 wa Leicester City.  (Star) Umukinyi wo hagati wa Bayer Leverkusen, umudagi Kai Havertz, asanzwe ariko aronderwa na Manchester United, Arsenal na Chelsea avugwa ko uwumukeneye ategerezwa gutanga imiliyoni 90 z'amapawundi. Mu mwaka w'inkino uheze, uyo mukinyi w'imyaka 20 yinjije ibitsindo 17 mu nkino 34 yakinye muri Bundesliga. (Sun) Manchester United  iriko irategura amahera atari make kugira ngo izoshobore kugura abakinyi mu gihe c'igura n'igurishwa ry'abakinyi mu kwezi kwa mbere kuza. Abakinyi Sean Longstaff w'imyaka 21 akina hagati muri Newcaste, na Erling Braut Haaland w'imyaka 19 akina muri Red Bull Salzburg nibo basanzwe bariko bararonderwa cane n'uyo murwi. (Manchester Evening News) Hagati aho, umumenyereza wa Man United Ole Gunnar Solskjaer ni umumenyereza agira kabiri ashobora kwirukanwa muri Premier League, inyuma ya Marco Silva wa Everton. (Sun) Umukinyi w'imbere wa Chelsea, umunya Brezili Willian w'imyaka 31, ariko yihweza na Juventus igashobora kumutwara mu mpera z'ihiganwa ry'uno mwaka igihe amasezerano n'uyo murwi azoba arangiye. (Tuttosport, via Sky Sports) Chelsea kandi irizeye ko Fikayo Tomori, umwongereza w'imyaka 21 azokwemera ayandi masezerano y'imyaka itanu mu ndwi ziri imbere.  (La Gazzetta dello Sport) Umusatirizi wa Juventus akomoka muri Croatie, Mario Mandzukic w'imyaka 33, arizeye ko ashobora kwimukira muri Premier League mu kwezi ka mbere. (Tuttosport) AC Milan  iriko irarondera umukinyi w'inyuma wa Tottenham, umunya Côte d'Ivoire, Serge Aurier afise imyaka 26. (Sport Mediaset, via Teamtalk)	https://www.bbc.com/gahuza/imikino-49807846
sports	Super League: Arsenal, Liverpool, United, City, Chelsea na Tottenham yarivuyemwo	"Ya mirwi yose itandatu y'Ubwongereza yari yagiye hamwe n'iyindi ngo itanguze rya higanwa European Super League yakuyemwo akarenge. Manchester City niyo yavuyemwo mbere inyuma y'aho Chelsea imenyeshereje ko yariko itegura urwandiko rwo gusezera iryo higanwa. Iyindi ine yari isigaye  - Arsenal, Liverpool, Manchester United na Tottenham - yaciye ikurikira. Super League ivuga ko igiye gusubira kwiga ""inzira nyayo"" yo gutunganya gushasha iyi nteguro. Iri higanwa ryari rigiye gutanguzwa n'imirwi 12 y'Uburayi rikamenyeshwa ku wa Mungu ryariyamirijwe n'abantu batari bake. Manchester City yemeje ko yatanguje ku mugaragaro integuro zo kuva  muri iri higanwa Super League. Liverpool yatangaje ko ihagaritse ingingo yari yafashe yo kwinjira muri iri higanwa ryaboneka ko rishaka kwiyonkora. Manchester United ivuga ko yumvise kandi igafata nkama ""akamo k'abafana, reta y'Ubwongereza n'abandi bose bafise uruhara"" mu gufata ingingo bavuga ko batagishijwe inama. Ku ruhande rwa Arsenal, mw'ikete ryuguruye yandikiye abafana bayo, yasavye imbabazi inemera ko yakoze ""ikosa"", ica yongerako y'uko ivuyemwo imaze kwumva akababaro kabo hamwe ""n'abakunzi b'umupira bose"". Umukuru wa Tottenham Daniel Levy avuga ko uyu murwi ubabajwe ""n'ishavu hamwe n'umwikomo"" vyatewe n'iyi ngingo yari yafashe yo kwinjira muri iryo higanwa. Chelsea yemeje ko yatanguje ""integuro yo kuva ku rutonde rw'imirwi yatanguje iri higanwa"" yari yinjiyemwo ""mu ndwi iheze"". Umushikiranganji wa mbere w'Ubwongereza Boris Johnson yanditse kuri Twitter ati : ""Ndashimye cane ingingo yaraye itangajjwe. Ni inyishu nziza ku bakunzi b'umupira w'amaguru, imirwi n'abanyagihugu mu gihugu hose. Dutegerezwa kubandanya dukingira umukino wacu dukunda"". Umukuru wa UEFA - ihiganwa ry'umupira w'amaguru rya  Buraya - Aleksander Ceferin, yakiriza yompi izi ngingo, akavuga ati: ""Ubu rero baragarutse mu ruhongore kandi ndazi ko tubazeyeko vyinshi, atari mu mahinganwa yacu gusa, ariko kandi muri uno mukino ku mugabane wa Buraya muri rusangi"". ""Ikintu nyamukuru ubu ni uko tubandanya n'ibikorwa, tukagarukana ubumwe bwarangwa mu nkino imbere y'uko ibi biba, hanyuma tukabandanya urugendo twese turi hamwe"". Mw'itangazo ryasohowe, European Super League ivuga iti: ""Turavye ingene ibintu bimeze, tugiye kwihweza izindi nzira twofata kugira ngo dutunganye gushasha uwu mugambi, igihe cose tugashira imbere intumbero yacu yo gushimisha abafana uko dushoboye kwose, kandi atawe turenganije mu muryango wose w'abakunzi b'umupira w'amaguru"". Imirwi itandatu y'umupira w'amaguru ikomeye mu Bwongereza yari mu mirwi yari igiye gutanguza iri higanwa, iri kumwe n'iyindi yo muri Espagne ari yo Atletico Madrid, Barcelona na Real Madrid, hamwe na AC Milan, Inter Milan na Juventus yo mu Butaliyano, yari yatangaje imigambi yo gutanguza iri higanwa ryo ku ruhande ryari ryitezwe gukinwa hagati mu ndwi. Iri higanwa ryariyamirijwe n'abafana, abarongoye umupira w'amaguru, abashikiranganji bamwe bamwe mu Bwongereza hamwe na UEFA n'amashirahamwe y'umupira w'amaguru mu bihugu vyo ku mugabane  wose wa Buraya. Abafana hafi 1000 bariyegeranije hanze y'ikibuga ca Chelsea, Stamford Bridge, imbere y'urukino rwayihuje na Brighton nijoro ku wa kabiri, biyamiriza ingingo y'uyu murwi wo kwinjira muri iri higanwa. Icegera w'umunyamabanga nshingwabikorwa wa Manchester United, Ed Woodward, yari yagiye mu biganiro vyo gutanguza iri higanwa, yaciye atangaza ko azotanga imihoho mu mpera z'uwu mwaka wa 2021. Abakinyi bakomakomeye b'iyi mirwi itandatu bari batangaje ko badashigikiye iri higanwa ryo ku ruhande. Kizigenza wa Liverpool, Jordan Henderson yavugiye ku mbuga hwaniro ko, ku ruhande rw'abakinyi bose bari hamwe, ata n'umwe ashigikiye ko iri higanwa Super League ribaho. Ubwo butumwa bwanakwiragijwe n'abandi bakinyi bagenziwe ba Liverpool buvuga buti: ""Ntaryo twipfuza kandi ntidushaka ko ribaho"". Inyuma y'aho Manchester City itangarije ko ikuyemwo akarenge, umukinyi wayo wo ku ruhande, Umwongereza Raheem Sterling yaciye yandika ati: ""Aho rero, bayi"". Gushika ubu, nta murwi n'umwe wo muri Espagne/Spain canke mu Butaliyano urasohora itangazo rivuga aho uhagaze inyuma y'aho iyi mirwi itandatu y'Ubwongereza ikuriyemwo akarenge. Abarongoye Arsenal bavuga ko ata ntumbero bari bafise yo ""gutera uwu mubabaro"" kandi ko bari binjiye muri Super League kubera batashaka ""gusigara inyuma"", kandi ko bategura kazoza keza k'umurwi. Bati: ""Intumbero yacu igihe cose ni ugufata ingingo nyazo ziteza imbere uyu murwi ukomeye, kugira dukingire kazoza kawo kandi dutere tuja imbere"". ""Aha twafashe ingingo itari yo, ibi turavyemera"". Manchester United ivuga iti: "" Twariyemeje gukorana n'abandi bose bahurikiye mu muryango w'abakunzi bumupira w'amaguru  kugira ngo dutorere umuti urama ibibazo vyose bihanze uwu mukino"". Liverpool ivuga ko yumvirije ""abaserukira abo bose bafise uruhara ku buzima bw'uyu murwi, baba abari muri wo canke hanze"", imbere y'ugufata ingingo kandi ikabashimira ku ""ntererano yabo ikomeye"". Levy yavuze ko Tottenham yibaza ko vyari ""nkenerwa"" ko yinjira ""mw'ihiganwa rishasha yibaza ko ryarondera gusaranganya uburyo bw'amahera ata wurenganijwe kandi mu ntumbero yo kwiyubaka mu buryo bw'amahera ariko yitayeho kunezereza abakunzi b'umupira w'amaguru"". Yongerako ati:  ""Twipfuza gushimira abo banywanyi bose baduterereye ivyiyumviro vyabo"". Chelsea ivuga ko imaze ""gufata umwanya ikihweza neza iki kibazo"", yatahuye ko ""kubandanya iri muri iri higanwa ata nyungu vyozanira umurwi, abakunzi bacu canke abahurikiye mu muryango w'abakunzi b'umupira w'amaguru muri rusangi"". Manchester City ivuga ko yemeje ku mugaragaro ""integuro zo kuva mu murwi uriko urategura iri higanwa European Super League""."	https://www.bbc.com/gahuza/imikino-56827028
politics	Brazil: Abirabure bariyamiriza ivanguramoko n'ihohoterwa rikorwa n'igiporisi	"Abirabure ibihumbi n'ibihumbi muri Brésil barakoze imyiyerekano yo kwiyamiriza ivangura rishingiye ku rukoba bakorerwa hamwe n'itotezwa bakorerwa n'igiporisi, hari ku musi bibuka ivanwaho ry'ubucakara muri ic ogihugu. Abari mu myiyerekano mu gisagara ca Rio de Janeiro bari bafise amabuji n'ivyapa vyanditseko ngo ""Ntunyice, ni wice ivanguramoko"", hari haciye indwi igiporisi giteye mu karere kamwe abaharurwa muri mirongo bakahasiga ubuzima. Mu gisagara ca São Paulo, ivyapa vyari vyanditseko ngo : ""Abirabure bakeneye kubaho"". Abahinga bavuga ko abirabure bicwa n'igiporisi ku rugero rw'incuro zitatu muri Brésil. Abari mu myiyerekano bagiriza Perezida Jair Bolsonaro ko ariko akora ihonyabwoko akoresheje igiporisi. Asanzwe ashigikiye amategeko atoroshe na gato yashizweho mu kurwanya ubukozi bw'ikibi, muri yo  hakaba harimwo gukora ibitero mu turere turwiriyemwo abirabure n'abakene. Abari mu myiyerekano kandi basaba ko isekeza ryo gucandaga Covid-19 rinyaruka, kubera iki kiza cihanye inkumbi mu birabure muri kino gihugu, kimwe mu bihugu bibangamiwe cane n'iki kiza. Mu gisagara ca Rio, abari mu myiyerekano bariyamirije igandagurwa ry'abantu 28 mu ndwi iheze muri karitiye ya Jacarezinho favela mu gihe igiporisi cahakora igitero, kivuga ko cariko kirahiga abakora magendo y'ibiyayuramutwe. Basaba ko ababikoze bashirwa imbere y'intahe. Nico gitero c'igiporisi cahitanye abantu benshi mu mateka y'ico gisagara Ababa muri ico gisagara bagiriza igiporisi ko kibakubagura, mu gihe amashirahamwe aharanira uburenganzira bwa kiremwamuntu nayo avuga ko hari ivyemezo ko habaye ubwicanyi ndengerabutungane, aho abaporisi batatinya kwica abagomba kwishikana canke ata ngorane bateye. Aya mashirahamwe avuga ko bamwe mu bishwe ata n'icabagira. Abari mu myiyerekano bazungurutse hagati mu gisagara, bafise ivyapa vyanditseko ubutumwa ngo: ""Mbega igiporisi gikingiye ba nde?"" hamwe na ""Nta rusoro, nta kigoyi, nta Covid"". Icapa kimwe cariko amafoto y'abagabo bishwe mu bitero vy'igiporisi. Brésil nico gihugu ku mugabane wa Amerika cakuyeho ubwa nyuma ubucakara mu 1888, igihe umwamikazi Isabel  atereye igikumu kw'itegeko riha ubwigenge abacakara. Abirabure ba Brésil bahimbaza isabukuru ry'ivanwaho ry'ubucakara ku wa 20 z'ukwa cumi na rimwe, umusi bibukirako igandagurwa rya Zumbi dos Palmares yari arongoye umuryango w'abacakara bigumuye. Josiane Peçanha wo mw'ishirahamwe Afrodivas, yabwiye TV Globo mu myiyerekano yariko ibera mu karere ka Niterói, mu gisagara ca Rio ati: ""Gushika ubu abirabure nta burenganzira bafise. Uyu ni umusi mwiza wo kwiyumvira ibikomere vy'ubucakara twagize muri Brésil"". Muri Brésil, ibice hafi 57%  vy'abanyagihugu bose ni abirabure canke imvange, ariko ishirahamwe ryigenga, Brazilian Forum on Public Safety, rivuga ko bibiri vya bitatu (2/3) vy'abicwa ari abirabure canke imvange. Icegeranyo c'ikigo kijewe ibarura, IBGE, co mu 2019, kivuga ko bangana n'ica gatatu gusa mu nzego nyobozi z'amakompanyi, bakaba bangana n'ica kane gusa mu nama nshingamateka ya Brésil, ariko bakaba bangana na bitatu vya bine vy'abashomeri mu gihugu. Mu gisagara ca São Paulo, imyiyerekano yaratunganijwe kw'ibarabara rya Avenida Paulista, rimwe mu mabarabara makuru makuru y'iki gisagara, aho abayiteguye bavuga ko abantu 7000 ari bo bayitabiriye. Abari muri yo, bari bisize irangi ritukura ku minwe banasiga n'irangi kw'ibendera rya Brésil nk'ikimenyetso c'ihohoterwa bakorerwa. Umwe mu bari muri iyi myiyerekano, João de Oliveira, yabwiye itororokanirizo ry'amakuru Reuters ati: ""Turi ng'aha kugira twiyamirize ububeshi ngo ubucakara bwarahavuye, hamwe n'amahano yabereye i Jacarezinho. Perezida  Bolsonaro n'icegera ciwe barashimagije ubu bwicanyi. Ariko akora ihonyabwoko. Turi ng'aha ngo tuvyiyamirize"". Imyiyerekano kandi yarabaye no mu bindi bisagara bikuru bikuru harimwo n'umugwa mukuru Brasília, aho imyiyerekano yabereye hanze y'ikirimba c'umukuru w'igihugu. Aciye kuri twitter, uyu mukuru w'igihugu -  yahoze ari intwazangabo mu gisirikare yashigikiye impinduka mu mategeko ziha ubudahangarwa abajejwe umutekano iyo bishe abantu bari ku kazi - yarakeje igiporisi kuri ico gitero. Perezida Bolsonaro yari aherutse guhakana ko ata vangura rishingiye ku rukoba rirangwa mu gihugu, n'aho imishamirano iheruka itari mike yerekanye ko igihugu kirangwamwo amacakubiri akomeye. Mu mwaka uheze, igandagurwa bunyamaswa ry'umwirabure yari mu minwe y'abazungu babiri bari bajejwe gucungera inzu y'akaguriro ryarateje uburakari mu gihugu."	https://www.bbc.com/gahuza/amakuru-57133482
entertainment	Umunyamakuru akaba n'umwanditsi kuri Afrika akomeye, Pierre Pean, yapfuye	"Pierre Pean, umuhinga kuri Afrika akaba yaranditse n'ibitabo vyinshi yaryamiye ukuboko kw'abagabo ejo kuwa kane afise imyaka 81. Nk'uko bivugwa n'igitangazamakuru co mu Bufaransa, France 24, umunyamakuru Pierre Pean, umukozi w'itohoza abushitse, yibanze cane kuri Afrika, n'ibitangazamakuru. Yibanze kandi ku banyepolitike - cane cane kahise katabonwa kumwe k'uwahoze ari umukuru w'igihugu Francois Mitterrand mu gihe aba Nazi bari bacigaruriye Ubufaransa. Yaryamiye ukuboko kw'abagabo ejo tariki 25/07/2019 nk'uko umuryango wiwe wabitangarije ibiro ntaramakuru, AFP. Umuhungu wiwe w'umwanditsi Jean Gregor, yabwiye AFP ko Pierre Pean yahitanywe n'uburwayi ku bitaro vya Argenteuil mu karere ka Val-d'Oise. Ikinyamakuru co kuri internet, France Bleu, canditse ko Pierre Pean atakunda ko bamwita umunyamakuru w'itohoza. Mu matohoza yiwe yibanda ku kwerekana ukuntu ivyo atohoza canke abo atohozako bagoranye. Yavuze ko yaba ashaka gutohoza yidegemvya, ku bintu yihitiyemwo kandi ku gushaka kwiwe, ntabwirizwe canke ngo ajane narwo afatiye ku bivugwa mu bitangazamakuru canke imanza zo mu ma sentare. Yarandanitse ku Rwanda igitabo yise ""Noir Fureur Blanc Menteur: Rwanda 1990-1994"", igitabo kitashimwe n'ubutegetsi buriho mu Rwanda. Muri ico gitabo casohotse mu 2005, Pierre Pean ashira akabazo ku nkuru ya jenoside yo mu Rwanda ku buryo ivugwa n'ubutegetsi. Ku bw'ico gitabo, uwo mwanditsi yararezwe muri sentare n'ishirahamwe SOS Racisme, rimwagiriza ""kugira uruhara mu gukwega urwanko rufatiye ku moko"", kuko yanditse ko Abatutsi ""bafise umuco w'ikinyoma no guhishahisha."" Urwo rubanza yararutsinze."	https://www.bbc.com/gahuza/amakuru-49128752
religion	Umugambi wa UK wo kurungika abimukira mu Rwanda uteye kubiri 'na kamere y'Imana' - Welby	"Umukuru w'ishengero ry'Ubwongereza (Church of England), Justin Welby, kuri uyu wa Mungu yaneguye umugambi wa Reta y'Ubwongereza wo kurungika mu Rwanda abarondera ubuhungiro. Uyu Musenyeri mukuru wa Canterbury avuga ko uwu mugambi ""uteye kubiri na kamere y'Imana"". Mu nyigisho yiwe ya Pasika, Justin Welby yavuze ko igihe c'izuka rya Yesu Kristu/Yesu Kristo atari ico ""kuremeka inshingano zacu abandi"". Reta ivuga ko ari ngombwa ko haba impinduka kugira bakingire ubuzima bw'abantu ntibagurishwe.l Muri uwu mugambi w'imiriyoni 120 z'amapadundi (hafi imiriyoni 157 z'amadorari y'abanyamerika)  - watangajwe muri ino ndwi - abantu bafatwa ko binjiye mu Bwongereza bidaciye mu mategeko bazotwarwa muri iki gihugu c'Urwanda, ari ho bazokwemererwa gusabira uburenganzira bwo kuja kuba muri ico gihugu. Iyi ngingo iriyamirizwa bikomeye, aho amashirahamwe atabara abatishoboye arenga 160 ariko asaba abashikiranganji guhagarika ico bita poritike ""y'ubugome"". Eka n'imigambwe itavuga rumwe n'uwuri ku butegetsi mu Bwongereza na bamwe mu bagendera ku vyiyumviro vya kera (Conservatives) baranegura iyi ngingo. Mw'ijambo yashikirije ku Rusengero rukuru rwa Canterbury kuri uno musi wa Mungu wa Pasika, Musenyeri Welby yavuze ko  hari ""ibibazo bikomeye bitewe n'irungikwa ry'abasaba ubuhungiro mu mahanga"". Yongerako ati: ""Ibisigaye ni ivya poritike n'abanyaporitike. Ica ngenderwako n'uko vyoba ari vyiza mu maso y'Imana. Ariko siko bimeze. "" ...kandi ntibihuye n'inshingano zacu nk'igihugu kigendera ku ndangagaciro k'aba-Kristu: kuko kuremeka abandi inshingano zacu, naho hoba ari ku gihugu kirondera ineza nk'Urwanda, ni igihushane ca kamere k'Imana, kuko yo nyene ubwayo yaremeye kwiremeka ibitunanira"". Ubushikiranganji w'intwaro yo hagati yashigikiye uwu mugambi bufatiye ku majambo yo kunegura yavuzwe n'uyu musenyeri, bukavuga ko Ubwongereza ""bwishimira kahise kabwo"" ko gufasha abo bose babikeneye, kandi ko n'imigambi yo guha ubuhungiro ababukeneye wafashije ibihumbi amajana n'amajana kuronka ""inzira nziza kandi zemewe n'amategeko zo kwubaka kazoza kabo"". Umuvugizi w'ubwo bushikiranganji avuga ati: ""Hagati aho, isi irahanzwe n'ikibazo c'abimukira ku rugero rutari bwigere rubaho rero hakenewe impinduka kugira ngo abantu babi bashora abantu bareke gushira ubuzima bw'abantu mu kaga hanyuma n'ikibazo c'abarondera ubuhungiro kw'isi cananiraye gitorerwe umuti"". Ubushikiranganji bw'intwaro yo hagati buvuga ko Urwanda ""rutekanye"" kandi ko ruzokwiga abasaba ubuhungiro hisunzwe amategeko mpuzamakungu akingira uburenganzira bwa kiremwamuntu. Amasendika y'abakozi ba reta avuga ko iyi ngingo ari ""iy'ubunyamaswa"" ariko ko abategetsi bazotegerezwa kuyishira mu ngiro canke naho bakagenda. Ku wa kane, Ubwongereza n'Urwanda vyashize ahabona amasezerano mashasha azotuma bamwe mu barondera ubuhungiro bazoronswa gusa itike y'indege yo kugenda bakaja muri ico gihugu. Ibizwi gushika ubu muri uwo mugambi:"	https://www.bbc.com/gahuza/amakuru-61132887
entertainment	Akon-Uganda : Rurangiranwa muri rap Aliaune Thiam muri Uganda kurondera aho ashora imitahe	"Prezida Yoweri Museveni wa Uganda yatangaje ko yanezerewe no kuba yavuganye na Akon mu rugendo arimwo muri ico gihugu. Akon, izina ryiwe ry'ukuri ari Aliaune Thiam, muri urwo rugendo  muri Uganda ari kumwe n'umugore wiwe Rozina Negusei. Yandika ku rubuga rwa twitter, umukuru wa Uganda, Yoweri Museveni,   yavuze ati: ""Aliaune Thiam @Akon n'umugore wiwe baje muri Uganda kurondera aho boshora imitahe mu bisata bitandukanye birimwo ivy'umuyagankuba [amashanyarazi] n'iterambere ry'ibikorwa remezo. ""Ndanezerewe no kuba twagiraniye ibiganiro bizoteza imbere abanya Uganda na Africa muri rusangi."" Aliaune Thiam azwi cane nka Akon, n'umunyatugenegene akaba n'umuririmvyi w'umudiho wa rap azwi cane. Yavukiye muri Amerika ku bavyeyi bakomoka muri Senegal ariko yarabaye cane muri ico gihugu co  muri Africa y'uburengero. Thiam afise imigambi itandukanye y'iterambere muri Senegal nyene no mu bindi bice vya Afrika. Akon, w'imyaka 47, yatanguye kumenyekana  ku rukurikirane rwiwe rwa mbere rw'indirimwo mu 2004. Mu ndirimbo ziwe harimwo  nka  ""Smack That""  igaragaramwo umuririmvyi wa rap Eminem."	https://www.bbc.com/gahuza/56619294
health	"U Burundi ngo naho atawurwaye coronavirus arahaboneka ""buriteguye"""	Icegera ca mbere c'umukuru w'igihugu c'u Burundi, Gaston Sindimwo, yabwiye BBC ko ico gihugu citeguye kurwanya coronavirus naho ata wanduye uwo mugera arahaboneka. U Burundi ni kimwe mu bihugu bike kw'isi gushika uyu munsi hataraboneka umugwayi wa coronavirus. Ariko mu ntumbero yo kuzitira bataronerwa, leta yaramaze gufata ingingo zo gukumira ico kiza. Muri izi harimwo guhimiriza abantu kudafata ingendo, baba abinjira mu gihugu canke abashaka gusohoka hamwe no guhagarika uruja n'uruza rw'indege mu kiringo c'iminsi indwi. Basaba kandi abanyagihugu kwirinda kwegerana aho bishoboka, ndetse no gukoranako. Icegera ca mbere c'umukuru w'igihugu Gaston Sindimwo yadusobanuriye ko ari nayo mpamvu mu nama nshikiranganji y'uno munsi baramukanije badakorana mu ntoke nk'uko bimenyerewe. Yagiranye ikiganiro na Florentine Kwizera, ushobora kwumva aho hejuru.	https://www.bbc.com/gahuza/amakuru-52041880
sports	Ayavugwa mu mupira w'amaguru: Salah, Mane, Kounde, Ekitike, Pogba, De Jong, Keita, Palhinha	Umusatirizi wa Liverpool umunya-Misiri Mohamed Salah w'imyaka 29 ashobora guhitamwo kwinjira mu murwi w'abakeba muri Premier League mu ci riza mu gihe ata masezerano mashasha yo kuguma muri uyo murwi yoshikwako. (The Athletic - subscription required) Umusatirizi w'umunya-Senegal Sadio Mane w'imyaka 30 aripfuza kuva muri Liverpool muri rino ci, Bayern Munich ikaba yashimitse kugira irabe ko yomugura. (Fabrizio Romano, Twitter) Chelsea yatanguye ibiganiro na Sevilla mu ntumbero yo kurondera umukinyi w'inyuma w'umufaransa Jules Kounde w'imyaka 23 yafashije uyu murwi wo muri Espagne gutsindira igikombe ca Europa League mu 2020, akaba afise igiciro c'imiriyoni 50 z'amapawundi (amafaranga y'Ubwongereza yababa imiriyoni 62,7 z'amadorari y'abanyamerika). (Sport - in Spanish) Newcastle United iri hafi yo kuronka umusatirizi wa Reims  umufaransa Hugo Ekitike w'imyaka 19, ku miriyoni zirenga 36 z'amapawundi. (Mail) Inyuma y'aho itangarije ko  Paul Pogba na Jesse Lingard bagiye, Manchester United yatanguye ibiganiro na Barcelona kugira irabe ko yoronka umunya-Hollande akina hagati, Frenkie de Jong w'imyaka 25 ku miriyoni zirenga 72,5 z'amapawundi. (Fabrizio Romano, Twitter) Ariko Manchester United  ishobora kubandanya urugamba rwo kurondera umunya-Serbia akina hagati muri  Lazio, Sergej Milinkovic-Savic w'imyaka  27, mu gihe vyokwanka ko ironka De Jong. (GiveMeSport) Juventus bafise icizere ko bamaze gushika ku masezerano yo kugarukana Pogba w'imtaka 29, amasezerano uyu mufaransa akina hagati afitaniye na  Manchester United akazorangira muri rino ci. (90min) Liverpool itegura guha amasezerano mashasha umunya-Guinea akina hagati Naby Keita, w'imyaka 27. Paris St-Germain iripfuza uyu mukinyi ariko umurwi wiwe wiyita Reds urizeye kugumana Keita nu gihe amasezerano yiwe azoba arangiye mu ci riza. (The Athletic - subscription required) Wolves iri hafi yo kuronka umukinyi wo hagati wa Sporting Lisbon umunya Portugal Joao Palhinha w'imyaka 26, akaba yemeye ko ashobora kwimukira muri uyo murwi mu masezerano y'igihe kirekire ku miriyoni 20 z'amapawundi.  (Sun) Manchester City iracarondera umukinyi wo hagati w'umwongereza  Kalvin Phillips w'imyaka 26, ariko rero umurwi wiwe  Leeds United uracizeye ko ushobora kumugumana inyuma y'aho igarukiye ku nkombe  zo gukorokera mu cicaro ca kabiri.  (Sun) Real Madrid irashaka umukinyi wo hagati wa  Borussia Dortmund,umwongereza Jude Bellingham w'imyaka 18, ariko si imbere ya 2023.  (Bild - in German) Bayern Munich igiye kugerageza kurondera umusatirizi wa Chelsea umubirigi Romelu Lukaku w'imyaka 29, asanzwe kandi aronderwa na  Inter Milan. (GiveMeSport) Lukaku ariteguye kwemera kugabanirizwa umushahara kugira ngo arabe ko vyokunda ko asubira mu murwi wa Inter Milan yahoze akinira.(Mail) Manchester United, mu bo irondera, ishira  imbere umukinyi w'inyuma wa Ajax umunya-Hollande Jurrien Timber w'imyaka 20, ariko kandi imaze kuganira incuro zibiri n'umunya-Portugal  David Carmo w'imyaka 22 akina inyuma muri Braga. (Manchester Evening News) Umukinyi w'inyuma w'umurwi Burnley uherutse gukoroka, umwongereza James Tarkowski w'imyaka 29, araronderwa na  Aston Villa, Everton, West Ham, Newcastle hamwe na Fulham.(Mirror) Villarreal iri mu biganiro bigeze kure mu rugamba rwo kurondera ko yogumana burundu umukinyi wo hagati wa Tottenham umunya - Argentina Giovani lo Celso w'imyaka 26, yari yatijijwe muri uyo murwi wo muri Espagne mu kwa mbere.  (Football Insider) Aston Villa irarondera abandi bakinyi batatu biyongera ku mufaransa akina hagati Boubacar Kamara w'imyaka  22 yaguzwe muri  Marseille, umunya-Brezil akina inyuma Diego Carlos w'imyaka 29 yaguzwe muri  Sevilla hamwe n'umusatirizi w'umunya-Brezil Philippe Coutinho w'imyaka 29 yahawe amasezerano ya burundu inyuma y'ikiringo yari amaze akinira uyo murwi atijijwe na Barcelona. Umunya-Uruguay Luis Suarez w'imyaka 35 ariko arasezera Atletico Madrid,  na we nyene ari mu bariko barihwezwa.  (The Athletic - subscription required) Uwahoze akinira umurwi nserukiragihugu w'Ubudagi  Mesut Ozil w'imyaka 33, nta mugambi wo kuva muri Fenerbahce, n'aho acinanata kugira arabe ko yoba mu bakinyi ba mbere batangura mu kibuga muri uyo murwi wo muri Turukiya. (Mail)	https://www.bbc.com/gahuza/imikino-61673062
business	Ubutunzi bwa Ethiopia burabangamiwe n'intambara ya Tigray	"Intambara y'imbere muri Ethiopia imaze amezi 10, imaze guhitana abantu ibihumbi n'ibihumbi, abaharurwa muri za miriyoni barata izabo abandi na bo bari mu kaga  aho bakeneye imfashanyo. Ariko ivyo si vyo vyonyene imaze kwonona ku gihugu kiza ubugira kabiri mu kubamwo abantu benshi muri Afrika - intambara imaze kwonona vyinshi no mu butunzi, bishobora gufata imyaka n'iyindi kugira bisanurwe. Ku mugwa mukuru Addis - Ababa, Tigist w'imyaka 26, atashimye ko amazina yiwe yose akoreshwa, avuga ko amafaranga akoresha ku kwezi ku kwezi ubu yigwije na kabiri kubera imvo zibiri: intambara yadutse muri Tigray mu kwezi kwa cumi  na rimwe hamwe n'ikiza ca coronavirus. Avuga ati: ""Imbere y'intambara na Covid, nakoresha birr 1.000 (nk'ama dorari 22) buri kwezi mu gusuma ivyo guteka. Ubu nkoresha birr 2.000"". ""Ubu ibintu birazimvye gusumba, terefone, impuzu, ivyo kurya."" Ibiharuro vyo kugereranya bitangwa n'inzego za reta vyerekana ko ibiciro vy'ivyankenerwa koko vyaduze  muri Ethiopia - muri rusangi mu kwezi kw'indwi vyari  ica kane hejuru y'uko vyari bimeze nk'ico gihe nyene mu mwaka uheze. Tigist akora mw'isoko-duka (supermarket) kugira ashobore gufasha umuryango. Wewe ajejwe gusuma ivyo kurya, musazawe nawe akariha inzu. Avuga kandi ko ''kuvunja idorari na vyo bitameze neza. Mu mwaka uheze, kw'idorari rimwe ($1)  waronka birr 35, ubu uronka 45."" Faisal Roble, umuhinga  ari muri Amerika yihweza ibintu n'ibindi na cane cane ivyo mu karere k'ihembe rya Afrika, avuga ko gukoresha amafaranga mu bikorwa vy'intambara bigira ""ingaruka mbi ku bushobozi bwa Ethiopia bwo gushikira ama dorari ''  bigatuma kandi urugero rwo kuvunja rutituka. Ntibizwi amafaranga yose intambara imaze gutwara uko angana ariko ikigo citwa Trading Economics kigereranya ko amafaranga aja mu vya gisirikare azoshika kuri miriyoni 502 z'ama dorari gushika mu mpera z'uyu mwaka, mu gihe zari miriyoni  460 mu mwaka uheze. Mu   ndwi iheze umunyamabanga mukuru wa ONU Antonio Guterres yavuze ko iyo ntanbara imaze gutwara igihugu umuriyaridi w'ama dorari. Imbere y'intambara n'ikiza ca coronavirus, ubutunzi bwa Ethiopia bwari mu bunyaruka kwiyongera cane mu karere, bwaduga muri rusangi ku rugero rwa 10% ku mwaka mu myaka 10 yo gushika mu 2019, nk'uko bigereranywa na banki y'isi (Banque Mondiale). Mu gihe Tigist avuga urugero rwo kuvunja muri banki, Roble avuga ko birr (ifaranga rya Ethiopia) kw'isoko isanzwe ho ryakorotse gusumba, ubu idorari rimwe rikaba rivunjwa birr  67. Avuga ko abagwizatunga muri ico gihugu ubu imitsi yama yaranze kubera ikibazo c'umutekano mu gihe intambara ubu yarenze imbibe za Tigray ikaba igeze mu ntara bihana imbibe za Afar na Amhara. Intambara yatanguye igihe umugambwe wahora utwara intara ya Tigray, Tigray  People's Liberation Front (TPLF) watera amakambi ya gisirikare mu kwezi kwa 11, biturutse ku kutumvikana ku bibazo vya poritike n'umushikiranganji wa mbere, Abiy Ahmed. Kuva ico gihe, ingabo za Ethiopia - hamwe n'ingabo za Eritrea zibashigikiye, bafatanije n'igipolisi n'utundi tugwi tugendana ibigwanisho, baciye batangura intambara imaze gusesa amaraso menshi, yo kugwanya TPLF. Impande zompi zimaze kwagirizwa gukora amahano, harimwo gusambanya ku nguvu no kwica  ikivunga abanyagihugu basanzwe. Intara ya Tigray nta vyankenerwa ikironka, harimwo uburyo bwo gutumatumanako hamwe na banki, kuva reta ya Ethiopia ifashe ingingo yo kwugarana iyo ntara mu kwezi kwa gatandatu, inyuma y'aho abagwanyi ba Tigray bigaruriye umugwa mukuru Mekelle. Abantu 400.000 muri Tigray ubu babayeho nk'abugarijwe n'inzara mu gihe  kubashikiriza imfashanyo bigorana cane, umuyagankuba n'ibitoro na vyo bikaba biboneka nabi nabi bigatuma ibiciro biduga. Filmon Berhane aba muri Mekelle yabwiye BBC mu rurimi rw'igi-Tigrinya ko ibiciro vy'ivyo kurya n'amazu muri iyi minsi vyaduze cane. Yavuze ati: ""Nta mafaranga ahari  kuko amabanki yose arugaye, muri reta na ho ntibagitanga imishashara"". Mu makungu, iyo ntambara yagize ingaruka kw'izina rya Ethiopia nk'igihugu co kujanamwo imitahe nk'uko bivugwa na Irgard Erasamus wo mu kigo ca NKC African Economics. Madame  Erasmus afatira akarorero nko ku gisata c'amaterefone co muri Ethiopia caheruka gushirwa kw'isoko y'abikorera ku giti cabo, aho cari cakweze abanyamitahe benshi barimwo abo muri Afrika y'Epfo nk'igihangange MTN. Ariko amaherezo kompanyi imwe gusa ni yo yahavuye ihiganirwa rumwe mu mpusha zibiri zari zashizwe kw'isoko, n'urufatanye rw'amakompanyi rurongowe na Safaricom yo muri Kenya ku mafaranga angana na miriyoni 850 y'amadorari. Abahinga bavuga ko intambara ya Tigray yatumye abanyamitahe bacika intege. Ukwiyongera kw'ubutunzi bwa Ethiopia muri rusangi uyu mwaka kugereranywa ko kuzogabanuka cane kuva kuri 6% mu 2020 gushika ku 2% mu 2021 - urugero rwa mbere rwo hasi mu myaka hafi 20, ku bw'ikigega mpuzamakungu FMI. Igihugu kigurira hanze ibintu biciye miriyaridi 14 z'amadorari ku mwaka, mu gihe kigurisha ibiciye  imiriyaridi 3,4 z'ama dorari. Hari n'amakenga ku kwiyongera kw'ideni rya reta ya Ethiopia mu gihugu hagati, aho hari abagereranya ko rizoshika ku miriyaridi 60 z'ama dorari uyu mwaka, hafi y'ibice 70% y'umwimbu rusangi wo muri ico gihugu. Mu gihe Amerika yafatiye ingingo zimwe zimwe zerekeye impusha zo kuja muri ico gihugu abanye Ethiopia bafise uruhara muri iyo ntambara, kandi ikanahagarika zimwe zimwe mu mfashanyo yaha Ethiopia, gushika ubu amakungu yirinze kuremera cane reta ku bijanye n'ubutunzi, canke ngo ahagarike imigambi y'imfashanyo y'ubutunzi,  hafi ica kane c'abanyagihugu babayeho musi y'urugero rw'ubukene, na yo muri rusangi umwimbu w'umunyagihugu ungana n'amadorari 850 ku mwaka."	https://www.bbc.com/gahuza/amakuru-58384618
entertainment	Mbali Sana: Steven Sogo aravuga ku rukurikirane rushasha rw'indirimbo ziwe	Umuririmvyi w'Umurundi Steven Sogo ubu aba muri Leta Zunze Ubumwe za Amerika, araganira na BBC Gahuzamiryango ku rukurikirane (album) rushasha rw'indirimbo ziwe aheruka gusohora yise Mbali Sana. Mbali Sana, canke Kure Cane mu Kirundi, ni urukurikirane rugira gatatu rwa Steven Sogo, akaba arusohoye nyuma y'imyaka indwi atanguye kurutegura. Steven Sogo aganira na Robert Patrick Misigaro wa BBC Gahuzamiryango, ku gituma vyatwaye igihe kirekire kugira Mbali Sana isohoke, igihe ashobora kuremeshereza igiteramo mu Burundi, n'ibindi... (Kanda aho hejuru mw'ifoto wumvirize)	https://www.bbc.com/gahuza/59690230
health	Uyu muringa ukingira abagore umugera wa SIDA?	"Hari akaringa gashasha gaherutse kwemerwa n'ishami rya ONU rijejwe amagara y'abantu kw'isi, OMS/WHO, ko kokoreshwa mu gukingira abagore umugera wa SIDA. Ni akaringa gakozwe muri silicone  kinjizwa mu gitsina c'umugore maze kakarekura umuti witwa dapivirine urwanya umugera. N'aho hari intambwe zimaze gushikwako mu kuvura no gukinga, umugera wa SIDA uracasasika inganda mu bihugu bitari bike cane cane ku mugabane wa Afrika. Ibice bibiri vya bitatu vy'abantu bose banduye umugera wa SIDA kw'isi bari ku mugabane wa Afrika, bafise imyaka hagati ya 15 na 24, nk'uko bivugwa n'ishirahamwe ONU. Mu buseruko n'ubumanuko bwa Afrika, abantu barenga imiriyoni 20 bagendana uwu mugera. Abagore bakiri bato nibo ahanini babangamirwa: ku ncuro zibiri ugereranije n'abagabo, abagore nibo bafise igihamana kibi co kwandura umugera wa SIDA. OMS iherutse gutanga uburenganzira bwo gukoresha uwu muringa kugira ngo abagore bashobore kwikingira mu gihe bakora imibonano mpuzabitsina. Mu kiganiro Africa Daily ca BBC, Doreen Morah Moracha w'imyaka 28 aba i Nairobi muri Kenya, asanzwe agendana umugera wa SIDA avuga ko kwikingira ari co kintu ca mbere kiza imbere mu kurwanya uwu mugera. Moracha amaze imyaka 16 yose afata imiti yo gupfupfahaza. Kubw'iwe, gufata iyi miti ubuzima bwose si ikintu coroshe. Ati: ""Nipfuza ko abandi bose bokwikingira uwu mugera wa SIDA, kubera burya hari abibaza ko ari ibintu vyoroshe, ariko gufata imiti ubuzima bwawe bwose si ikintu coroshe na gato"". Bumwe mu buryo bukoreshwa cane mu kwikingira umugera wa SIDA, harimwo udukingirizo, harimwo mbere n'agakingirizo k'abagore. Umupfasoni Moracha avuga ko abagore batoroherwa kugakoresha kubera akenshi usanga atari bo bifatira ingingo. Avuga ko abagabo bobo boroherwa gukoresha agakingirizo kabo kubera akenshi umugabo ari we afata ingingo. Ati: ""Iyo umugore asavye ko bokwikingira, umugabo atabishatse aca akamomora akagata, rero muri ico gihe umugore nta bubasha aba afise bwo gufata ingingo"". Hari kandi ibinini bifatwa imbere canke inyuma y'imibonano mpuzabitsina (PREP) ku muntu atarandura uwu mugera, ariko ibi navyo ntivyoroshe kuronka. Uwo muringa uje kuba nk'inyishu kuri izo ngorane. Ni umuringa wambarwa mu kiringo c'imisi 28, hanyuma muri ico kiringo cose ugasohora umuti uzwi nka dapivirine utuma umuntu atandura umugera wa SIDA. Anna Kukundakwe ajejwe imigambi mu kigo kijejwe amagara y'abantu, uburenganzira bwa muntu n'iterambere muri Uganda avuga ko ikintu nyamukuru ari uko umugore we nyene ubwiwe ashobora kwishirira uru muringa mu gitsina, atarinze gufashwa n'umuganga. Ati: ""Kenshi iyo umugore yipfuza gukora imibonano mpuzabitsinda yikingiye, ntibimworohera gusaba ko uwo bashaka kuyikorana yambara agakingirizo. Ariko uwu muringa uramuha ububasha bwo kwikingira igihe abishatse mw'ibanga, kandi ntategerezwa kubwira umugabo ko awambaye"". Mu bikorwa vyo kugerageza uwu muringa, vyabonetse ko igihamana kibi co kwandura uwu mugera cagabanutse gushika ku bice vyababa 30% gusa, ariko Rachel Bagley arongoye igisata co gupima imiti mw'ishirahamwe rijejwe amagara y'abantu kw'isi, OMS, avuga ko bishobora kuja hasi gusumba. Uwu muringa wambarwa n'uyo mugore yiyizi ko atarandura umugera kandi yiyizi ko akunze gukora imibonano mpuzabitsina, umupfasoni Anna akavuga ko abadakunze gukora iyo mibonano batokwirukira uwo muringa. Ati: ""Rero abagore boronswa inyigisho zikwiye mu buryo bwose bushoboka kugira ngo bashobore kwihitiramwo bo nyene uburyo bokoresha, nimba bipfuza gukoresha agakingirizo, ibinini canke uwu muringa"". Igiciro c'uwo muringa ntikiramenyekana neza, ariko umupfasoni Bagley avuga ko utegerezwa kuzoba utazimvye, uri ku giciro kimwe n'ubundi bukingirizo. Yipfuza ko uwu muringa woba ku giciro giciriritse cane cane mu bihugu bikenye birangwamwo umugera ku rugero runini, mbere ugatangwa ku buntu."	https://www.bbc.com/gahuza/amakuru-55933838
politics	Iran: 'Nta gusubira inyuma' mu gihe imyiyerekano yujuje imisi 100	"Inyuma y’imisi ijana itanguye, imyiyerekano yo kwiyamiriza ubutegetsi imaze igihe kirekire kuva habaye impinduka za ki-Islam muri Irani mu 1979 irahungabanije ubutegetsi ariko ku kiguzi kinini c’ubuzima bw’abantu imaze guhitana. Abarenga 500 bari muri yo, harimwo abana 69 baramaze kwicwa, nk’uko bivugwa n’ishirahamwe riharanira agateka ka zina muntu, Human Rights Activists' News Agency, HRANA. Babiri muri yo baramaze kunyongwa abandi nabo bababa 26 barindiriye igihano nk’ico, mu co ishirahamwe Amnesty International rivuga ko ari ""imanza z’amanyanga"". N’aho hari imyiyerekano yari imaze kuba muri kahise igahungabanya Irani – mu 2017 gushika mu ntango za 2018, hamwe n’iyindi yo muri Munyunyo (11) 2019 – iya kino gihe ntisanzwe, kuko ihuriyemwo abanyagihugu bo mu gihugu cose kandi abagore bakaba ari bo bafashe iya mbere ku civugo kivuga ngo “Abagore, Ubuzima, Ubwigenge”. Impande zompi zafashe umurongo utoroshe, ubutegetsi butuza abari muri yo, aho abadahunze bapfungwa, bakaborezwa igufa, abapfa bagapfa. Bamwe mu bihangange vya Irani bafashe ingingo zo gushigikira imyiyerekano, ivyatumye bafatwa canke bakomoka. Taraneh Alidoosti, umukinyi w’amareresi azwi cane, apfungiwe mw’ibohero rizwi cane rya Evin  inyuma yo kwiyamiriza inyongwa ry’umuyabaga yari mu myiyerekano. Imbere y’aha, uyu mugore yari yasohoye isanamu yiwe atambaye igitambara co kwitwikira mu mutwe nk’uko bitegerezwa, afise n’igicapo kiriko icivugo c’iyi myiyerekano. Asghar Farhadi yahagarariye Alidoosti mw’ireresi yiwe, The Salesman, yanditse ku rubuga rwa Instagram ati: ""Narakoranye na Taraneh mu mareresi ane none ubu ari mw’ibohero kubera ashigikiye bagenziwe mu gihugu, be no kwiyamiriza imanza z’akarenganyo ziriko ziracibwa”. ""Nimba kwerekana ko ushigikiye uwuharanira uburenganzira bwiwe ari icaha, ubwo rero amamiriyoni mirongo y’abanyagihugu muri kino gihugu ni abagizi ba nabi”. Uwundi mukinyi w’amareresi  azwi cane yahunze igihugu, Pegah Ahangarani yabwiye BBC ati: ""Irani ntishobora gusubira mu gihe c’imbere ya Mahsa Amini"", akaba ashaka kuvuga igihe c’umugore w’umunya-Iran iw’umu-kurde yapfiriye mw’ibohero ku wa 19 Nyakanga (9) bigaca bitera imyiyerekano. Hamid Farrokhnezhad, uwundi mukinyi w’amareresi w’umunya-Irani azwi cane, yahungiye muri Amerika muri kuno kwezi, avuga ko Indongozi y’ikirenga wa Irani, Ali Khamenei, ari ""umutegetsi w’agahotoro"". Amugereranya na Franco yahoze arongoye Espagne, Stalin yahoze arongoye Uburusiya, be na Mussolini yahoze arongoye Ubutaliyano, abo bose bakaba bazwi nk’abari barongoye intwaro mbi z’agahotoro. Ikindi kintu gitandukanya iyi myiyerekano n’iyabaye imbere y’aha, ni uko abri muri yo batanguye gukoresha vya biturika bihingurwa mu bitoro (cocktail Molotov). Ibi biherutse gukoreshwa ku birindiro vy’umurwi witwara gisirikare  Basija hamwe na Hawza, canke amashure y’idini yegukira abarongoye ishami rya Islam  ry’aba Shia. Umurwi uzwi nka Generation Z nawo warafashe iya mbere muri ino myiyerekano, mu kurenga ku mabwirizwa ruhasha y’idini itanguza ibindi bikorwa bisadanzwe nko guturira ibitambara vyo mu mutwe vyambarwa n’abategetsi b’aba-Islam. Uwundi murwi ugizwe n’urwaruka ni uwitwa ""turban tossing"" (twogereranya mu Kirundi na gukorora ibitambara) – aho abari muri wo bayomboka bagaca inyuma y’abategetsi b’Abashia, bagakubita ku bitambara vyabo bagaca biruka. Umusore w’imyaka 16, Arshia Emamgholizadeh, yarahagaritswe mu gisagara ca Tabriz  kiri mu buraruko bushira uburengero mu kwezi guheze yagirizwa “gukorora igitambara”. Yapfunzwe imisi cumi imbere yo gupfungurwa. Haciye imisi ibiri, yariyahuye, ivyo umuryago wiwe uvuga ko vyatewe n’ingene yafashwe nabi mw’ibohero. Igihe yari apfunzwe, Arshia yarakubiswe amahiri yongera ahabwa n’ibinini bitazwi, nk’uko umwe mu begereye umuryango yabibwiye BBC igisata c’ururimi rw’igi perse. Mehran Samak w’imyaka 27 yararashwe mu mutwe mu gisagara ca Bandar Anzali kiri mu buraruko kubera yavugije ihona mu kwerekana umunezero igihe Irani itsindwa ikava mw’ihiganwa ry’igikombe c’isi yose, mu rukino rwabaye ku wa 29 Munyonyo. Gushika ubu, abagabo babiri ni bo bamaze kunyongwa inyuma yo kwagirwa n’ivyaha vyo guhungabanya umutekano bifatiye kuri ino myiyerekano,  mu co abaharanira agateka ka zina muntu bavuga ko ari amakosa akomeye y’ubucamanza. Abenshi mu bamaze gucirwa manza zo gupfa bavuga ko bakorewe iyica rubozo."	https://www.bbc.com/gahuza/articles/cz9wdz5ewqpo
sports	Diamond League Doha: Francine Niyonsaba ati 'Iyi ntsinzi ni iyo gutera intege abandi'	"""Ni umunezero ntangere kubona ngarutse i Doha ubwa kabiri inyuma y'ihiganwa mpuzamakungu ryo mu 2019 kandi nkaba ntsinze"". ""Ndanezerewe cane kandi ndashimira abamfashije bose. Narakoze cane kugira ngo mbe umunonotsi wo ku rwego rwo hejuru. Mva mu gahutu gato, iyi ntsinzi ni iyo gutera intege abandi"". Niyo majambo wa munonotsi rurangiranwa w'umurundikazi Francine Niyonsaba yavuze nijoro atahukanye intsinzi mu gusiganwa ku metero 3000 mu mahiganwa ya Diamond League Doha ku ruhande rw'abagore/abakobwa. Niyonsaba yatsinze umunyakenyakazi yahabwa amahirwe menshi,  Faith Kipyegon, ku mwanya w'iminota 8:37.70 nayo uyu mukeba akaba yarangije mu mwanya w'iminota 8:40:97. Iyi ni itsinzi ije ikurikira iyo yaheruka kuronka , mu kwandika amateka mashasha ku metero 2000 mw'ihiganwa Continental Tour Gold ryabereye i Zagreb mu gihugu ca Croatia, hari mu kwezi kw'icenda umwaka uheze wa 2021. Ico gihe, ku mwanya yakoresheje w'iminota itanu n'amasegonda 21.56, yasumbije Genzebe Dibaba yaheruka guca umuhigo mu mahiganwa yo mu kibuga cugaye (indoors) mu 2017, akaba yamusize amasegonda abiri. Muri uko kwezi nyene, uyu mononotsi w'imyaka 29 ubu yari yatsinze umunyakenyakazi Hellen Obiri  mu metero 5000 mw'ihiganwa rya Diamond League i Zurich. Amateka yiyongera ku yandi kuri uyu munonotsi rurangiranwa yatanguye asiganwa ku metero 800 abikora bigacika mu gutsindira umudari w'ifeza mu mahiganwa ya Rio olympics yabereye i Rio muri Brezili, ariko mu nyuma urwego mpuzamakungu rukamufatira ingingo yo kudasubira guhiganwa ku metero ziri hagati ya 400 na 1600. Uru rwego rwamwagiriza ko afise inkabuzo (imisemburo) y'igitsinagabo ya testosterone irenze urugero, agategekwa gufata imiti yo kugabanya uru rugero kugira ngo yemererwe gusubira guhiganwa kuri izo ntera. Kubera iyo ngingo yafatiwe mu 2018, Francine yaciye yimukira ku ntera yo hejuru, akaba amaze gusiganwa nko ku metero 2000, 3000, 5000, 10000 kandi hose agenda yerekana ubushobozi bwiwe. Mu kw'icenda kw'umwaka uheze, abajijwe ico avuga ku vyariko bisabwa na bamwe bamwe ko igisata kijejwe kwinonora imitsi, World Athletics, cokwongereza intera atosubira guhiganwamwo kubera urugero rwiwe rwa testosterone, Francine yaritwengeye yivugira ko yari yiteguriye guhindura. Ati: ""Ndashobora kwimukira ku ntera zo hejuru! Canke nkaja mu rwego rwo gusimba!"""	https://www.bbc.com/gahuza/amakuru-61448725
business	Ibanki nkuru y’u Burundi igabisha amashirahamwe acuruza amafaranga atisunze amategeko	Umuyobozi w'igisata kijejwe kugenzura amabanki mw'ibanki nkuru y'igihugu c'u Burundi, Prosper Ngendanganya, asaba amashirahamwe acuruza amafaranga kwubahiriza amategeko yashinzwe n'ibanki nkuru y'igihugu. Ni inyuma y'umubonano hagati y'iyo banki n'amashirahamwe agura akagurisha amafaranga wabaye  ku munsi wa kane w'iyi ndwi mu ntumbero y'ukwibutsa ayo mashirahamwe amategeko mashasha n'igituma adakurikizwa. Ku wa 17 z'ukwezi kw'icenda uno mwaka, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Mw'itangazo yasohoye ejo ku wa gatanu, bwana Ngendakumana yaragabishije ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Avuga ko ishirahamwe rizofatwa ririko riragurisha ibiciro ry'ishakiye ko rizofatwa nk'umwansi w'igihugu kandi ko rizohanwa hisunzwe igatabu mpanavyaha. Ibanki nkuru y'igihugu imenyesha kandi ko urudandazwa rutemewe n'amategeko (marché noir) rw'amafaranga y'agaciro rwasubiye kwibonekeza cane cane mu gisagara ca Bujumbura. BRB ikababazwa n'uko ayo mashirahamwe adashaka gufasha mu kwerekana abo badandaza bo mu kinyegero bakora batubahiriza ibiciro biba vyashinzwe na BRB. Mu rugamba rwo kurwanya urudandazwa ruteye kubiri n'amategeko, ibanki nkuru y'igihugu yaremereye agashirukabute umuntu azoshobora kwerekana ishirahamwe canke inzu izogura canke izogurisha amafaranga y'agaciro hatisunzwe iryo tegeko rishasha, aho azoronswa ibihumbi 500 vy'amafaranga y'amarundi. Ni mu gihe uwuzokwerekana umuntu canke ishirahamwe rikora ritazwi n'ibanki nkuru y'igihugu nawe azorosnwa ibice 10 kw'ijana (10%) vy'amafaranga yose azoba afashwe. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kani amafaranga y'agaciro akena.	https://www.bbc.com/gahuza/50444936
sports	CAN 2021: Igikombe ca Afrika kiratangura vuba muri Cameroun	Ihiganwa ry'igikombe ca Afrika c'umupira w'amaguru ryari ryarigijwe inyuma buca ritangura muri Cameroun. Ibi ni ibikuru bikuru umuntu yokwitega hamwe n'ingorane zahabaye.	https://www.bbc.com/gahuza/amakuru-59896571
politics	DR Congo: Umusirikare wa MONUSCO yishwe ku kirindiro cayo i Minembwe	Ingabo zarungitswe kugarukana amahoro muri Repubulika y’Intwaro Rusangi ya Congo, MONUSCO, ziriyamiriza igitero cakozwe ku kirindiro cazo mu karere ka Minembwe mu ntara ya Kivu y’Epfo. MONUSCO ivuga ko iki gitero cakozwe n’umurwi w’inyeshamba Twirwaneho ku wa 30 z’ukwezi kw’icenda, isaha zine n’igice z’ijoro. Nk’uko MONUSCO ibivuga, umusirikare umwe wayo yarishwe n’abantu bitwaje inkoho bariko begera iki kirindiro cayo inyuma y’aho bavuganiye nayo ko bashaka kwishikana. Mw’itangazo yaraye isohoye, MONUSCO yibutsa ko ibikorwa vyayo vyo kwaka ibirwanisho abarwanyi bihagarariwe n’Inama nkuru y’ishirahamwe ONU kandi ko bikorwa ata nkunzi. Ivuga ko gutera ingabo zarungitswe kugarukana amahoro bishobora gufatwa nk’icaha co mu ntambara. MONUSCO isaba reta gukora ibishoboka vyose kugira ngo abakoze iki gitero bashengezwe. Ingabo zarungitswe kugarukana amahoro muri Congo zimaze imyaka irenga 20 ariko ntizirashobora kugarukana ituze mu buseruko bw’ico gihugu burangwamwo imirwi y’inyeshamba irenga 100. Abanyagihugu bo muri ako karere bakaba babona ko ataco ibamariye. Mu kw’indwi, haradutse imishamirano hagati ya MONUSCO n’abanyagihugu, aho abari muri yo baturiye bongera barasahura ibigo vyayo mu gisagara ca goma. Abashika 19 nibo bazwi ko baguye muri ino mishamirano.	https://www.bbc.com/gahuza/articles/cxwrwmk9148o
health	Umupfasoni Claudette avuga ko arenza 200kg ari mu maganya kubera ubuvyibuhe	"Mu buzima busanzwe kuri we, Claudette Nyirangendo avuga ko ari nk'ukwurira umusozi buri musi, ibi bikavana n'ukwiremera kubera ubuvyibuhe burenze urugero ubu bwahagaritse ibikorwa biboneka ko ari ibisanzwe kuri buri muntu ariko kuri we bikaba amagorwa. Ntaherutse kwipimisha uburemere ariko ubu yibaza ko arenza ibiro 200. Ku myaka 43, uyu mupfasoni abaye mu maganya akavuga ko yipfuza kubona uburemere bw'umubiri wiwe bugabanutse. Claudette ati: ""Ubuzima burandemereye cane, rimwe rimwe ndashobora kumara n'imisi ibiri canke itatu ntavuye mu gitanda, kubera ingorane zo gutambuka bivanye n'uko niremereye"". Uyu munyarwandakazi Claudette arasigura ingene yari abayeho neza mu bwana bwiwe  n'igihe yari akiri umuyabaga. Yibuka ko ico gihe atari avyibushe uko avyibushe ubu. Avuga ko atazi igituma yavyibushe birenze urugero mu myaka itandatu iheze mu gihe afungura indya kama zo mu gihugu ciwe zisanzwe ziribwa n'abandi, nk'akarorero ibitoke n'imboga. Ubu buvyibuhe bwamuteye ibibazo vyinshi na cane cane iyo yibutse ko kimwe mu vyamutumye yahukana gifitaniye isano n'ubuvyibuhe bwiwe burenze urugero. Uyu mupfasoni avuga ko umugabo wiwe yaruhishijwe no kubandanya abana nawe kubera uburemere bwiwe, akavuga ko yama avyidoga igihe cose bamaranye bubakanye. Ati: ""Jewe nari umuvyeyi n'umukenyezi mwiza, ariko ndibaza ko atashoboye kwihanganira ubuvyibuhe bwanje, bituma anta aca yigira kwiberaho ukwiwe. Ubu rero, mbeshejweho gusa n'umukobwa wanje amfasha ikintu ico ari co cose kuko ata bushobozi mfise bwo kwunama"". Uyu mukenyezi avuga ko yari yubakanye n'umugabo wa mbere bamaranye imyaka itari mike ariko akavamwo apfa akamusiga ari umupfakazi areze abana bane. Inyuma y'aho, yakundanye n'uwundi mugabo birangira barongoranye, bakaba bavyaranye umwana umwe imbere y'uko amuheba. Ubu aho ari, abanye n'uyu mwana wiwe akavuga ko abayeho mu buzima bugoye cane. Iyindi ngorane nini ni uko gutembera kuri we ari ikibazo gikomeye. Aho asanzwe aba, utuzu twa surwumwe turi hanze kandi ni duto cane ku buryo adashobora kwinjira kubera ubuvyibuhe bwiwe, ibi bikunyurwa n'uko adashobora no kwunama. Claudette ati: ""Mfise umubabaro mwinshi cane kubona ubuvyibuhe bwanje bwanshikanye aho ntashoboye no kwifasha mu bintu vyanje vyihariye, aho no kwihagarika nkenera uwumfasha, aha nkavuga umukobwa wanje amfasha vyose kubera ntashobora gushika kuri karya kazu ka surwumwe, sinokwirwa mu muryango kandi uburemere bwanje ntibunyemerera kwunama"". Hampande y'ibi, uyu mugore avuga ko kugirira isuku umubiri wiwe kenshi ari ingorane. Hari igihe vyanka ko ashika mu bwogero akenshi bikaba ngombwa ko yihanagura gusa. Muri kino gihe, ariko ararondera uburyo butandukanye kugira ngo atangure kugabanya ubuvyibuhe. Avuga ko ibikorwa vyinshi bimusaba ko aba ari hanze vyahagaze, akaba atazi ico yokora. Umwikomo niwo uranga ubuzima bwiwe kubera yama ariko yiyumvira ubuvyibuhe bwiwe, akicwa n'irungu ryo kwama yicaye muhira imisi yose adashobora gutembera canke guhagarara umwanya muremure. Hagati aho, Claudette aracafise icizere ko azohava atora inyishu y'ukungene yogabanya ubuvyibuhe. Nk'uko bivugwa n'ishirahamwe rijejwe amagara y'abantu kw'isi n'imbuga ngurukanabumenyi zitandukanye zivuga ibijanye n'amagara, ubuvyibuhe burenze urugero buvana n'amavuta arenze aguma yiyongera mu mubiri gushika ku rugero rwo kwonona amagara y'umuntu. Kugira ngo umuntu avugwe ko avyibushe kandi aremereye birenze urugero, bafatira ku burebure bw'umuntu n'uburemere afise. Abahinga mu bijanye n'amagara y'abantu bavuga ko ubuvyibuhe burenze urugero ari bubi cane ku magara y'umuntu kandi ko bushobora gutuma yandura indwara canke zikiyongera, harimwo  umuvuduko w'amaraso, indwara z'umutima n'ibibazo vyo guhema. Ubuvyibuhe burenze urugero akenshi burava ku bintu bitandukanye harimwo gufungura indya zirimwo isukari nyinshi (glucoses). Kutagira imyimenyerezo ngororamubiri hamwe n'uduce ndangakamere mvukanwa twihariye, hakaba n'abandi bake baba bafise uduce ndangakamere hamwe n'imisemburo canke inkabuzo bidakora neza. Bavuga ko gufungura neza n'imyimenyerezo ngororamubiri ari nzo nzira nkuru zo gutorera umuti ubuvyibuhe burenze urugero."	https://www.bbc.com/gahuza/amakuru-61132885
politics	USA: Inyuma y'impari abakenguzamateka bemeranije ko urubanza rwo kubogoza Trump rwogenda	"Inama nkenguzamateka ya Amerika bumvikanye ku kungene urubanza rwo kubogoza Perezida Donald Trump rugiye kubandanya inyuma y'impari zamaze amasaha 13 baterana amajambo. Abagiriza Bwana Trump bo ku ruhande rw'aba Democrates bateranye amajambo n'abamuburanira, mu gihe abo mu mugambwe w'aba Republicains biyamirije ivyasabwa ko hotumwako ibindi vyabona. Urubanza ruza kubandanya uno munsi wa gatatu aho abamwagiriza baza gushikiriza ibirego vyabo, hanyuma abamuburanira nabo bisigure hongere habazwe n'ibibazo. Bwana Trump abaye umu perezida agize gatatu asabiwe kubogozwa mu mateka ya Amerika. Yagirizwa gukoresha ububasha ahabwa n'ubutegetsi mu gukora amakosa hamwe no kuburabuza inama nshingamateka yariko imukorako amatohoza. Arahakana ivyo yagirizwa. Nk'uko bavyumvikanye mu ntahe y'icese ya mbere yabaye ejo ku wa kabiri, ikaba yagiye kurangira uno munsi ku wa gatatu, buri ruhande ruzoronka amasaha ashika 24 kugira ngo begeranye ibirego. Ico gikorwa gitegekanijwe gutangura kuri uyu wa gatatu ku muhingamo. Ivyo biheze, kumbure mu ntango z'indwi iza, abakenguzamateka bazoronswa akaryo ko kubaza ibibazo mu kiringo c'amasaha 16. Inyuma y'aho bazosubira bihweze ikibazo cerekeye gutumako ibindi vyabona. Abo mu mugambwe w'aba Democrates bipfuza kwumviriza abahoze ari abahanuzi mu biro kwa perezida bakoranye hafi cane na Bwana Trump. Aho harimwo umukuru mfatakibanza w'ibiro vya Perezida, Mick Mulvaney, hamwe n'uwahoze ari umuhanuzi muvyo umutekano, John Bolton. Hagati aho, aba Republicains nka bose ntibipfuza ko abo bantu barengutswa. Biciye mu matora aho aba Republicains ari 53 aba Democrates 47, Inama nkenguzamateka yahagaritse integuro zitatu zose z'aba Democrates zari rijanye no kurondera ingene baronka inzandiko hamwe n'ivyemezo vyerekeye urubanza rw'ibogozwa rya Trump. Abakenguzamateka baburijemwo iciyumviro c'umukuru w'abakenguzamateka b'aba Democrates, Chuck Schumer, co gutumako impapuro ziri mu biro vy'umukuru w'igihugu zerekana ivyo Trump yakoranye n'igihugu ca Ukraine. Bahagaritse kandi umugambi wo gusaba impapuro z'ivyakozwe mu bunyamabanga bwa leta hamwe no mu biro vy'umukuru w'igihugu bijejwe ikoreshwa ry'amafaranga. Abakenguzamateka b'aba Republicains kandi basubije inyuma umugambi w'aba Democrates wo kurengukisha Bwana Bolton yamenyesheje ko yari kwitaba akamo mu gihe bomutumako. Mw'ijambo ryiwe ry'ukwugurura ibikorwa, Adam Schiff, arongoye umurwi w'abashingamateka b'aba Democrates bagiriza Trump, yavuze ko Abanyamerika nka bose ""batizeye ko urubanza ruzogenda neza"". Ati: ""Ntibizeye ko inama nkenguzamateka itazohengama. Barazi ko ibizova mu rubanza vyamaze gutegurwa"". Umurwi w'abanyamategeko baburanira umukuru w'igihugu wari wasavye ko yambikwa izera bidatevye, bakavuga ko urwo rubanza ""ruhonyanga ibwirizwashingiro"". Mu gihe bariko baraterana amajambo, harageze igihe umucamanza Roberts anegura impande zompi azisaba kwibuka ko bariko babwira ""urwego rwa mbere kw'isi rufata ingingo""."	https://www.bbc.com/gahuza/51204149
health	Covid mu minsi iri imbere izoba ari nk'ibicurane - Abashakashatsi	Covid iri mu nzira yo gucika nk'ibicurane abantu basanzwe bamenyereye, nk'uko bivugwa n'abahinga babiri, abigisha bo kuri kaminuza ya Oxford Sir John Bell na Dame Sarah Gilbert, ari nabo batoye urucanco rwa Oxford-AstraZeneca. Ku mugera  washegeshe isi nk'uko, ivyo  abo bahinga bavuze bishobora kwumvikana nko kwubahuka cane. Ariko ico ibiza  vyabaye muri kahise vyerekana n'uko umugera utera mu mipfunda. Imipfunda ya mbere iba ikomeye cane, bigatera kurwara ukaremba, ariko mu nyuma umugera ukagenda woroha. Ivyo ntibivuze ko umugera uba wazimanganye, ahubwo ni ukubera ubudahangarwa tuba twubatse mu mubiri buheza bukagabanura ingaruka. Ubukari bw'ukurwara kwandurutse kuri uwo mugera buragabanuka cane n'ubwo tuguma dusubira kwandura kenshi kenshi. Incanco zakozwe ziduha ubushobozi bwo kwigwanira, izo ncanco zikigisha umubiri kumenya kugwanya uwo mugera. Ubukomezi bw'urukingo burashobora kugenda buragabanuka uko umwanya uhera, ariko buguma bukomeye bihagije kugira burinde umurwayi kuremba. Ivyo bisigura ko n'ubwo dushobora  kuja turandura kenshi muri kazoza, ukurwara bishobora kudakomera cane kuri benshi gutyo bigatuma ukwigwanira kw'umubiri kuguma kwinagura. Uko biboneka ku yindi migera, abantu bageze kure mu zabukuru  n'abafise umubiri utagishoboye kwirwanira neza bazoguma bafise ivyago vyinshi vyo gusinzikazwa n'iyo ndwara. Nico gituma bashobora gusubira gucandagwa muri kazoza. Ibi ntibivuze ko ata bantu bazosubira kwicwa na Covid - n'ibicurane bikaze mu gihe c'imbeho (hiver/winter) biracashoboye guhitana abantu bashika ibihumbi 25 - ahubwo izoshika ku rugero rw'aho iba nk'iyisanzwe  mu bantu. Ikibazo gikomeye n'ukumenya ryari tuzoshika aho.	https://www.bbc.com/gahuza/58665489
sports	Ayavugwa mw’igura n’igurishwa ry’abakinyi: Messi, Mbappe, Felix, Martinez, Ronaldo	"Umusatirizi wa Argentina Lionel Messi yemeye kwongereza umwaka umwe mu masezerano afitaniye na Paris St-Germain akazotuma uyu mukinyi w’imyaka 35 aguma muri uno murwi uherutse gutsindira ihiganwa ry’Ubufaransa gushika mu 2024. (Le Parisien – mu gifaransa) PSG ntizorekura umusatirizi wayo, umufaransa Kylian Mbappe w’imyaka 24, mu kwa mbere, kugira ngo izomugurishe mu ci riza ku giciro nyaco. (Ben Jacobs, Twitter) Umumenyereza wa Atletico Madrid Diego Simeone yongereje akariro ku makuru avuga ko umusatirizi wa Portugal Joao Felix w’imyaka 23 ashobora kugurishwa, mu kuvuga ko ata “n’umwe ari kibirengeye” muri uyo murwi. (Goal) Arsenal yarashatse umukinyi w’inyuma wa Argentina Lisandro Martinez w’imyaka 24 mu ci riheze, ariko akaba yashimye gusubirana n’uwahoze ari umumenyereza wa Ajax  Erik ten Hag muri Manchester United. (VI iciye muri Manchester Evening News) Chelsea iri hafi yo gushika ku masezerano n’umukinyi wo hagati wa Vasco da Gama umunyabrezili Andrey Santos w’imyaka 18. (Fabrizio Romano) Manchester United iripfuza kugura umunyegori wa Aston Villa  Emiliano Martinez w’imyaka 30 yagize uruhara rudasanzwe mu gufasha Argentina gutsindira igikombe c’isi yose. (Football Insider) Iciyumviro ca Al-Nassr co guha amasezerano y'agaciro k’imiriyoni 160 z’amapawundi (yababa imiriyoni 194 y'amadorari y'abanyamerika) umusatirizi wa Portugal Cristiano Ronaldo w’imyaka 37, kirashigikiwe na reta ya Arabia Saoudite. (Ben Jacobs iciye kuri Express) Umurwi Eintracht Frankfurt wo mu Budagi  uvuga ko wari wahawe na Manchester United amahirwe yo kugura Ronaldo imbere y’uko ava i Old Trafford (ikibuga ca Man U. (DAZN iciye kuri Mail) Umumenyereza wa Barcelona Xavi yumvishije kizigenza wiwe, umunya-Espagne akina hagati Sergio Busquets w’imyaka 34 kuguma muri uno murwi gushika mu ci riza, hakwimukira mw’ihiganwa Major League Soccer ryo muri Amerika mu kwa mbere. (Sport – mu ki espagnol) Uwahoze ari umusatirizi wa Leeds United Raphinha w’imyaka 26 yakiniye Brezili inkino zitanu mw’ihiganwa ry’igikombe c’isi yose, aravugwa ko ashobora gusubira muri Premier League mu gihe yananiwe no kwiha ikibanza nyaco muri uno mwaka wa mbere w’inkino muri Barcelona. (Sport) Umumenyereza wa Arsenal  Mikel Arteta avuga ko ashobora ""gukoresha umwanya w’igura n’igurishwa ry’abakinyi wimirije"" mu gihe arondera ingene yozibira igihengeri catewe n’ivunika ry’umusatirizi wa Brezili Gabriel Jesus w’imyaka 25 yavunitse mw’ivi. (Mirror)"	https://www.bbc.com/gahuza/articles/c3g80699zvro
health	Kovid-19: Urwaruka rwibaza iki ku rukingo rwayo?	Urwaruka ahanini ruvuga yuko abavyeyi batarwizera mu kwihitiramwo iyo hageze gufata urucanco rwa Covid-19	https://www.bbc.com/gahuza/amakuru-58551871
health	Malawi - Covid-19: Incanco 19.610 za AstraZeneca zataye igihe zaturiwe	Malawi yaturiye incanco 19.610 zataye igihe za AstraZeneca, kikaba kibaye igihugu ca mbere ca Afrika gikoze ivyo. Cakurikije impanuro z'ikigo ca Afrika kijejwe kugenzura ingwara 'Africa Centres for Disease Control' (Africa CDC) cemeje ko incanco zarengeje ikiringo ziba zitagikora. Bavuga ko izo ncanco zarengeje ikiringo kandi ko atacerekana na kimwe ko zobandanya gukoreshwa, hishimikijwe ingingo ngenderwako z'ishami rya Onu rijejwe amagara y'abantu kw'isi WHO/OMS. Kibaye igihugu ca mbere ca Afrika gitaye izo ncanco zataye igihe ku mugaragaro. Abategetsi bavuga ko iyo ngingo igamije gutanga icizere kubanye Malawi kugira bazoze guhabwa incanco igihe zizoba zibonetse. BBC ntibazwa ibivuye ku zindi mbuga Gushika ubu, igitigiri c'abicandagisha Covid-19 kiri hasi cane, cane cane bivanye n'ibihuha bivugwa kuri izo ncanco. Abategetsi batinya ko gukoresha incanco zataye igihe vyotuma abantu babatakariza icizere. Reta ya Malawi ifise icizere ko ukwicandagisha kuzokwongerekana igihe bazoronka izindi ncanco z'umugambi wa Covax. Abanye Malawi barenga 330.000 baricandagishije.	https://www.bbc.com/gahuza/amakuru-57172752
politics	Ingwano ya Ukraine: Nta ntambwe kw'ihagarikwa ry'intambara inyuma y'ibiganiro hagati ya Kiyv na Moscou	"Ikiringo ca mbere c'ibiganiro hagati y'abashikiranganji b'imigenderanire b'Uburusiya na Ukraine  ntaco cashitseko ku bijanye no guhagarika intambara, nk'uko bivugwa na UKraine. Inyuma y'ivyo biganiro vyabereye muri Turkia, umushikiranganji wa Ukraine ajejwe imigedneranire, Dmytro Kuleba, yavuze ko ivyasabwe na mugenziwe w'Uburusiya  Sergei Lavrov ari nko gusaba ko bamanika amaboko. Hagati aho Lavrov yavuze ko igitero ca gisirikare igihugu ciwe cagavye kiriko kiragenda uko categuwe. Ivyo biganiro vyabaye  Uburusiya bwaraye buteye ama bombe ku bitaro vy'abana, Ukraine ivuga ko ari ""icaha co mu ntambara"". Abategetsi bavuga ko abantu batatu barimwo umwana baguye muri ico gitero mu gisaga ca Mariupol kiri mu  bumanuko   bushira ubuseruko. Haheze indwi  zibiri Uburisiya bugavye igitero ku gihugu cose ca Ukraine, kuva ico gihe abantu miriyoni 2.3 bakaba bamaze guhunga igihugu. Aho abantu bugarijwe n'akaga kurusha ahandi ni muri  Mariupol, nk'uko Kuleba yabivuze, mu gihe abanyagihugu bagotewe mu bukonje bwinshi ata muyagankuba ata mazi. Yavuze yamara ko Uburusiya butiyemeje kutanga inzira abantu bocamwo  kandi ko  butemeye ivyasabwe na Ukraine ko hoba uguhagarika intambara  mu gihugu cose ku mvo z'impuhwe ku bantu. Yavuze ati : ""Nshaka nongere kuvuga ko Ukraine itamanitse amaboko, kandi ntizomanika amaboko,"" yongerako ko afise ubushake bwo kubandanya ibiganiro. Ku ruhande rwiwe, umushikiranganji w'Uburusiya ajejwe imigenderanire nta na kimwe yemeye aca asubiramwo ivyo Uburusiya busaba ko Ukraine ivanwamwo ibigwanisho ikemera no kuba  igihugu ataho cegemiye. Yavuze ko Uburusiya burindiriye inyishu ya Kiyv. Lavrov yagirije  kandi Uburaya gukongereza ingwano mu kubandanya bahaba ibigwanisho Ukraine. Yavuze ko Uburusiya buzorinda ibihano vya Buraya hanyuma bugasohoka iyo ngwano ""bwemye kandi butekanye ku mutima kurusha ubu"". ""Ndabarahiye ko tuzobaho muri ivyo bihano kandi tugakora ibishoboka vyose kugira ntizokwigere dusubira kuzera ku banya-Buraya, mu bice vyose vy'ubuzima bwacu."" Umunyamabanga mukuru wa ONU António Guterres yavuze ko ico gitero ""giteye ubwoba"" nazo Reta Zunze Ubumwe za Amerika zagiriza Ubusiya ""gukoresha bunyamaswa inguvu za gisirikare mu gutota abanyagihugu basazwe"". Ariko mu kiganiro ciwe n'abamenyeshamakuru, Lavrov  yahakanye ibivugwa ko ari icaha c'intambara muri Mariupol , avuga ko ivyo bitaro vyo  kuvyariramwo vyari vyacumbitswemwo n'ingabo za Ukraine. Igisagara ca Mariupol - kibamwo abantu bashika  400.000  -  kimaze iminsi gikikujwe n'ingabo z'Ubususiya , igihe cose hageragejwe ko hoba guhagarika intabara kugira abanyagihugu basanzwe basohoke bikaba vyaranse. ""Igisagara cose nta muyagankuba, nta mazi, nta vyo kurya  gifise, ico arico cose, abantu bariko baricwa n'umwumira"", nk'uko Olena Stokoz wa Croix Rouge ya Ukraine yabwiwiye BBC kuri uyu wa gatatu."	https://www.bbc.com/gahuza/amakuru-60691823
entertainment	Christine Ntahe: Menya uyu murundikazi yahawe agashimwe ka Kenn Allen Global Award	"Umupfasoni Christine Ntahe w'umurundikazi yahawe agashimwe mpuzamakungu ku bikorwa vyiwe vyo kwitangira uburenganzira bwa kiremwamuntu cane cane mu kwitaho abana bo mw'ibarabara. Ni agashimwe ahawe nk'umukorerabushake n'ishirahamwe International Association for Volunteer Effort kitiriwe Kenn Allen Global Award kaje kwiyongera ku bundi butari buke amaze kuronka kubera ibi bikorwa vyiwe amazemwo imyaka irenga 25. Christine Ntahe, Maman Dimanche nk'uko azwi cane i Bujumbura no mu gihugu, yabwiye BBC ko yatanguye gufasha abana bo mw'ibarabara mu 1994, igihe igihugu cari mu ndyane z'amoko zatanguye inyuma y'igandagurwa rya Perezida Melchior Ndadaye mu 1993. Ati: ""Naciye ngerageza kuba hafi y'abana bo mw'ibarabara, mvuga nti nta mwana ategerezwa kuba mw'ibarabara, ibarabara ntirirera. Ntangura kubaba hafi igihe amasasu yari menshi mu gisagara ca Bujumbura no mu gihugu cose, jewe nkaba nahambije abana bo mw'ibarabara bo mu gisagara"". Mu mwaka wa 2000, umupfasoni Ntahe yashinze ishirahamwe Bon Geste ryo gufasha abana ba ntahonikora uhereye ku bana bo mw'ibarabara, impfuvyi n'abandi ba ntahonikora mu Burundi, igihugu cagiye gica mu ndyane zatumye biyongera. Umupfasoni Ntahe avuga ko yatanguriye ku bana cumi bo mw'ibarabara, ubu akaba amaze kuramura abatari bake, mbere bamwe muri bo bahejeje amakaminuza, abandi bakaba baciga. Avuga ko bitamworoheye kubera ibibazo vy'amoko vyari bihanze igihugu ico gihe kuko wewe yakira uwo ari we wese ataravye amamuko yiwe. Ati: ""Ndibuka ca gihe Uburundi bwari mu bihano, nahora ngenda kubatora n'amaguru hariya kuri Place de l'Indépendance [ikibanza citiriwe ukwikukira], tukaza n'amaguru, hari henshi twaca bakadutera amabuye, ntitwari tuzi abo ari bo"". Ntahe avuga ko impande zompi zamurwanya kuko ata ruhande na rumwe rwemera ivyo akora. Ati: ""Irya ntambara yari iy'ubwoko hagati y'Abahutu n'Abatutsi. Hariho Abahutu bamwe bamwe bambwira bati ntitukwemera kuko ntamututsikazi n'umwe ashobora gukorera iciza umuhutu ataco ariko ararondera. ""Abatutsi nabo bamwe bamwe bakambwira bati 'umviriza, ivyo ukora vyose wiruka inyuma y'abo bana b'Abahutu, nibo bazoza kugukata umutwe'. ""Jewe rero nta hantu na hamwe nari mpagaze, uretse guhagararira ukuri, urukundo n'ugukorera Imana kuko nabona ko abana bariko bazira ubusa"". Ni ivyo bikorwa vyiwe vyo kwitangira abana vyamuhaye iritazirano rya ""Maman Dimanche"" rizwi cane i Bujumbura, avuga ko yahawe n'abo bana nyene asanzwe afasha. Avuga ko muri kino gihe afise abana bashika amajana abiri yama afungurira imisi yose muhira iwe. Kuva atanguye iki gikorwa, amaze kuramura amajana n'amajana, bamwe biga muri za kaminuza, zaba izo mu gihugu canke hanze, abandi nabo bakaba bakibandanya amashure mato n'ayisumbuye. ""Ico babigiriye ntaco nzi, gusa barashimye, kandi iyo bashimye uvyakira uko. Jewe rero ni agashimwe kiyongera ku bundi, kuko n'umukuru w'igihugu yarampaye agashimwe mu 2012"", niko Ntahe avuga. Ku bw'iwe, ivyo akora abikora nk'umuvyeyi arera abana biwe neza, hanyuma bakaramurwa. Ati: ""Ubundi nta muntu yategerezwa gushimirwa ariko arakora ico yategerezwa gukora, kuko nico Imana ituremera kw'isi, kugira umuntu afashe aho ari mu vyo ashobora. ""Mu mutima jewe nta kintu kinini nabona nkora co gushimirwa kuko mbona umengo hari vyinshi ntarakora. ""Ariko gusa ibi vyerekana ko ivyo nkora bishimwa n'ababibona, mu kuvyerekana bakabicisha muri utu dushimwe n'imfashanyo nkenke baza barafashisha"". Christine Ntahe avuga ko ata wundi mugambi afise uretse kubandanya afasha aba bana bo mw'ibarabara kuko babandanya biyongera. Ati: ""Jewe umugambi ni uwo kubandanya ndabakurikirana, nongera ndabafasha kugira ngo bashike ku ndoto zabo. Ati: ""Usanga abenshi ubabajije bavuga ko bashaka kwiga kugira ngo bazotere imbere. Bafise indoto, nanje indoto zanje ni ugushikana abo bana ku ndoto zabo"". Uretse abo yafashije i Bujumbura, ubu baharurwa mu majana ane, hari abandi bo muri komine Mutambu y'intara ya Bujumbura bashika ku 600 yafashije kubera iyo komine yabaye ikiririmbiro ry'intambara. Christine Ntahe avuga ko ibibazo agira muri iki gikorwa ari vyinshi cane, cane cane bishingiye ku buryo, mu gihe ""abana bo mw'ibarabara bakenera vyinshi kandi babandanya biyongera"". Ati: ""Abo bana baguma biyongera, ivyo kubafungurira ntibikwira, abana ugasanga barwara nkabura uburyo bwo kubavuza, ibi vyose ni ingorane zikomeye mu gihe ari jewe jenyene nibako"". Christine Ntahe arashima ingene reta yitayeho ikibazo c'abana bo mw'ibarabara, ariko akavuga ko hari ingorane nyinshi. Hamaze kugeragezwa kenshi kuvana abo bana mw'ibarabara na cane cane mu gisagara ca Bujumbura, umwe wese akajanwa iyo akomoka kugira yitabweho n'abo aho avuka canke ubutegetsi bw'aho. Madame Ntahe yemeza ko hari ibintu bitagenze neza kuko ""abenshi muri bo baca bagaruka"". Ati: ""Ntibaba bateguwe bikwiye, na cane cane abavyeyi babo, kuko abana bamaze umwanya munini mw'ibarabara, biragoye kubumvisha ko bosubira mu miryango yabo"". Christine Ntahe avuga ko ingorane nyamukuru ari uko hari abavyeyi barungika abana babo mw'ibarabara. Ati: ""Hari umwana akubarira ati 'jewe ntaronse ibihumbi bitatu ku musi sintaha, mama ntankundira'. Ibaze rero abavyeyi baguma muhira bakarindira ko abana babo baja mw'ibarabara kubaronderera ibibabeshaho"". Mu gihe hari abagiriza reta n'amashirahamwe yitaho agateka k'abana ko ikibazo cabananiye, umupfasoni Ntahe wewe yagiriza abavyeyi ko ari bo ntambamyi nyamukuru mu twigoro two kubakura mw'ibarabara. Ati: ""Ni ukuri reta n'amashirahamwe bakora uko bashoboye ariko rero abavyeyi nabo ni intambamyi"". Umupfasoni Ntahe arashima ibikorwa n'abajejwe agateka k'abana ariko agasaba reta gukora uko ishoboye igahimiriza abavyeyi bagakurikirana abana babo. Ati: ""Abatishoboye rwose reta ikabafasha, ibahimirize kugira baje mu mashirahamwe kugira ngo bashobore gufasha abana babo"". Atera akamo amashirahamwe afasha abana gushira hamwe inguvu kugira ngo bashobore gufasha aba bana. Asaba reta ko yohimiriza abatware ku nzego zo hasi gukurikirana abana babo, bakamenya iyo buri mwana ari."	https://www.bbc.com/gahuza/amakuru-59905175
health	Covax: Côte d'Ivoire na Ghana vyatanguye gutanga incanco zo gukinga Covid	"Ibihugu vya Africa vyatanguye gutera  incanco za Covid zatanzwe biciye ku rwego rwo gukora kugira incanco zisabikanywe kw'isi ata buryarya. Cote d'Ivoire ni kimwe mu bihugu vyaronkejwe izo ncanco zitangwa n'urwego rushigikiwe na ONU COVAX, aho gucanca  kwatanguye ku wa mbere. Na Ghana izotanguza isekeza ryo gucanca muri iyi ndwi. Umukuru wa Ghana, Nana Akufo-Addo kuri uyu wa mbere niwe yabaye uwa mbere mu kuronka urwo rucanco rwa coronavirus ruciye muri iyo nzira. Akufo-Addo yahimirije abanyagihugu kwiteza incanco no kwirinda abashira  amakenga kuri iyo gahunda, izotuma hasohoka incanco ibihumbi 600 za Oxford-AstraZeneca mu gihugu cose kuva ku wa kabiri. Yavuze ati: ""Ni ngombwa ko ntanga akarorero ko uru rucanco ata ngorane ruteye mu kuba uwa mbere mu kuruhabwa,kugira uwari we wese muri Ghana yumve ko atekaniwe mu kuruterwa"". Mu ntango hazobanza kuvurwa abafise amahirwe mabi menshi yo kwandura-abarenza imyaka 60 canke basanganywe izindi ndwara - hamwe n'abakozi ba nkenerwa cane, nk'abo kwa muganga, abigisha, abaporisi mbere n'abamenyeshamakuru bamwe bamwe. Ariko abagore bafise inda n'abari munsi y'imyaka 18 ntibarabwa n'iryo sekeza ryo gucandaga. Abategetsi bavuga ko badafise amakuru akwiye ku ngaruka z'urwo rucanco kuri iyo migwi y'abantu. Muri Cote d'Ivoire, isanganywe gahunda nk'iyo yo muri Ghana, ku wa mbere mu gitondo abantu bari batanguye gutonda imirongo ku bituro vyo gucandaga kugira bahabwe urucanco rwa mbere rwa AstraZeneca. Nigeria yiteze kuronka incanco zingana hafi miriyoni zine imbere y'uko iyi ndwi ihera. Professeur Gavin Yamey, yagize uruhara mu kwubaka umugambi wa Covax, yavuze ko bikenewe cane ko hatangwa incanco kw'isi yose. Ati: ""Vyari bibabaje kubona ingene ibihugu bitunze cane cane bisakumba, ""Vyari vyacitse nko kwikwegerako, gutanganwa, kandi ivyo si ukuba ari bibi gusa, ni n'akaga ku magara y'abantu."" Gahunda zo gucandaga zaratevye gutangura muri Africa, ariko uwo mugabane w'isi  hagaragaye ibitigiri bito  vy'abanduye n'abapfuye ugereranije n'ibihugu vy'i Buraya. Umugambi wa Covax wizeye gutanga incanco zingana na miliyaridi 2 ku bantu bo mu bihugu 190 mu kiringo kidashika umwaka."	https://www.bbc.com/gahuza/amakuru-56245531
sports	Ayavugwa mu mupira w'amaguru i Bulaya ku wa 09.07.2019: Griezmann, Pogba, James, Icardi, Sane, Bakayoko, Gomez	Atletico Madrid yatanguye umugambi w'uguhana umusatirizi w'umufaransa, Antoine Griezmann w'imyaka 28 yitezwe kwimukira muri Barcelona ku giciro c'imiliyoni 107.5 z'amapawundi . (Guardian) Real Madrid iriko iraraba nimba yogurisha umunyakolombiya, James Rodriguez w'imyaka 27 kugira ngo irabe ko yokwegeranya amahera ashika imiliyoni 150 z'amapawundi ikeneye kugira ngo igure umukinyi wo hagati wa Manchester United Paul Pogba w'imyaka 26. (Mail) Napoli iripfuza kugura uyo mukinyi James Rodriguez wa Real Madrid, hamwe n'umusatirizi wa Inter Milan, umunya Argentine Mauro Icardi w'imyaka 26. (Goal.com) Bayern Munich yiteze ko mu ndwi iza, umukinyi wo ku ruhande w'umudagi, Leroy Sane w'imyaka 23 azofata ingingo yo kuva muri Manchester City akijira muri uwo murwi.  (Mail) Umurwi Fenerbahce wo muri Turukiya uriteguye kugura umukinyi w'umudagi Mesut Ozil w'imyaka 30 asanzwe akinira Arsenal. (Fanatik) Arsenal, Manchester United na Paris St-Germain baripfuza kugura umukinyi wo hagati w'umufaransa, Tiemoue Bakayoko w'imyaka 24, asanzwe akinira Chelsea. (RMC Sport) West Ham baripfuza gutanga amahera angana n'imiliyoni 43.5 z'amapawundi kuri Maxi Gomez w'imyaka 22 kugira basumvye Valencia mu ntumbero yo kugura uyo musatirizi wa Celta Vigo na Uruguay . (Evening Standard) Umusatirizi wa Manchester United  Romelu Lukaku w'imyaka 26 arizeye ko azoba yamaze kwinjira muri Inter Milan mu gihe uwo murwi uzoba uhura na Man United kw'igenekerezo rya 20 uku kwezi kw'indwi . (Mirror) Aston Villa yatanze amahera angana n'imiliyoni indwi z'amapawundi kugira ngo irabe ko yogura umunyegori wa Burnley, umwongereza Tom Heaton w'imyaka 33. (Sun) Arsenal iri mu gushika ku masezerano y'ukugura umukinyi w'inyuma wa Saint-Etienne William Saliba, bikaba vyitezwe ko izotanga imiliyoni 25 z'amapawundi kugira ngo ishobore kuronka uyo mukinyi w'umufaransa w'imyaka 18. (Evening Standard) Umukinyi w'inyuma ku ruhande rw'ibubamfu mu murwi Liverpool, umunya Espanye Alberto Moreno w'imyaka 27, ari mu kwimukira muri Villarreal. (ESPN) Liverpool yafashe ikibazo c'ukugumya umusatirizi w'umudagi Divock Origi nk'icihutirwa. Mu gihe uyo mukinyi w'imyaka 24 asigaje umwaka umwe mu masezerano afitaniye na Liverpool, yahawe ayandi masezerano y'igihe kirekire. (Star) Manchester City iri hafi gushira umukono ku masezerano n'umukinyi w'umwongereza akina hagati muri West Brom, Morgan Rogers w'imyaka 17. (Mail) Everton iriteguye gutanga imiliyoi 35 z'amapawundi kugira ishobore kugura umukinyi Malcom asanzwe akinira Barcelone, ni mu gihe na Arsenal nayo nyene isanzwe iriko iraraba ko yogura uyo mukinyi w'umunyabrezili w'imyaka 23. (RMC Sport) Watford iripfuza kugura umukinyi wo ku ruhande, umufaransa Allan Saint-Maximin w'imyaka 22 asanzwe akinira umurwi Nice, ku miliyoni 25 y'amapawundi. (Sky Sports) Aston Villa iripfuza ko yogumana vy'intizo umukinyi w'inyuma  wa Manchester United, Axel Tuanzebe w'imyaka 21, yari amaze umwaka wose w'inkino akinira Aston Villa. (Telegraph) Umukinyi w'umunya Espanye Ander Herrera  w'imyaka 29 ubu yinjiye muri  Paris St-Germain  avuga ko yavuze muri Manchester United yahora akinira kubera habaye ukutumvikana ku kibanza yahora ahabwa. (Express)	https://www.bbc.com/gahuza/imikino-48921746
sports	Kylian Mbappe imbere ya Messi na Ronaldo mu bakinyi batunze cane ku rutonde rwa Forbes uyu mwaka	Kylian Mbappe aza mu kibanza ca mbere ku rutonde rwa Forbes  rw'abakinyi bafise amahera menshi - ubwa mbere umuntu atari Lionel Messi canke Cristiano Ronaldo abaye uwa mbere kuri urwo rutonde mu myaka icenda iheze. F﻿orbes igereranya ko uwo mukinyi w'imbere wa Paris St-Germain Mbappe w'imyaka 23, azoronka imiliyoni 128 z'amadolari muri uyu mwaka. U﻿wo bakinana na Mbappe muri PSG Messi ni uwa kabiri na miliyoni 120 z'amadolari hanyuma umukinyi w'imbere wa Manchester United Ronaldo akaza mu kibanza ca gatatu n'imiliyoni 100 z'amadolari. N﻿eymar na Mohammed Salah ni bo bakwiza igitigiri c'abakinyi batanu ba mbere. U﻿mukinyi w'imbere wa PSG na Brezil Neymar  azoronka amahera ashobora gushika imiliyoni 87 z'amadolari mu mwaka wa 2022-2023 hanyuma umukinyi w'imbere wa Liverpool Salah ayangana na miliyoni 53 z'amadolari. U﻿wundi mukinyi yigeze kuza ubwa mbere kuri urwo rutonde atari Messi na Ronaldo ni kizigenza w'umugwi w'Ubwongereza David Beckham mu mwaka wa 2013. M﻿bappe yashize umukono ku masezerano arimwo uturusho twinshi y'imyaka itatu na PSG mu kwezi kwa gatanu, biza kurangiza ibihuha vyamurungika mu mugwi wa Real Madrid mu ci. U﻿wo mufaransa yatwaye igikombe c'isi, amaze gutwara ibikombe 11 muri uwo mugwi, harimwo bine vy'ihiganwa ryo mu Bufaransa, kuva agiye muri uwo mugwi umutijwe na Monaco mu 2017. E﻿rling Haaland, amaze gutsinda ibitego 19 mu nkino 12 mu mugwi wa Manchester City kuva ashitse muri uwo mugwi avuye muri Borussia Dortmund, ari muri 10 ba mbere, ku nimero zitandatu. U﻿wo mukinyi w'imbere wa Norvege, n'umwe mu bakinyi bane bo mw'ihiganwa ryo mu Bwongereza bari muri cumi ba mbere kuri urwo rutonde iruhande ya Ronaldo, Salah na mugenzi we bakinana muri Manchester City, Kevin de Bruyne.	https://www.bbc.com/gahuza/articles/ckk20r7q3g7o
health	Ibibazo vyanyu kuri Covid-19: Kuki basinyisha umuntu imbere y'urukingo?	"Tubandanya kubashikiriza inyishu ku bibazo muturungikira ku kiza ca coronavirus Ikibazo duherako uno munsi ni ica Manariyo Osias, yabajije agira ati ""mbe ni kubera iki umuntu imbere yo kumuha urukingo babanza kumuteza umukono ku rwandiko ruvuga yuko ataco azobaza nihaba ingaruka, kandi we izo ngaruka aba atazo azi?"" Muganga Nduwayo Leonard akorera mu Bufaransa niwe atanga inyishu, akaba avugana na Robert Patrick Misigaro. (Umviriza aho hejuru)"	https://www.bbc.com/gahuza/amakuru-56895625
sports	Ayavugwa mw’igura n’igurishwa ry’abakinyi: Lewandowski, Lingard, De Ligt, Firmino, Kimpembe	Umukinyi w’inyuma wa PSG umufaransa Presnel Kimpembe w’imyaka 26 aracaronderwa na Chelsea mu gihe uyo murwi wo mw’ihiganwa ry’Ubufaransa Ligue 1 uri kw’isoko urondera uwundi mukinyi w’inyuma. (Goal) Chelsea iriko iratera intambwe mu biganiro vyo kurondera Matthijs de Ligt w’imyaka 22, ariko Juventus ishaka ko bafatira ku ngingo ivuga ko uwukeneye uyu munya-Hollande ategerezwa kuriha imiriyoni 102 z’amapawundi. (Telegraph) Juventus iripfuza umusatirizi w’umudagi Timo Werner Chelsea ishaka gutanga mu masezerano yo kurondera De Ligt ariko iyi mirwi yompi ntirumvikana ku giciro. (Mail) Barcelona iriteguye gutanga amafaranga agera ku miriyoni 60 z’amapawundi ku mukinyi wo ku ruhande wa Leeds United, Raphinha, kugira ngo irabe ko yokubita hasi Chelsea mu rugamba rwo kurwanira uyu munya-Brezili w’imyaka 25. (Times) Manchester City ishobora kugurisha umukinyi w’inyuma wayo Nathan Ake w’imyaka 27 mu gihe honyene hoboneka uwushobora kumusubirira, ni mu gihe uyu munya-Hollande avugwa ko ashobora gusubira muri Chelsea yahoze akinira. (Manchester Evening News) Tottenham iri mu biganiro bigeze kure kugira irabe ko yogura umwongereza akina inyuma ku ruhande rw’i buryo Djed Spence w’imyaka 21 asanzwe akinira Middlesbrough,  ku giciro c’imiriyoni 15 z’amapawundi yongere itange n’uturusho. (Sky Sports) Juventus irashaka amasezerano yo kuguza umukinyi wayo wo hagati umufaransa Adrien Rabiot w’imyaka 27 n’umusatirizi wa Liverpool umunya-Brezili Roberto Firmino w’imyaka 30. (Calciomercato – mu gitaliyano) Umusatirizi wa Espagne Alvaro Morata avugwa ko aronderwa na Arsenal, agiye gusubira muri Atletico Madrid inyuma y’aho Juventus ifatiye ingingo yo kutagumana burundu uyu mukinyi w’imyaka 29 inyuma y’umwaka yari amaze akina muri uyu murwi w’ihiganwa ry’Ubutaliyano Serie A yari yaratijijwemwo. (Goal) Arsenal yatanze igifovya c’amafaranga angana n’imiriyoni 38 z’amapawundi kugira irabe ko yoronka umukinyi w’inyuma w’umunya-Argentina Lisandro Martinez w’imyaka 24 ariko umurwi wiwe Ajax wabateye akagere. Uyu murwi wo muri Hollande umushakako imiriyoni 43 z’amapawundi, Manchester United ikaba ishobora guca yongereza umurindi kugira ngo irabe ko yoshobora kumutahukana mu mpera z’iyi ndwi. (Mail) West Ham yongereje inguvu mu rugamba rwo kurondera umwongereza Jesse Lingard w’imyaka 29 ataco irinze gutanga, ariko ishobora kubanza gusaba uyu musatirizi yahoze akinira Manchester United kubanza kwemera kugabanya umushahara asaba. (Guardian) Wolves yatsinze urugamba yarimwo irondera kugumana umukinyi wo hagati wa Portugal Ruben Neves w’imyaka 25, mu gihe imirwi yahora imurondera yagumanye amadidane ku giciro gisabwa c’imiriyoni 75 z’amapawundi. (Sun) Umukinyi wo hagati wa Leeds United umwongereza Kalvin Phillips w’imyaka 26, yitezwe gufatwa ibipimo vyo kwa muganga muri Manchester City kuri uyu wa gatanu imbere y’uko yimukira muri uyu murwi watahukanye ihiganwa rya Premier League ku miriyoni 45 z’amapawundi. (Sky Sports) Manchester United yahambije Newcastle mu rugamba rwo kurondera umukinyi w’inyuma w’umufaransa Benoit Badiashile w’imyaka 21 asanzwe akinira Monaco, ku giciro c’imiriyoni 50 z’amapawundi. (Nice-Matin – mu gifaransa) Umunyegori wa Argentina Sergio Romero w’imyaka 35 aripfuza gusubira muri Manchester United – haciye umwaka umwe gusa ayivuyemwo akimukira muri Venezia yo muri Serie A mu Butaliyano. (Manchester Evening News) Umukinyi wo hagati wa Manchester United umunya-Brezili Andreas Pereira w’imyaka 26 yipfuza kwigumira burundu muri Flamengo asanzwe yaratijijwemwo n’aho imirwi ya Fulham na Crystal Palace imurondera. (Goal) Nottingham Forest iri mu biganiro na Manchester City kugira irabe ko yoronka umukinyi w’inyuma wa Burkina Faso Issa Kabore w’imyaka 21. (Guardian) Newcastle iriteguye kugura umukinyi w’inyuma ku ruhande rw’ibubamfu w’umwongereza akina mu bakiri bato Jordan Hackett w’imyaka 18, inyuma y’aho aherewe uruhusha rwo kuva muri Tottenham. (Sun) Bayern Munich yanse igiciro kigira gatatu catanzwe na Barcelona ku musatirizi wa Pologne Robert Lewandowski w’imyaka 33, uyo murwi watahukanye ihiganwa ryo mu Budagi ukaba umushakako imiriyoni 43 z’amapawundi. (Bild – mu kidagi) Umukinyi wo hagati wa Watford umufaransa Moussa Sissoko ari hafi yo kwimukira mu murwi wo mu Bufaransa Nantes ku miriyoni 1,8 z’amapawundi. (Mail)	https://www.bbc.com/gahuza/articles/crg6z524gmlo
business	Umwambaro wa ki Islamu w'umudeli, ushira imbere kwikwiza	Aba ba Islamukazi basanga kwambara umudeli mwiza bidasigura kutikwiza. Bafashe umugambi wo guhingura impuzu z'Abaislamukazi z'imideli myiza kandi bakambara bikwije.	https://www.bbc.com/gahuza/57587296
health	Jeanne Gapiya - Covid niyahera tuzosanga hari benshi bahitanywe na Sida	"Jeanne Gapiya, umwe mu bazwi cane mu kurwanya Sida mu Burundi, avuga ko kwandura no kurwara Sida bishobora kwiyongera cane mu Burundi n'ahandi kuko uburyo bwo kubirwanya bwagabanutse cane kuva hateye ikiza ca Covid-19. Madame Gapiya ari mu bantu ba mbere bemanze ko bagendana umugera wa Sida mu Burundi mu myaka ya 1980,  igihe ibijanye n'uwo mugera vyari bikiri nk'ibitavugwa. Ishirahamwe ryiwe ryo gushigikira abagendana umugera wa Sida n'abarwaye iyo ndwara (ANSS)  rimaze hafi imyaka 30 kandi arashima aho we n'abandi bakora nkawe bari bagejeje igikorwa co kurwanya Sida. Madame Gapiya, atakiba mu Burundi igihe cose, avuga ko muri ino minsi yagiyeyo agasanga abarwayi ba Sida bamerewe nabi cane. Agira ati: ""Nabonye umumama [umuvyeyi] aje kutwitura, yari amaze iminsi mu bitaro... nja kumuraba mbona umenga ni umwana w'imyaka nka  15. ""Kubera dusanganywe ikigo gifasha abana barwaye cane , dushobora kuba turagumije, tubaha ivyo barya tubaha imiti gushika aho basubira kumera neza... ""Ntangura kubwira abakozi nti jana urya mwana. Bati 'eka si umwana, ni umu mama w'abana 2'"". Ibigo  birwanya Sida bisanzwe biha abarwayi bavyitura infungurwa zikenerwa cane kugira baronke intege zo kurinda iyo miti. Gapiya rero avuga ko yasanze ubu hari ubukene bw'ivyo kurya  kuko ""uburyo twahora turonka ntabwo tukironka ngo tubafashe"". Arongera ati: ""Nagiye mu Kirundo, nsangayo uwundi muvyeyi tutazi ko tuzorokora,  afise igituntu akagira n'umugera, n'ibintu tutaheruka. ""Ivyo vyose biterwa n'uko abantu bashonje kandi natwe ata buryo dufise bwo kubaha ivyo twahora tubaha"". Madame Gapiya avuga ko imigambi mpuzamakungu yahora ibaha uburyo ubu yabuhindukirije mu kurwanya ikiza ca Covid-19. Jeanne Gapiya avuga ko kuva habaye izi ngorane isi yose  irimwo z'ikiza ca Covid-19, gupima  umugera wa Sida bimaze kugabanuka ku rugero rwa 36%. Muri uwo mwanya  bisigura ko abagendana umugera batabizi bariko baranduza abandi. Agira ati: ""Nitwagira imana n'ico kiza Covid tukagikira, tuzosanga twarasubiye inyuma, twarabuze abantu benshi cane"". Ubundi avuga ko Uburundi bwari mu bihugu biteye imbere mu kurwanya Sida aho muri rusangi hagati ya  70 na 80% y'abategerezwa kuja ku miti  bayironka. Gusa urwo rugero ruracari hasi ku bana, rungana na 30%. Gapiya avuga ko abashikana ijwi kure ari ukubandanya basemerera kuko n'aho intambwe imaze guterwa, Uburundi n'ibindi bihugu na cane cane vyo muri Afrika y'ubuseruko n'iyo mu burengero ngo bikiri inyuma. Imiti igezweho ntirabishikamwo kandi abarwayi bayikenera kuko bishika bakananirwa n'iyo bari basanzweko. Avuga ko  we agira ""amahirwe yo kuyironka kuko umushingatahe wanje akora muri Nations Unies [ONU]"". ""Uko siko ibintu vyategerezwa kugenda""."	https://www.bbc.com/gahuza/59518822
sports	Inyuma y’aho vyankiye ko agenda, Messi yakiniye Barcelona ubwa mbere	Lionel Messi yashoboye gukinira Barcelona ku ncuro ya mbere inyuma y'aho vyankiye ko ava muri uyu murwi, hari mu rukino rwa nijoro  rwa kivandimwe n'umurwi Gimnastic de Tarragona muri Espanye. Mu kwezi kw'umunani, uyu mukinyi w'imyaka 33 akomoka muri Argentine yarasavye ko yova muri Barcelona ariko mu ndwi iheze akaba yafashe ingingo yo kuguma muri uyu murwi kubera habuze umurwi ushikana igiciro kimusabwako. Messi yashoboye gukina muri uru rukino rwarangiye Barcelona itsinze uyo murwi kuri 3-1. Yagiye gusubirizwa co kimwe n'abandi bari batanguranye igice ca mbere giheze. Muri uru rukino, Ousmane Dembele niwe yatanguye gutsinda, mu nyuma Antoine Griezmann na Phillipe Coutinho baza gutsinda ibindi kuri ya mipira itererwa ku metero 11 (penalties). Messi, umusatirizi amaze gutsindira Barcelona ibitsindo vyinshi, yavuga ko mu masezerano afitaniye n'uyu murwi harimwo ingingo yamwemerera kugenda ata gisabwe. Ibi vyamutumye mbere atanitabira umunsi wa mbere w'imyimenyerezo yo kwitegurira ihiganarwa ry'umwaka w'inkino waraye utanguye. Barcelona hamwe n'abarongoye ihiganwa rya Espanye, La Liga, babandanije berekana ko iyi ngingo itari igifise agaciro, bikaba vyasabwa ko umurwi uwo ari wo wose womwipfuza wategerezwa kumugura ku giciro c'imiliyoni 700 z'ama euros. Messi yahavuye asubira mu myimenyerezo amaze kumenyesha ko adashaka kwitwarira Barcelona muri sentare. Ihiganwa rya La Liga ryaraye ritanguye icese, co kimwe na Premier League mu Bwongereza, ariko bikaba bitegekanijwe ko Barcelona ikina urukino rwa mbere ku wa 27 z/uku kw'icenda, aho izohura na Villarreal.	https://www.bbc.com/gahuza/amakuru-54136597
politics	Intambara ya Ukraine: umukuru wa Kharkiv yabwiye BBC ko ingabo za Russia zavuye muri ico gisagara	"Umukuru w'igisagara ca  Kharkiv, Ihor Terekhov, yabwiye BBC ko Abarusiya bavuye mu micungararo y'ico gisagara berekeza ku rubibe rw'Uburusiya. Avuga ko igihe kimwe ingabo z'Uburusiya zashoboye kwinjira mu gace gatoya k'ico gisagara co mu buraruko bushira ubuseruko,  ariko ko batahamaze igihe kinini. Avuga ati: ""Abarusiya babandanije batera Kharkiv  amabombe y'urutavanako kubera bari bagumye hafi y'iki gisagara. Ariko kubera ubutwari bw'abajejwe gucungera umutekano wa Kharkiv n'ingabo za Akraine, Abarusiya bataye baromoka baja kure ku rubibe rw'Uburusiya. ""Ubu Kharkiv iratekanye kandi n'abantu batanguye kugaruka bukebuke muri iki gisagara. Abantu bose turabaha amazi, gaze n'umuyagankuba. Ikibazo gusa, ni uko amazu y'abantu yabomaguwe canke akononekara. Rero mu misi iri imbere tuzoba dufise igikorwa gikomeye co gusanura"". ""Haraciye imisi itanu ata ma bombe atewe muri kino gisagara. Icabaye conyene ni uko Abarusiya bagerageje gutera igisasu ca misire hafi y'ikibuga c'indege ca Kharkiv, ariko iyi misire yaciye isamburwa n'igisirikare ca Ukraine"". Umukuru w'iki gisagara ashikirije aya majambo inyuma y'aho ikigo cigisha ibijanye n'intambara Institute for the Study of War, kibona ko Ukraine ""isa n'iyamaze gutsinda intambara ya Kharkiv"". Mu mwihwezo iki kigo giherutse kugira ku bijanye n'iyi ntambara, abahinga bemerwa cane mu vya gisirikare bavuga ko Uburusiya bwananiwe no kugota iki gisagara ca Ukraine kigira kabiri - kandi ko bwahevye uwo mugambi. Amakuru ava ku rubuga rw'intambara avuga vyabaye ngombwa ko ingabo z'Uburusiya ziva muri iki gisagara zirukanywe na Ukraine isa n'iyariko ""iratsinda"" urugamba rwo muri kino gisagara, nk'uko bivugwa n'iki kigo cubahwa cane muri Amerika. Amakuru ya nyuma yatangwa n'iki kigo yashigikira ibi vyavugwa, aho umuvugizi w'ibiro bikuru vya gisirikare wa Ukraine yasubirwamwo na AFP avuga ko muri ako karere, ""umwansi ariko ashira inguvu zose gukura ingabo ziwe mu gisagara ca Kharkiv"". Ni mu gihe abanyamakuru ba Reuters bavuga ko kino gisagara kiri mu buraruko bushira ubuseruko kimaze indwi zibiri gitekanye. Ariko bivugwa ko Moscou ikibandanya icucagira ibibombe mu turere two mu micungararo yaco - harimwo akarere ka Dergachi kari ku birometero 10 mu buraruko bwa Kharkiv. Mu masaha yitereye y'ejo ku wa gatanu, ibinyamakuru vy'Uburusiya vyatangaje ko ingabo z'Uburusiya zateye ikigo c'ububiko bw'ibirwanisho muri aka karere. Kharkiv, igisagara kiri mu buraruko bushira ubuseruko, rimwe na rimwe gikunze kwitwa igisagara ntavogerwa. Iri zina cararironse muri ino ntambara. Kuva igitero gitanguye, intumbero nyamukuru y'ingabo z'Uburusiya kwari ukwigarurira iki gisagara. Ariko, mu kiringo c'amezi arenga abiri, uretse ko zananiwe no gushika kuri iyo ntumbero kandi ko - ariko ibi bikavugwa n'iki kigo c'abahinga co mu Bwongereza - zahevye uwu mugambi. Ingabo za Ukraine zivugwa ko zirukanye iż'Uburusiya gushika ku rubibe, hakaba hari amakuru avuga ko ingabo zo muri za ntara zishaka kwiyonkora kuri Ukraine za Donetsk na Luhansk zikaba zegamiye Uburusiya, zirindirijwe kwinjira mu Burusiya. Hagati aho, ibi si ukuvuga ko zasubiye inyuma rwose nk'uko vyagenze mu micungararo y'umugwa mukuru Kyiv. Kubona Uburusiya bwashoboye gusa gushinga ku nguvu ubutegetsi bwabwo mu gisagara kimwe gusa ca Ukraine - Kherson - vyerekana ko igitero c'Uburusiya ataho kiragera mu bijanye n'intumbero bwari bufise kuri Ukraine, nk'uko bivugwa n'ubushikiranganji bw'Ubwongereza bwo kwivuna abansi. Mu makuru ya nyuma bwatanze, ubu bushikiranganji buvuga ko ubutegetsi bwa gisivire na gisirikare bwashinzweho n'Uburusiya muri Kherson bwatangaje ko bugiye gusaba ako karere kegukira Uburusiya bubicishije muri kamarampaka. Buvuga ko mu gihe iyi kamarampaka yokunda, nta nkeka ko Uburusiya ""buzokora amanyanga ku bizoyivamwo kugira bwerekane ko benshi bashigikiye ko biyonkora kuri Ukraine. Hagati aho, ubu bushikiranganji bwongerako y'uko kubona Uburusiya bwashoboye gushinga ku nguvu ubutegetsi bwabwo mu gisagara kimwe gusa ca Ukraine vyerekana ko intumbero shingiro yabwo yo ""gushinga ubutegetsi bwegamiye Uburusiya mu turere twinshi twa Ukraine wananiwe""."	https://www.bbc.com/gahuza/amakuru-61447734
politics	Tigray: Ethiopia igabisha ko ishobora gukoresha inguvu zose za gisirikare mu kurwanya TPLF	"Ethiopia iragabisha ko ishobora ""kukoresha ubushobozi bwayo bwose bwa gisirikare"" mu kurwanya inyeshamba zirwanira mu ntara ya Tigray iri mu buraruko bw'igihugu, inyuma y'uko zibandanije zisugereza ubundi burere. Izi nyeshamba zarigaruriye igisaga ca Lalibela, umurage mpuzamakungu wa UNESCO, mu ntara ya Amhara ihana urubibe na Tigray, hirya y'ejo ku wa kane. Reta ivuga ko mu gihe inyeshamba nazo zitogira ico zikoze ku gahengwe yatanze kugira ngo ibikorwa vy'ubutabazi bibandanye, bishobora kuyituma ""yegeranya ikarungika inguvu zose za gisirikare z'igihugu"". Intambara zarongerekanye kuva mu kwa gatandatu, igihe izi nyeshamba zihurikiye mu muhari TPLF (mu majambo yose ikaba ari ""Tigray People's Liberation Front"") n'incuti zawo, bigaruriye hafi intara yose ya Tigray mu gitero cari gikomeye. Igisirikare c'igihugu caciye kiva muri iyo ntara kinatangaza ko gihagaritse intambara. Ariko, inzira zose zinjira muri Tigray zokoreshejwe mu bikorwa vy'ubutabazi zagumye zugawe, abategetsi b'igihugu nabo babandanya barondera abarwanyi. Mu gihugu cose harabaye amakoraniro yo guhimiriza abanyagihugu kwiyandikisha ngo baje kurwanya izo nyeshamba. Izi nyeshamba zisaba ko haba ibiganiro vyo kurangiza intambara, ariko ubushikiranganji bw'imigenderanire bw'ico gihugu buvuga ko ivyo zakoze ari ububegito. Mw'itangazo bwasohoye, buvuga ko umuhari TPLF washize ""reta mu bigeragezo kugira ngo urabe aho kwihangana kwayo kugera"". Buvuga ko ari ngombwa koreta ihindura amayeri yayo mu gukingira igihugu inyuma y'aho ifatiye ingingo yo guhagarika intambara kugira ngo habe ibikorwa vy'ubutabazi."	https://www.bbc.com/gahuza/amakuru-58126359
religion	Tanzania: Patiri imbere y'ubutungane yagirizwa vya mfura mbi yakoreye abana	Umupatiri wa Ekleziya Katolika mu buraruko bwa Tanzania yarengukishijwe imbere y’ubutungane yagirizwa ivya mfura mbi yakoreye abana, nk’uko bivugwa n’igipolisi. Aba bana ni abanyeshure bo kuva mu mwaka wa gatandatu gushika mu mwaka wa mbere w’ishure ryisumbuye bariko bitegurira gusangira, abandi gukomezwa. Umunyamabanga mukuru w’Inama nkuru y’Abepiskopi muri Tanzania, Patiri Charles Kitima, avuga ko Ekleziya izokorana n’ababijejwe kugira ngo ubutungane bukore muri uru rubanza. Patiri Kitima ati: “Twavuze ko turindiriye iyo ngingo [ya sentare] kugira ngo izindi ngingo zifatwe...ivyemezo ni bitangwe hanyuma nawe ahabwe akaryo ko kwiregura, ico nico turindiriye. “Ni ngombwa ko amategeko akora igikorwa cayo kandi Ekleziya izokwifatanya n’ababijejwe kugira ngo abakorewe ikibi batunganirizwe”. Patiri Kitima yabwiye BBC ko muri rusangi Ekleziya Katorika irwanya ihohotera rishingiye ku gitsina rikorerwa abana kuko isengero ritegerezwa kuba ikibanza c’amahoro kuri bose. Ati: “Reka twemere ko iki ari ikibazo kijanye na kamere ya nyene kubikora, dufise abapatiri barenga 3.000 muri kino gihugu ariko muri bo harimwo abo usanga bafise utunenge n’intege nke, ivyo bibaho”. Patiri Kitima avuga ko iki ari akabi kabishe kuko gituma abavyeyi n’abana bagira impungenge nyinshi, abana iyo bagiye mu bikorwa nk’ivyo baba bizeye ko bagiye guhura n’umuntu yari kubarera muri mutima. Ati: “Rero iyo bakorewe ibitabajanye ni ibintu bibabaza cane. “Twebwe nka Ekleziya turababazwa n’ingeso mbi z’umuntu umw’umwe ziteye kubiri kubiri n’ico twategerezwa kwubaka, kwubaka umuntu mu mico myiza. “Ureste ko iki ari igicumuro kandi kibabaza Imana, gifise n’ingaruka mbi ku bana, rero ni ngombwa ko hafatwa ingingo ruhasha”. Patiri Kitima avuga ko kw’isi abantu nk’abo bahari, ko rero dutegerezwa gufashanya nk’abanya muryango mu guhindura izo ngeso, kandi tugatanga inkuru iyo hari ikintu nk’iki kibaye. Avuga ko uburyo bwo gutanga inkuru muri Ekleziya butomoye, kuva hasi gushika hejuru ku Nama nkuru y’abepiskopi, abantu b’abahinga mu gutorera inyishu ibibazo nk’ivyo.	https://www.bbc.com/gahuza/articles/c251d1gyr14o
politics	Patrice Lumumba: kubera iki iryinyo ari ryo gisigarira conyene c’iyi ncungu?	"Iryinyo ry’inzahabu ni co gisigarira conyene c’uwaharaniye intahe y’ukwikukira kwa Congo, Patrice Lumumba. Inyuma yo kugandagurwa mu 1961 n’umurwi w’abasirikare wari ujejwe kunyonga ushigikiwe n’Ububirigi bwahoze butwara iki gihugu mu gihe c’ubukoloni, ikiziga ciwe cahambwe mu mva ntoya, mu nyuma kirazurwa, gitwarwa ku birometero 200, kirahambwa gushasha, congera kirazurwa hanyuma kirahimbagurwamwo, impera ya vyose bagituriza aside (acide). Ibi vyagiye kwemezwa n’uwari umukuru w’igipolisi w’umubirigi, Gerard Soete, ari nawe yahagarikiye isamburwa ry’ibisigarira vya Lumumba, yongera atwara iri ryinyo. Yavuze kandi ko hari n’irindi rya kabiri n’intoke zibiri, ariko ibi ntibirashobora gutorwa. Iri ryinyo ryitezwe gushikirizwa umuryango wiwe mu birori bizobera i Buruseri (Bruxelles) mu Bubirigi. Iyi ngendo ya Soete yo kunyegeza ibihimba vy’umubiri yibutsa inyifato y’abategetsi ba gikoloni mu kiringo c’imyaka mirongo aho babitwara iwabo ngo bizobe icibutso. Ariko kandi cabaye igikorwa ca nyuma c’agasuzuguro gakorewe uno mugabo yafatwa n’Ububirigi nk’umwansi. Soete, igihe yaboneka mw’ireresi yo mu 1999, yavuze ko iryo ryinyo n’intoke yatwaye vyari “nk’ubwoko bw’igikombe c’uruhigi”. Uru rurimi ruvuga ko ku bapolisi b’ababirigi, Lumumba – yashimagizwa ku mugabane wose nk’uwari ayoboye urugamba rwo kwikura mu buja -  atari umuntu. Ku mukobwa wa Lumumba, Juliana, ikibazo ni ukumenya nimba abakoze ibi bari koko ibiremwamuntu. Abaza ati: “Kugira ngo ukore ikintu nk’iki, uba ufise urwanko rungana gute?” Yabwye BBC ati: “Ibi bitwibutsa ivyakozwe n’aba-Nazi, kunyaga ibihimba vy’abantu – kandi iki ni icaha gikorerwa kiremwamuntu”. Lumumba yagiye kuba umushikiranganji wa mbere afise imyaka 34. Inyuma yo gutorwa mu myaka ya nyuma y’ubukoloni, yarongoye reta y’igihugu gishasha cari gihejeje kuronka intahe y’ukwikukira. Mu kwa gatandatu 1960, igihe yashikiriza ubutegetsi, Umwami Baudouin w’Ububirigi, yashimagije ubutegetsi bw’igikoroni anavuga ko sekuru wiwe, Léopold II, ari we “yateje imbere” igihugu. Ntiyigeze avuga ku miriyoni z’abakongomani bapfuye canke bakubaguwe mu gihe c’ubutegtsi bwiwe igihe yatwara icitwa État Indépendant du Congo /Congo Free State (Reta yigenga ya Congo) nk’icibare ciwe bwite. Uku kwanka kwemera amabi  yakozwe muri kahise kwerekanye ingene Ububirigi bwagiye buhakana ivyo bwakoze muri iki gihugu, bugiye gutangurwa kwemera muri iki gihe. Lumumba ntiyarya umunwa. Mw’ijambo yashikirije ritari ku rutonde rwari rwateguwe, umushikiranganji wa mbere yaneguye ubugome n’agasuzuguro vyakorewe Abakongomani. Muri iri jambo ryari riteye ubwoba, mbere bakaba bagenda bamuciramwo n’amashi menshi ariko aravuga,  hanyuma arangije bakamushimira cane, yasiguye “ubucakara buteye isoni badukoreye ku nguvu”. Ababirigi baguye mu gahundwe, nk’uko bivugwa n’umwigisha wa kaminuza Ludo De Witte yasohoye igitabo mbarutso ku vyerekeye igandagurwa ryiwe. Bwari bwo bwa mbere umwirabure w’umunyafrika yubahuka gushikiriza ijambo nk’iri imbere y’abanyabulaya. Umushikiranganji wa mbere - De Witte avuga ko yafatwa nk’umuntu atize mu binyamakuru vy’Ububirigi - yafashwe ko amaramaje umwami n’abandi bategetsi b’Ububirigi. Bamwe bavuga ko mu gushikiriza iri jambo yari ahejeje gutera igikumu ku rupfu rwiwe, ariko igandagurwa ryiwe mu mwaka wakurikiye ryakozwe mu buryo bwo kurwana ya ntambara y’ukwikekana (guerre froide/Cold War) n’Ububirigi bwarondera kugumana ijambo muri ico gihugu. Abanyamerika nabo nyene baragiye mu nteguro yo kumwica kubera babona ko yari guhava yiyegereza Ubumwe bw’Abasoviyeti be n’urwanko yari afitiye abakoloni, mu gihe umutegetsi umwe w’umwongereza yanditse avuga ko kumwica yari imwe mu nzira zari zihari. Hagari aho, bisa n’uko hariho akantu ko kwankiriza umuntu uravye ingene Lumumba yatyozwa n’ingene yahigwa. Uku kuzimanganya n’ikiziga ciwe, hamwe no kurondera gukuraho ivyemezo, bisa n’ugushaka kurondera kwibagiza Lumumba mu mitwe y’abantu. Nta cibutso ciwe cari kwubakwa, ibi bikaba vyari gushobora gutuma bavuga ko uyu muntu atigeze abaho. Kumuhamba vyonyene babonye ko bitari bihagije. Hagati aho, gushika ubu baracamwibuka. Ni cane cane umukobwa wiwe Juliana – yafashe iya mbere mu rugamba rwo kurondera ko iri ryinyo ritahukanwa, ubu akaba ari i Buruseri kuryakira. N’akamwenyuro, aributsa ubwana bwiwe. Nk’uwari akiri muto mu bana bose, akongera akaba umukobwa wenyene mu muryango, avuga ko yari afitaniye imigenderanire ya hafi cane na se wiwe. Juliana yari afise “imyaka idashika itanu” igihe se wiwe agenwa nk’umushikiranganji wa mbere. Aribuka ingene yemerewe kujana na se wiwe mu biro, “naricara ndaba dawe ariko arakora. Kuri jewe yari dawe”. Ariko aremeza ko se wiwe ari “uwo igihugu, kuko yapfiriye Congo... be n’iteka n’ivyiyumviro vyiwe vyo kurwanira agateka k’umunyafrika”. Yemeza ko guhabwa iri ryinyo mu Bubirigi no kuritahukana muri Repubulika y’Intwaro Rusangi ya Congo ari ikimenyetso “kuko ibisigarira vyiwe bidakwiye mu bisanzwe. Ariko ni ngombwa ko agaruka mu gihugu ciwe aho amaraso yiwe yasesekeye”. Iri ryinyo rizozungurutswa muri iki gihugu kinini cane imbere y’uko rihambwa ku mugwa mukuru. Umuryango wa Lumumba waramaze imyaka myinshi utazi ivyashikiye serugo kuko ubutegetsi bwagumije agacerere ku rupfu rwiwe. Urugendo rw'iyicwa rya Lumumba kuva abaye umushikiranganji wa mbere gushika agandagurwe rwamaze amezi adashika indwi. Inyuma y’akanya gato igihugu kironse intahe y’ukwikukira, igihugu caciye cinjira mu ntambara n’intara ya Katanga iri mu bumanuko bushira ubuseruko itunze ubutare yashaka kwiyonkora, inyuma yo gutangaza ko yikuye ku gihugu. Mu mvururu za poritike zakurikiye, ingabo z’Ububirigi zararungitswe ku rubuga kugira ngo zikingire Ababirigi, ariko kandi baca bafasha ubutegetsi bwa Katanga bwaboneka ko bwobwo budafise urwanko kuri abo bakoloni. Lumumba we nyene nk’umushikiranganji wa mbere yahavuye abogozwa n’umukuru w’igihugu, Joseph Kasavubu, hanyuma haciye indwi imwe gusa umukuru w’ibiro bikuru vya gisirikare ico gihe, Colonel Joseph Mobutu, aca afata ubutegetsi. Lumumba yaciye apfungwa ic’amaso, aratoroka hanyuma asubira gufatwa muri Kigarama (12) 1960, imbere y’uko apfungirwa mu burengero bw’igihugu. Kumushira aho hantu vyaboneka ko bishobora guteza akaguma, ariho reta y’Ububirigi yasaba ko yorungikwa muri Katanga. Ari mu ndege mu rugendo rwamushikanye muri iyo ntara ku wa 16 Nzero (1) 1961, yarakubaguwe. Amaze kwururutswa naho nyene yarakubiswe mu gihe abategetsi ba Katanga bariko biyumbira ico bamukoza. Amaherezo, hahavuye hemezwa ko ashirwa mu minwe y’umurwi w’abarashi wari ujejwe kunyonga hanyuma ku wa 17 Nzero araraswa arapfa, ari kumwe na bagenwize babiri. Iki nico gihe umukuru w’igipolisi Soete yaca aseruka. Amaze kubona ko ibiziga vyabo abantu bashobora kubibona, haciye hafatwa ingingo yo “kubizimanganya burundu. ""Nta kimenyetso na kimwe gitegererwa kugumaho”, nk’uko bivugwa n’umwe mu babibonye yasubiwemwo na De Witte mu gitabo ciwe, The Assassination of Lumumba.  Afise imisumeno, aside (acide sulfurique), yambaye ivyomeke bipfuka mu maso (masques faciaux) afise na whisky, Soete yayoboye umurwi wo kwimura, gusambura no kuzimanganya ibisigarira vyiwe. Cari igikorwa yagiye kuvuga mu nyuma ko rwari urugendo rwo “mu muriro udahera”. Ariko haciye imyaka hafi 40 yose, mu 1999,  kugira ngo yemere ko yagize uruhara muri aka kabi, kandi ko gushika ubwo yari agifise iryiryo ryiwe. Avuga ko ibindi bihimba yari afise yabitaye. Juliana agira umubabaro ku mutima yibutse igihe yumva ko hari igihimba ca se wiwe kikiriho. N’ikigumbagumba cinshi, ati: “Uca utahura ingene niyumvise kuri iki kintu”. Nta wuzi ico Soete yakoresheje iri ryinyo ico gihe cose yarimaranye. Isanamu yaryerekanye riri mu gasandugu, ariko nta wuzi nimba yari arishize kumugaragaro. Ariko ryari rikiri mu minwe y’umuryango wiwe. Ryasubiye kuvugwa mu 2016 igihe umukobwa wa Soete, Godelieve, atanze ikiganiro ku kinyamakuru co mu Bubirigi, Humo, casohotse imbere gato y’isabukuru igira 55 y’igandagurwa rya Lumumba. Yagarutse ku magorwa se wiwe yagize ku mutima kubera ivyo yakoze. Madame  Soete kandi yiyumviriye ko umuryango wiwe ukwiye gusabwa ikigongwe ku mategeko abategetsi b’Ububirigi bahaye se wiwe. Avuga ko se wiwe yagumanye ububiko bwihariye kandi ko, n’aho inyuma y’aho apfiriye, vyinshi vyatawe, wewe yashoboye “gushingura ahadata ibintu bikomeye”. Bimwe muri ivyo bintu ni iri ryinyo yari yazanye kugira yereke uwariko aramugirisha ikiganiro hamwe n’uwafata amasanamu. Ryaciye rifatwa n’igipolisi c’Ububirigi inyuma y’aho De Witte yitwariye, hanyuma inyuma y’urubanza rwamaze imyaka ine, sentare yahavuye ifata ingingo y’uko risubizwa umuryango wa Lumumba. Mu rugamba rwo kubohoza iri ryinyo, umukobwa wa Lumumba yandikiye umwami Philippe ikete ry’icese riteye agahinda. Yabajije ati: “Kubera iki, inyuma y’iri gandagurwa ry’agahomerabunwa, ibisigarira vya Lumumba bibandanya kuba umushaha uyerera, ata n’imva yo kumushinguramwo”? Iri ryinyo ni ryamara gusubizwa, uyu yahoze ari umushikiranganji wa mbere azoshingurwa burundu mu ntatemwa idasanzwe ku mugwa mukuru, Kinshasa. Georges Nzongola-Ntalaja, umuhinga muri kahise akaba ari we aserukira Congo muri ONU, avuga ati: “Ibi ni vyo dusanzwe dukora mu mico yacu, turakunda gushingura abacu bashengeye”. “Ni ihumure ku muryango no ku banyagihugu ba Congo kuko Lumumba ni incungu yacu kandi twipfuza kumushingurana iteka”. Ariko n’aho yoshinguranwa iteka, ni ngombwa kwibuka akahise. Igitabo ca De Witte, kije kuzimya imyaka myinshi y’agacerere, catumye hashingwa umurwi w’amatohoza mu nama nshingamateka mu 1999, ufise igikorwa co kwiga neza “ingene iri gandagurwa ryagenze neza na neza, n’uruhara abanyaporitike b’Ububirigi boba barabigizemwo”. Mu vyo washitseko, wanditse ko “amarangamutima ya poritike mpuzamakungu yari atandukanye” mu myaka ya 1960. Hagati aho, n’aho uterekanye urwandiko rutegeka igandangurwa rya Lumumba, iri tohoza ryasanze harimwo bamwe mu bari muri reta “bagize uruhara mu vyatumye agandagurwa”. Ico gihe, uwari umushikiranganji ajejwe imigenderanire, Louis Michel, yarasavye “imbabazi” yongera avuga ko ababajwe cane n’ivyashikiye umuryango wa Lumumba n’abanyagihugu ba Congo. Prof. Nzongola-Ntalaja, avugana na BBC ku giti ciwe, ntiyemera ko Ububirigi bwemera koko uruhara rwabwo mw’iryo gandagurwa. Ati: “Ububirigi buranka kwemanga ivyo buzi ko bwakoze – rero ntibihagije”. Abashikirizamanza b’ababirigi  bafata iri gandagurwa nk’icaha co mu ntambara ariko 10 kuri 12 bikekwa ko babukoze barapfuye, kandi, inyuma y’imyaka cumi, itohoza rigenda buke buke cane. Gushikiriza iri ryinyo kizoba ari ikindi gikorwa mu nzira yo kunywanisha Ububirigi na DR Congo kuri kahise k’ubukoloni n’igandagurwa rya Lumumba. Umukobwa wiwe ati: “Ni intambwe – dukeneye gutera tuja imbere”. Ariko kandi, avuga ko no ku ruhande rw’abakongomani bakeneye kwikubita agashi, kuko bamwe muri bagenziwe hari abagize uruhara mu rupfu rwa se wiwe. “Ni ngombwa ko twemera kahise kacu – kaba keza canke kabi”. Asa n’uwuvuga ijambo afise igihagararo nk’ic’uwahoze ari umushikiranganji wa mbere, avuga ati: “Turakeneye kumenya kahise kacu, kwubaka kazoza kacu no kubaho muri kubu”. Ihambwa ry’iri ryinyo – igikorwa gitegekanijwe kuba ku musi w’isabukuru y’imyaka 61 y’ijambo karuhariwe rya Lumumba ku musi w’ukwikukira – rizoba ari akaryo keza ku gukubitiza amaso inyuma kuri kahise."	https://www.bbc.com/gahuza/articles/ce9e4n716jeo
politics	Abo umurongo ukaze mu bibanza bikomeye muri reta y'aba Taliban	"Aba Taliban batangaje abagize reta mfatakibanza muri Afghanistan, baca banamenyesha ko ico gihugu kigiye kugengwa n'amategeko ya Islam. Iyo reta, igizwe n'abagabo gusa, irimwo abakuru bakuru mu ndongozi z'aba-Taliban bamwe bazwi cane mu bitero ku ngabo z'abanyamerika mu myaka 20 iheze. Reta izoba irongowe na Mullah Mohammad Hassan Akhund, umwe mu bashinze uwo muhari, nawe asanzwe ari ku rutonde rw'abatemerwa n'ishirahamwe mpuzamakungu ONU. Umushikiranganji w'intwaro yo hagati mu gihugu azoba umugabo atinyitse cane aronderwa na FBI arongoye umugwi w'abagwanyi ba Haqqani. Aba Taliban bigaruriye igihugu nka cose mu ndwi zitatu ziheze, birukanye abari batowe n'abanyagihugu. Itangazwa ry'abagize reta n'intambwe ikomeye igana ku butegetsi bw'aba Taliban.  Ubwo butegetsi buzohangana n'ibibazo bikomeye , hadasigaye inyuma ico gukomeza no guha amaragamo ubutunzi bw'ico gihugu hamwe no kwemerwa mu makungu. Kare aba-Taliban bari bavuze ko bashaka gushinga reta irimwo impande zose . Ariko abashikiranganji bose batangajwe ku wa kabiri basanzwe ari indongozi zizwi z'aba-Taliban , kandi nta mugore n'umwe arimwo. Reta Zunze ubumwe za Amerika zivuga ko ''zifise  impungenge"" inyuma y'aho aba Taliban bashiriye ahabona abagize reta yabo y'abashikiranganji b'abagabo gusa kandi irimwo abantu bafitaniye isano n'ibitero ku ngabo z'Abanyamerika. Ubushikirangani bw'imigenderanire bwa Amerika buvga ko buriko burihweza iryo tangazo ryo ku wa kabiri. Umukenguzamateka wa Amerika Lindsey Graham yavuze ko iyo reta mfatakibanza ari umurongo ""w'abamenanzugi hamwe  n'abanyamacuniro"". N'umwe  mu bakuru b'aba Republicans yiyamirije ingingo bavuga ko ""itiyumviriwe neza""  yo kuva muri Afghanistan yafashwe na prezida w'umu Democrat Joe Biden. Mw'itangazo ku wa kabiri, ubushikiranganji bw'imigenderanire (State Department) bwavuze buti: ""Twabonye ko urutonde rw'amazina yatangajwe rugizwe gusa n'abasanzwe ari abanywanyi b'aba Taliban canke abo bakorana kandi ata mugore arimwo. ""Turatewe impungenge kandi na  kahise ka bamwe bamwe muri bo."" Ribandanya rivuga ko ''Amerika izofatira aba-Taliban ku vyo bakora, atari ku majambo."" Itangazo rivuga ko Amerika ""Izofatira aba-Taliban  ku vyo biyemeje"" vyo gutanga inzira itekanye ku banyamahanga n'abanya-Afghanistan bafise ivyangombwa vyo kugira ingendo, harimwo no ''kwemerera indege ubu ziteguriye kuva muri Afghanistan"". Ribandanya rivuga riti: ''Twibukije kandi ko twiteze ko aba-Taliban bazokora ibishoboka kugira ubutaka bwa Afghanistan ntibukoreshwe mu kubangamira ibindi bihugu"". ''Isi iriko ibirabira hafi.""  Itangazo ryitirirwa indongozi kizigenza y'aba-Taliban Mawlawi Hibatullah Akhundzada ryabwiye reta gushira mu ngiro itegeko rya Sharia. Iryo tangazo ryasohotse mu rurimi rw'icongereza rivuga  ko aba-Taliban ""bashaka imigenderanire ikomeye kandi imeze neza n'ababanyi n'ibindi bihugu ishingiye ku kwubahana no kuvugana"" - ariko harimwo kugabisha ko bazokwubahiriza amategeko n'amasezerano  mpuzamakungu ""adateye kubiri n'itegeko rya Islam n'ayandi mateka y'igihugu"". Hibatullah Akhundzada ntarigera aboneka ahagaragara. Ubu nibwo butumwa bwa mbere buvuye kuri we bugiye ahabona kuva aba-Taliban bigaruriye ubutegetsi mu kwezi guheze. Hassan Akhund, umushikiranganji wa mbere mushasha w'imfatakibanza , yarabaye umushikiranganji w'imigenderanire kuva mu 1996 gushika mu 2001, igihe uwo mugwi wari ku butegetsi. Azwi cane cane mu burongozi bw'idini muri uwo mugwi kurusha mu ruhande rwa gisirikare. Igenwa ryiwe ribonwa nko guheberanira, inyuma y'ivyavuzwe ko hoba harabaye gusubiranamwo hagati y'indongozi z'aba-Taliban z'umurongo woroshe na bagenzi babo b'umurongo ukaze. Umuvugizi w'aba Taliban, Zabihullah Mujahid, yagize ati:""Turazi ko abanyagihugu bari barindiranye igishika reta nshasha. Turishuye ku cipfuzo c'abo."" Sarajuddin Haqqani, umushikiranganji mushasha w'intwaro yo hagati mu gihugu, ni we arongoye umugwi w'abagwanyi uzwi kw'izina rya Haqqani ufitaniye ubucuti n'aba Taliban, ukaba ari na wo uri inyuma y'ibitero vyahitanye abantu benshi muri ico gihugu cari kimaze imyaka 20 mu ntambara. Bitandukanye n'aba Taliban, umuhari wa Haqqani wose wiswe umuhari w'iterabwoba ukorera mu mahanga na Reta zunze Ubumwe za Amerika. Abandi bagenywe harimwo Mullah Yaqoob nk'umushikiranganji wo kwivuna abansi, Amir Khan Muttaqi, uwo imigenderanire n'amakungu hamwe n'abari mu bashinzwe umuhari w'aba Taliban Mullah Abdul Ghani Baradar na Mullah Abdul Salam Hanafi nk'ivyegera. Yaqoob n'umuhungu w'uwashinze uwo muhari akaba yaranabaye umuyobozi wawo wo mu rwego rwo hejuru Mullah Omar. Baradar yigeze gutwara ibiro vy'uwo muhari bijejwe politike, anahagararira ishirwa ry'umukono ku masezerano yo kuva muri ico gihugu na Amerika. Abajijwe impamvu ata mupfasoni n'umwe arimwo, Ahmadullah Wasiq, wo mu mugwi ujejwe imico mu ba Taliban, yabwiye umumenyeshamakuru wa BBC Secunder Kemani ko abagize reta bose bataragenwa."	https://www.bbc.com/gahuza/amakuru-58480583
sports	Ronaldo arashobora gutsinda bibiri uno munsi kugira ashika 100 mu murwi nserukiragihugu?	Cristiano Ronaldo arashobora gutsinda igitsindo kigira 100 kuri uyu wa Mungu mu gihe yoramuka avyifashemwo neza mu rukino ruza guhuza Portugal na Luxembourg mu nkino z'ukurondera uburenganzira bwo kuja mw'ihiganwa rya Euro 2020. Uyo musatirizi wa Juventus amaze gutsindira umurwi nserukiragihugu wa Portugal ibitsindo 98 akaba ashobora kuba umukinyi agize kabiri atsinze ibitsindo vyinshi mu murwi nserukiragihugu kw'isi. Ronaldo niwe mukinyi amaze gutsinda ibitsindo vyinshi mu murwi nserukiragihugu. Niwe kandi mukinyi wa mbere ku mugabane wa Bulaya amaze gutsinda ibitsindo vyinshi mu murwi nserukiragihugu. Gushika ubu, uwahoze ari umukinyi w'imurwi nserukiragihugu wa Irani, Ali Daei, niwe mukinyi amaze gutsinda ibitsindo vyinshi kw'isi mu murwi nserukiragihugu, agakurikirwa na Cristiano Ronaldo arondera gushikana ibitsindo 100.	https://www.bbc.com/gahuza/imikino-50450622
sports	Tokyo Olympics: 'Amafaranga, amazu, inka' - Ingene ibihugu bimwe bishimira abatahukanye imidari	"Hari ibituma vyinshi umukinyi arondera gutsindira umudari mu nkino za Olympics... iteka, kwiyumva ko waranguye ikintu gikomeye, no kumenyekana. Ariko wari uzi ko ibihugu vyinshi bitanga utundi dushimwe ku bakinyi bavyo, harimwo amafaranga abona, amazu mbere n'inka? Mu gihe Comite International Olympique (CIO/IOC) ata mafaranga itanga ku babaye batatu bambere bakurira ingazi z'iteka (podium), ibihugu bitari bike biragerageza kuguma vyakije akariro ko guhiganwa mu gutanga udushimwe. Raba bimwe mu vyo abakinyi bo mu nkino za Olympics za Tokyo 2020 bashobora kuronka, uretse gutahana inzahabu. Umugore w'umunya-Philippines aterura ibiremereye cane Hidilyn Diaz yatumye igihugu cose kimerereza ku wa 26 ukwezi kw'indwi aho yatwara umudari wa mbere wa Olympic w'inzahabu w'ico gihugu kuva kibaho. Yarushije abandi mu mugwi w'abagore  batarenza ibiro 55 aca aba intwari  mu gihugu. Ariko ivyo Diaz yashitseko  vyaciye bihindura ubuzima bwiwe birenze urwego rw'inkino. Uretse kuronka agashimwe k'amafaranga abona arenga ibihumbi $600.000 (hafi miriyaridi 1,2 mu mafaranga y'Uburundi) - arimwo ayatanzwe n'umugwi wa Philippines ujejwe inkino hamwe n'umukuru w'ico gihugu Rodrigo Dutertes ubwiwe- yahawe kandi inzu zibiri nshasha. Imwe muri izo ni appartement nziza cane yahawe n'umunya-Philippines akomoka mu Bushinwa afise itunga riharurwa muri za miriyaridi z'ama dorari,  Andrew Lim Tam. Si ikintu gito na gato ku mukinyi w'umugore asanzwe ahembwa $500 kw'ipete rya sergeant mu ngabo zo mu kirere za Philippines. Uvyemere canke ureke, uwo mudari yawutsindiye kandi ata hantu ho kwitegurira inkino za Olympics (gym) yari afise, ahubwo yiterateranije wenyene ivyo guterura aho we na bagenziwe bakinana bamariye amezi 18  baheze muri Malaysia mu gihe c'ikiza ca Covid-19. Udushimwe tw'amafaranga turatandukanye bivanye n'igihugu kimwe kimwe. ''Ibihugu bikukumba imidari myinshi"", aho abakinyi bakoresha uburyo bwinshi mu kwitegura no mu bikoresho, akenshi nta kinini bikunda gutanga, kurusha ivyo usanga iteka rya Olympic ari ririni gusumba, aho rifatwa nk'ubutwari. Malaysia, igihugu kimaze gutwara imidari 11 yonyene mu nkino za Olympics 13, cemeye gutanga $241.000 ku wuzotahana umudari w'inzahabu mu nkino za Tokyo, ariko uwo n'ubu akaba akirindiriwe (agashimwe ku mudari w'ifeza ni $150.000 na $24.000 ku wa bronze). Kuva itari 2 ukwezi kw'umunani, Malaysia yari imaze kuronka umudari umwe gusa muri izo nkino: uwa bronze muri badminton y'abagabo bakina ari babiri babiri. Ku rundi ruhande, Australia, igeze ku midari irenga 500 kuva ku wa 29 ukwezi kw'indwi, yemeye gutanga ayari munsi  ya 10%  y'agaciro k'iyo midari kuri buri wese abaye muri batatu baronka imidari - aho muri izo nkino za Tokyo, Australia imaze kuronka imidari 30. Ubushinwa n'Uburusiya nivyo bihugu bifise ico vyisangije ubigereranije n'ibindi vya rutura mu kwegeranya imidari nyinshi. Abakinyi bavyo batahanye imidari ya Olympic uretse guhabwa amafaranga abona, bazohabwa n'utundi dushimwe tw'igihugu n'utwaho basanzwe baba. Ku vyerekeye Uburusiya, udushimwe turimwo imodoka nshasha n'amazu (appartements). Tumwe mu dushimwe ariko ntitumenyerewe. Abanya-Afrika y'Epfo bahiganwa mu gusoza ubwato Sizwe Ndlovu, Matthew Brittain, John Smith na James Thompson batsinze ihiganwa mu nkino za Londres mu 2012, bahawe inka umwe umwe. Bahawe ivyo bitunngwa na Jan Scannel, umugwizatunga akaba n'uwuremesha ibiganiro vyo guteka kuri television cane cane mu vyerekeye kwotsa inyama (barbecue). Mu bihugu vyinshi umudari wa Olympic ushobora kuguhesha akazi. Canke ukongerwa umushahara. Umugore wo mu Buhindi ahiganwa mu guterura ibiro vyinshi Mirabai Chanu yarahawe agashimwe ka $350.000 ku mudari w'ifeza yaronkeye Tokyo , ariko na cane cane icatanjgaje, yaciye yemererwa imbere y'abantu kuduzwa ipete mu kazi n'umukoreshab wiwe, kompanyi y'indarayi (inzira za gariyamoshi) y'Ubuhindi. Muri Korea y'Epfo, abatahanye imidari barahabwa amafaranga, ariko kamwe mu bushimwe buruta ubundi ku bagabo batahanye imidari, ni uguhabwa uruhusha rwo kutitaba ibikorwa vya gisirikare bitegerezwa kuri buri wese ku kiringo c'amezi 18. I Tokyo, ako gashimwe kari ako kwandura ku bakinyi babiri b'ico gihugu bitavye amahigwnwa ya golf , Sungjae Im na Si Woo Kim - yamara, nta n'umwe muri bo yatahanye umudari. Ivyo guha udushimwe abatahanye imidari ya Okympic si bishasha kuko vyatanguye mu myaka ya 1980. Ariko utwo dushirukabute twakomeje kugenda tuba tunini kuva ico gihe. Uwutabizi yobibaza umwozi wo muri Singapore Joseph Schooling:  amaze gutsinda rurangiranwa w'umunyamerika Michael Phelps ku mudari w'inzahabu ku metero 100 boga nk'abashaka kuguruka, yaciye ahabwa agashimwe ka $750.000 na reta yiwe. Ariko kuri benshi, bene utwo dushimwe tuza kubatezurira kuko benshi bahiganwa mu nkino ata benshi bazitaho mu binyamakuru, n'ababafata mu mugongo uretse mu rwego rwa Olympic ugasanga kubaronka ntivyoroshe. Abitaba amahiganwa ya Olympics muri Brezil, nk'akarorero, ahanini bakoresha uburyo buke reta ibaha, muri abo hakaba harimwo uwuhiganwa muri gym Rebeca Andrade, yashwangamuye isi mu gutsindira imidari ibiri mu mahiganwa y'abagore. Mu kwezi kwa kabiri, Global Athlete, ikigo gikora ubushakashatsi cabajije abakinyi 500 bakomeye mu bitaba inkino za Olympic bo mu bihugu 48 bitandukanye, kibabaza ibijanye n'amafaranga. Hafi 60 kw'ijana bakibwiye ko ''bibona nk'abatagira amaragamo"" mu bijanye n'amafaranga. Abakinyi mu bihugu vyinshi, harimwo n'ibitahana imidari myinshi nka Amerika, bakoresheje  inzira zo guterereza abantu benshi mugabo batanga duke duke cane (crowdfunding) kugira baronke uburyo  bwo kwitegurira inkino za Tokyo. Nka  Bethany Shriever, umwongerezakazi  aja mu mahiganwa yo gutwara ikinga  mu nziza zigoye BMX (mubona kw'ifoto aho haruguru) nibwo buryo yakoresheje kugira ashike ku ndoto ziwe za Olympic inyuma y'aho mu 2017 hagabanuriwe amafaranga yo gushigikira abagore bakora bene ayo mahiganwa. Ikiza ca Covid-19 catumye ibintu bigora gusumba, inyuma y'aho hahagarikiwe hayuma hagafutwa amahiganwa aho abakinyi bahabwa amafaranga yo  guhagarara mu kibanza ca batatu ba mbere  hamwe n'udushimwe tw'amafaranga. Iciza n'uko ibi ari ibintu benshi mu bakinyi bavuzwe aho harugu, bitakibaraje ishinga, kubera udushimwe dushasha baronse, harimwo uwuterurira ibiro vyinshi Hidilyn Diaz, yavuze mu kiganiro aheje gutsinda  ati: ""N'aho hari ikiza, turi ngaha kandi dutahanye umudari"" akongerako ati ""nta na kimwe kidashoboka""."	https://www.bbc.com/gahuza/amakuru-58116732
entertainment	Ikiganiro ca Harry na Oprah: Yavuze iki kuri se, igikomangoma Charles?	Igikomangoma Harry n'umugore wiwe Meghan mu kiganiro na rurangiranwa Oprah Winfrey, Harry yavuze kuri se Igikomangoma Charles	https://www.bbc.com/gahuza/amakuru-56363740
politics	ONU ishinja M23 kurasa ibisasu mu kigo cayo	ONU ivuga ko inyeshamba zarashe ibisasu bitatu vya rokete mu kigo cayo mu buseruko bwa Republika ya Demokrasi ya Congo. Nta makuru aramenyekana y'ivyoba vyononekaye muri ico gitero cagirijwe umugwi wa M23. Umuvugizi wa ONU yavuze yuko ibisasu bibiri vyaguye hafi y'ibirindiro vy'abasirikare bayo bahagarariye amahoro mu karere ka Kibindi muri Kivu ya ruguru. Uruhagarara ruracari rwose mu buseruko bw'ico gihugu mu gihe inyeshamba zibandanya kugaba ibitero ku basirikare ba leta. Kuwa gatatu umwe mu bakozi ba ONU bo ku rwego rwo hejuru yabwiye akanama kayo kajejwe umutekano yuko abarwanyi ba M23 bitwara nk'igisikare ceruye, hamwe n'ubushobozi bwo kunesha ingabo za ONU. Hagati aho intumwa idasanzwe ya ONU muri Congo yasavye ko haba, ubu bwa vuba kandi ata kirinze gusabwa, kwaka ibirwanisho imigwi yose yitwaje ibirwanisho muri ico gihugu, ibangamiye umutekano w'akarere k'ibiyaga binini. Umugwi M23 warongereje ibitero mu buseruko bwa Republika ya Demokrasi ya Congo, unigarurira imiji ikomeye. Warakuwe mu biganiro vy'amahoro na reta ya Congo biriko birabera mu gihugu ca Kenya. Abantu barenga imihumbi 170 baramaze guta izabo kuva aho hatanguriye imirwano hagati y'abasirikare ba leta ya Congo n'inyeshamba za M23 mu ntango z'ukwezi kwa kane. Muri kuno kwezi ishirahamwe ry'ubuseruko bwa Afrika ryafashe ingingo yo kurungika abasirikare muri Congo gufasha leta y'ico gihugu kugarukana amahoro. BBC iracariko iragerageza kumanye ico M23 ivuga kuri ibi vyagiriji vy'igitero  ku basirikare ba ONU.	https://www.bbc.com/gahuza/articles/czdgvw75xdjo
politics	U Rwanda rurababajwe n’icegeranyo c’abahinga ba ONU muri DR Congo	"Reta y'u Rwanda ivuga ko ibabajwe n'utunenge turi mu cegeranyo c'umurwi w'abahinga ba ONU kivuga ko ingabo zarwo zabonetse mu bice bitandukanye mu buseruko bwa Repubulika y'Intwaro Rusangi ya Congo. Mu rwandiko rwaraye rusohowe nijoro ku wa gatanu, reta y'u Rwanda yamirira kure ibiri muri ico cegeranyo co ku wa 23 z'ukwezi ka cumi na kabiri guheze, igashimangira ko ""ata basirikare b'u Rwanda bari ku butaka bwa Congo, kandi ko ata bikorwa vya gisirikare biherutse guhuza igisirikare c'u Rwanda n'ica Congo"". Iki cegeranyo gishasha c'abahinga ba ONU kivuga ko amatohoza bakoze yerekana ibikorwa vy'ingabo z'u Rwanda n'iz'Uburundi muri ako karere ka Congo. ONU ivuga ko kwivanga kw'ingabo z'ikindi gihugu mu bikorwa vyo kurwanya inyeshamba muri DR Congo hatamenyeshejwe komite ya ONU biteye kubiri n'amategeko. Muri uru rwandiko, reta y'u Rwanda ivuga ko uyu murwi w'abahinga ba ONU wirengagije amakuru ngirakamaro n'insiguro vyatanzwe na reta y'u Rwanda, mu gihe bari ""bahawe uburenganzira bwo gushikira inzego zitandukanye za reta, banoroherezwa kuvugana n'ivyabona kandi banahabwa n'inyishu ku bibazo vyose babajije"". Reta y'u Rwanda ibona ko uyu murwi ata bwigenge ufise mu vyegeranyo vyawo, mbere ko abawugize bafata minenerwe amabanga yabo. U Rwanda ruvuga ko rushimishwa n'imigenderanire myiza irangwa hagati yarwo na Congo mu bisata bitandukanye, harimwo n'ugufashanya mu vya gisirikare, ariko bikagarukira gusa, nk'uko iri tangazo ribivuga, ""ku guhanahana amakuru ku mirwi y'inyeshamba iri mu buseruko bwa Congo, itera umudugararo mu bihugu vyompi"". Reta y'Uburundi yoyo ntaco irashikiriza kuri iki cegeranyo gishasha c'aba bahinga ba ONU kivuga ko hari ingabo z'u Burundi n'Imbonerakure babonetse mu duce twa Fizi na Uvira mu ntara ya  Kivu y'Ubumanuko hagati y'ukwa 11/2019 n'ukwa 07/2020. Hagati aho, mu kwa kane kw'umwaka uheze, umuvugizi w'ibiro vy'umukuru w'igihugu c'Uburundi Jean Claude Karerwa yabwiye BBC mu butumwa bwanditse , ata basirikare b'Uburundi bari mu kindi gihugu mu buryo butazwi."	https://www.bbc.com/gahuza/amakuru-55599882
entertainment	Slovenia: Igishusho ca Melania Trump, umugore wa perezida wa USA, caraturiwe	Igishusho c'umugore wa Perezida Trump,  Melania Trump cari gikozwe mu biti bivugwa ko caturiwe aho cari kimanitswe hafi y'aho avuka mu gihugu ca Slovenia mu Bulayi, baca baragikuraho. Brad Downey, umuhinga mu gushushanya yari yakoresheje ico gishusho, avuga ko caturiwe kw'igenekerezo rya 04 z'uku kw'indwi, umunsi Amerika ihimbaza intahe y'ukwikukira. Uyo munyamerika asanzwe aba mu gisagara ca Berlin mu Budagi yaciye asaba ko ico gishusho cari cononekaye gikurwaho ku munsi ukurikira. Igipolisi cabwiye itororokanirizo ry'amakuru Reuters ko amatohoza yatanguye. Ibiro vy'umukuru w'igihugu vya Amerika ntivyashatse kugira ico bibivuzeko. Ico gishusho cari cakozwe mu giti gishirwa hanze y'igisagara ca Sevnica aho Melania yavukiye muri Slovenia. Cerekana Melania Trump yambaye ikanzu isa n'ubururu isa n'iyo yari yambaye igihe umugabo wiwe yimikwa catumye, abantu bavuga vyinshi igihe kimanikwa mu kw'indwi 2019. Bamwe mu baba muri ico gisagara bavuze ko ico gishusho kimuteje isoni nk'umugore w'umukuru w'igihugu. Bwana Downey yabwiye Rueters ko icipfuzo ciwe ari ukumenya abasambuye ico gishusho n'ico bashaka. Kubw'iwe, ico gishusho cari gutuma haba ibiganiro ku bijanye n'icuka ca politike kiri muri Amerika, harimwo n'ikibazo nkoramutima c'abimukira. Umugore wiwe yavukiye yongera akurira muri Slovenia igihe iki gihugu cari kikiri intara y'icahoze ari Yougoslavia, mu nyuma akaba yagiye kwimukira muri Amerika mu myaka ya 1990. Ico gishusho muri Slovenia casambuye mu gihe ibishusho vy'abategetsi batandukanye ba Amerika bagize uruhara mu bucakara vyariko birabomorwa bivuye ku myiyerekano yo kwiyamiriza ivanguramoko rishingiye ku rukoba. Mu majambo yiwe aherutse gushikiriza, harimwo n'iryo yavuze ku munsi wo guhimbaza intahe y'ukwikukira, Perezida Donald Trump wa Amerika yariyamirije bikomeye abonona n'abasambura ivyo bishusho. Kuva Trump atowe nk'umukuru w'igihugu ca Leta Zunze Ubumwe za Amerika mu 2016, Sevnica cabaye igisagara cakira ingenzi nyinshi ahanini zashaka kumenya vyinshi ku mamuko ya Melania Trump n'ubuto bwiwe. Mu kwezi kw'umunani umwaka uheze, igishusho cerekana Perezida Trump carubatswe muri Slovenia, mu buseruko bw'umugwa mukuru Ljubljana, naco nyene kikaba catateye impari nk'uko vyagenze ku gishusho c'umugore wiwe. Ico gishusho capima uburebure bw'imetero umunani naco nyene caraturiwe n'abantu batamenyekanye mu kwa mbere kw'uno mwaka.	https://www.bbc.com/gahuza/amakuru-53347712
politics	Tanzania ihakana gukubagura impunzi z'abarundi bivugwa na HRW	"Reta ya Tanzania iriyamiriza ivyashikirijwe n'ishirahamwe Human Rights Watch (HRW) ko ico gihugu gipfunga, kikaboreza igufa kikongera kigatahukana impunzi z'abarundi ku nguvu. Dr Hassan Abbas, umuvugizi wa reta ya Tanzania, yabwiye BBC igisata c'igiswahili ko izo nkuru za HRW ata ho zifatiye kandi ata kuri kurimwo. Uwo muvugizi avuga kandi ko ari ""inkuru zo gupfundikanya"", aho usanga bavuga ko bavuganye n'abantu badashaka ko amazina y'abo amenyekana. Avuga ko igihugu ca Tanzania gifise umuco wo kwakira impunzi kuva kera. Agira ati: ""Twebwe twatanguye kwakira impunzi imbere y'uko amakungu ashiraho itegeko ritegeka ibihugu vyose gutanga ubuhungiro ku mpunzi no kuzikingira mu 1951. ""Twebwe kuva mu myaka ya za 30 [1930] na 40 [1940] tuguma twakira impunzi, twakoresheje uburyo bwinshi bwa reta n'igihugu, twateguye ibibanza vyinshi cane twashizemwo amakambi y'impunzi z'ababanyi bacu igihe cose bagize ibibazo. ""Rero inkuru nk'izo nibaza ko ico zishaka gushikako, ntitubihe agaciro, kuko n'uyu musi tuvugana tubandanya kwakira impunzi."" Dr Abbas avugira reta ya Tanzania, arahakana kandi ko ata kete ishirahamwe HRW ryigeze ryandikira reta ya Tanzania. Avuga kandi ko igihe hoba ikibazo ico ari co cose ku mpunzi ziri muri Tanzania, bari kubishikiriza ishirahamwe rijejwe impunzi (HCR) hamwe n'ubutegetsi bakabitorera inyishu. Agira ati: ""Tanzania ntishobora gufata nabi impunzi yo nyene yemeye kwakira, twari gushobora kwanka kubakira ariko twarabakiriye, barakingirwa n'amakungu, baba mu gihugu cacu gushika aho igihugu cabo kizoronkera amahoro. ""Twoja gute mu bikorwa vyo gufata nabi iyo mpunzi? Ni co gituma mvuga ko ivyo vyegeranyo twovyihoza tukabandanya n'akazi kacu."" Mu ndwi iheze ishirahamwe HRW ryagirije abategetsi ba Tanzania guhonyanga bikomeye agateka k'abarundi b'impunzi n'abakirondera ubuhungiro. Mu cegeranyo caryo, iryo shirahamwe rivuga ko igipolisi ca Tanzania n'abajejwe iperereza banyuruje abantu, bababoreza igufa bongera banabapfunga hadakurikijwe amategeko. HRW ivuga ko ivyo vyabaye n'imiburiburi ku barundi 11, banarajwe ahantu habi indwi zitari zike ku gituro c'igipolisi ca Kibondo mu ntara ya Kigoma. Igasaba reta ya Tanzania kugira amatohoza yihuta kandi ataho yegamye. Impunzi zirenga 150.000 ziba mu makambi ya Tanzania, benshi muri bo bakaba bahunze imidurumbanyo yakurikiye ingingo y'uwari umukuru w'igihugu ico gihe, Pierre Nkurunziza, yo kwitoreza ikiringo kigira gatatu mu 2015. Hagati aho, abaserukira impunzi z'abarundi zatse indaro mu gihugu ca Tanzania, bandikiye ikete ishirahamwe mpuzamakungu ONU basaba ko bokwimurirwa mu kindi gihugu kuko Tanzania isa n'iyiriko irabirukana."	https://www.bbc.com/gahuza/amakuru-55215311
politics	Ukraine: Ingabo ziri i Severodonetsk zishobora guta zikomoka mu gihe iza Russia ziriko zisatira	"Ingabo za Ukraine zirashobora kuva mu gisagara kinini co mu buseruko, Severodonetsk, mu gihe  ingabo z'Uburusiya ziri hafi kukigota, nk'uko bivugwa n'umutegtsi. Serhiy Haidai, buramatari wa Luhansk, avuga ko ingabo z'Uburusiya ziri mu gice kimwe c'iki gisagara. ""Birashobora ko, kugira ngo ntibahave bugaranwa, ari ngombwa ko bavayo"". Kwigarurira akarere kose ka Donbas nico cabaye intumbero nyamukuru y'iyi ntambara ku Burusiya . Ukraine iriko iratabaza isaba ibirwanisho birasa kure kugira ngo ishobore guhangana n'Uburusiya bubandanya busatira, ariko gushika ubu Reta Zunze Ubumwe za Amerika ntizirashobora kuyibiha. Ejo ku wa gatanu, umushikiranganji wa mbere w'Ubwongereza Boris Johnson yavuze ko Ukraine ikeneye ibirwanisho birasa kure kandi bitera ibisasu vyinshi ica rimwe. Yabwiye ikinyamakuru Bloomberg ati: ""Mfise ubwoba ko Putin, ku giciro kinini kuri we no ku gisirikare c'Uburusiya, abandanya atema atongora i Donbas"". ""Kumbure afise kuba ata kintu kiboneka arashikako, ariko abandanya atera intambwe buke buke, rero ni ngombwa ko tubandanya dufasha igisirikare ca Ukraine"". I Severodonetsk, Haidai avuga ko inzu zirenga igice zasenyuwe kandi ko inyubakwa hafi zose zononywe, abayagihugu basigayeyo bari mu kangaratete. Ibarabara riva muri ico gisagara rija hagati muri Ukraine riracari mu masasu y'urutavanako, ariko rirarengana, nk'uko abivuga. Hanyuma kandi, ingabo zishigikiwe n'Uburusiya zarigaruriye igisagara ca Lyman kiri mu burengero bwa Severodonetsk, ibi bikazishoboza guca zibandanya gushika mu bisagara bikuru bikuru vya Slovyansk na  Kramatorsk. N'umunyamakuru  Paul Kirby Gufata Lyman ni ikintu gikomeye ku ngabo zishigikiwe n'Uburusiya zigenda zisatira bukebuke mu buseruko bwa Ukraine. Urugamba rwo kurwanira iki gisagara ntirwari rworoshe, n'aho ingabo za Ukraine zari zatanguye gukura meza mu ntango z'ino ndwi. Ni iyindi ntzinsi ikomeye ku Burusiya muri ino ndwi, inyuma y'aho bufatiye Svitlodarsk mu bumanuko. Lyman ubwayo si igisagara kinini, ariko giha akaryo ingabo zishigikiwe n'Uburusiya kugenura ibarabara rikomeye riva mu buseruko rija mu burengero. Bisigura kandi ko ubu zigeze ku birometero 20 uvuye mu gisagara ca Slovyansk, utera uja mu bumanuko bushira uburengero. Izindi ntambara zikomeye ziri kure mu buseruko, aho ingabo z'Uburusiya zisugereje ibisagara bibiri vya  Severodonetsk na Lysychansk. Ibi ni ibisagara bikomeye muri aka karere-mutima k'amahinguriro ka Ukraine kazwi nka Donbas, kugatakaza rukaba rwoba ari uruhombo rukomeye ku gisirikare. Hanze y'urubuga rw'intambara, Perezida Vladimir Putin w'Uburusiya yagirije Ukraine ""gutoba"" umugambi w'amahoro mu kiganiro yagiranye kuri terefone n'umukuru wa reta (Chancelier/Chansellor)  ya Autriche/Austria Karl Nehammer. Mu mpapuro zasohowe na Moscou zerekana ivyo bavuganye muri ico kiganiro, Putin arahakana ivyo igihugu ciwe cagirizwa ko ari co gituma imfungurwa zikena kw'isi kubera cazibiye ibivuko vya Ukraine, akavuga ko ahubwo ubu bukene buva ku bihano Amerika n'Ubumwe bwa Bulaya vyafatiye Uburusiya. Ishirahamwe ONU riragabisha ko igitero c'Uburusiya gishobora guteza ikibazo c'imfungurwa kw'isi gishobora kumara imyaka myinshi. Caratumye intete zishorwa hanze, nk'ibigori n'ingano, co kimwe n'amavuta yo guteka bigabanuka, ivyatumye n'ibiciro vy'ibifungurwa vyo kubisubiriza biduga cane. Ibiciro vy'ibifungurwa ku rwego rw'isi vyaduze hafi kugera ku rugero rwababa 30% ibegeranije n'igihe nk'iki co mu mwaka uheze, nk'uko bivugwa na ONU. Hagati aho, ishami ry'Ishengero rya Orthodox rya Ukraine i Moscou rivuga ko rihagaritse ubucuti n'Uburusiya kubera Ishengero rya Orthodox ry'Uburusiya rishigikiye iyi ntambara. Mw'itangazo iri shengero ryasohoye, rivuga riti: ""Turahakanye aho Kirill, umukuru w'ishengero i Moscou, [ Patriarch Kirill of Moscow] ahagaze... kuri iyi ntambara"". Ukraine ifise ikibanza kidasanzwe mw'Ishengero rya Orthodox ry'Uburusiya kandi ifise inyubakwa zikomeye. Igice kimwe c'ishengero rya Orthodox rya Ukraine ryari ryamaze guhagarika ubucuti na Moscou mu 2019."	https://www.bbc.com/gahuza/amakuru-61616086
