category	headline	text	url
business	Bafuna ukuncediswa ngezakhono zoshishino ababanga umhlaba	"UKUBUYISELA nje umhlaba ebantwini bawo akwanelanga nanjengoko abo bafake amabango befuna ukuxhotyiswa ngezakhono zoshishino ezizakubangela ukuba bawusebenzise umhlaba endaweni yokufuna nje imali.  
Oku kuvele ngethuba ababanga umhlaba wookhokho, bephuma mbombo zone zoMzantsi Afrika, bebebuthelene kwihotele i-ICC eMonti kwiveki ephelileyo apho bekuxovulwa iindlela zokwenza lo mbandela wokubuyiswa komhlaba ugqibelele futhi wonelise abo bathi boxuthelwa umhlaba ngexesha lorhulumente wengcinezelo.  
UMkomishinala oPhezulu kwi-Ofisi yamaBango oMhlaba, phantsi kwesebe lophuhliso lwamaphandle nokokubuyiselwa komhlaba, uNomfundo Ntloko-Gobodo uthi kwisithebe sabo kukho amabango omhlaba ka1998 angama-6 600 ekufuneka bewathathele ingqalelo.  
“Ukongeza apho, kutshanje sifumene amabango angaphaya kwe-160 000 amatsha, kodwa sizakulinda isigqibo senkundla ethe yakuthintela ukuphunyezwa kwamabango afakwe ngo-2014, phambi kokuba siwaphumeze,” utsho uNtloko-Gobodo.  
UThathibenye Mguqulwa, okwiqela elibanga umhlaba kumasimi eti kwaMajola eSajonisi, uthi ukuthakazelele ukuzimasa le ngxoxo kodwa ukuqhutywa ngesiNgesi kwalo msitho, obuntsuku-mbini, kumenze akeva kubuninzi beengxoxo. 
 “Iintetho ezinje [zesiNgesi] ziyandeqa, kuba kaloku kuthethwa isilungu, endingasaziyo ke mna. Esilungwini ndibamba phaya naphaya, ezininzi izinto andizazi. Kodwa akhona amaxwebhu endiwathathileyo, ndiza kufika ebantwaneni ndithi mabatolike,” utsho uMguqulwa.  
UMguqulwa uthi umhlaba wabo wathathwa ngamabhulu emva koko atyala iti kumasimi aseMajola.  
“Xa kubuyiswa umhlaba kwathiwa ubuyiselwa abasebenzi, ngoku ke abasebenzi abanazo izakhono zokuqhuba olwashishino. Ngumhlaba wethu lowa, sifuna urhulumente asincedise ngokusixhobisa ngezakhono,” utshilo uMguqulwa.  
UMzwandile Mabindisa, waseMoreteng eMatatiele, uthi babanga umhlaba owathathwa ngamabhulu ngeminyaka yoo1970.  
“Siyawufuna umhlaba wethu, sinezicwangciso zokuwuphuhlisa xa sele siwufumene,” utshilo uMabindisa.  
UNtloko-Gobodo uthi ngokubanjwa kwale ndibano bebefuna iindlela ezigqibeleleyo zokuqubisana nenkqubo yokubuyiswa komhlaba.  
“Sibone ukuba masibambe le ngxoxo, kuba sifuna ukuxhobisa abo babanga umhlaba khon’ ukuze xa befumana lo mhlaba babenezakhono zokuwusebenzisa. 
“UNtloko-Gobodo uthi ukuza kuthi ga ngoku, bangaphaya kwezigidi ezibini abantu abathe baxhamla kwinkqubo yokubuyiswa komhlaba esele ityabule umbuso imali engange-R21 yeebhiliyoni zeerandi."	not available
business	Ingqwalasela kuqoqosho lolwandle ephondweni 	"IPHONDO leMpuma Koloni kufuneka lisebenzise ngokupheleleyo imveliso yolwandle elimgama ongamakhulu asibhozo eekilomitha. Oku kudizwe liqumrhu le-IDZ (Industrial Development Zone) laseMonti neliphuhlisa imveliso yorhwebo kwiphondo. 
Kwindibano ebizinyaswe ngumphathiswa wezolimo nophuhliso lwamaphandle uMlibo Qoboshiyane negqiza lakhe laseburhulumenteni, kudizwe ukuba eliphondo alilusebenzisi ngokupheleleyo ulwandle kwanemo yezulu evumelana nemveliso enokuthi ikhutshwe lulwandle idlale indima kuqoqosho lweliphondo. 
Kulendibano, uNtobeko Bacela ongumanejala wemveliso yamanzi kwi-IDZ wenze umboniso nobalule ukufuywa kweentlanzi njengenye yeendlela enokudala amathuba emisebenzi, wachaza banzi nangamanzi atsalwa elwandle ukuxhasa olushishino. 
Kulo mboniso, uBacela ubalule iintlobo ngeentlobo zeentlanzi ekulula ukuzifuya kweliphondo kwakunye nendlela yokulawula imveliso yazo ukususela emaqandeni nokude zikhule zibe ziintlanzi ezipheleleyo. Uthe oku kungadlala indima enkulu kuqoqosho lweli phondo ngokuthi kudaleke amathuba emisebenzi kuphuhliso lwamaphandle, intengiso yeentlanzi kumazwe aphesheya kwakunye nokutsala utyalo-mali.  
Ukwathe umgama ongamakhulu asibhozo eekhilomitha zamanzi olwandle kwakunye nemozulu yeli phondo zinika inkxaso efanele ukufuywa kweentlanzi. Oka Bacela uphinde wabalula amaziko emfundo ephakamileyo kweli phondo nendima anokuthi ayidlale kuphando-nzulu elinokuthi liphuhlise banzi lemveliso kwanegalelo kuqoqosho. Ukwathe kungathatha kangangeminyaka emine phambi kokuba umfuyi weentlanzi enze inzuzo epheleleyo 
Lomboiniso ukhatshwe lutyelelo kumashishini amabini avelisa iintlanzi nazinze kumhlaba we IDZ. Lamashishini yi Pure Ocean kwakunye ne Oceanwise. Omabini lamashishini asebenzisa amanzi aseLwandle ngentsebenziswano kwakunye ne IDZ. U-Andre Bok owongamele kwishishini le Pure Ocean uchaze banzi ngeentlanzi abazifuyileyo kwakunye neendlela zokuzondla. UBok ukwathe abathengisi nje iintlanzi esezigqibelele koko bayawathengisa namantshontsho kwabo balimi bafuna ukuzikhulisela.  
Ubalule ukugcinwa kweqondo lobushushu lwamanzi lilungele imveliso yentlanzi unyaka wonke. Oka Bok uthe, “Iintlanzi zinexesha lokubeka amaqanda enyakeni ukuze ezizinkunzi ziwenze alungele ukuvelisa inzala kodwa apha zizala imihla yonke ngenxa yeendawo zokuvelisa esizakhele zona namaqondo obushushu esiwagcina ekwimeko exhasa imveliso.”  
Ukwabalule nemveliso yokuzondla ezintlanzi. Ukanti kwishishini i-Oceanwise uLiam Ryan ongumlawuli uthe imveliso yabo yeentlanzi isetyenziswa ngamashishini akweli aquka uWoolworth, uPick *  Pay, noCape Town Fish Market, kwakunye namanye.  
Oka Ryan uthe bangaphaya kwamashumi amathandathu abasenzi abasisigxina kwelishishini. Nalapha kuqhutywe ukhenketho kwishishini ngokubanzi, ukususela kumatanki okuzalisela ukuya kumagumbi ekugcinwa kuyo iintlanzi ezilungiselelwe imalike. Oka Ryan ekhatshwa ngugxa wake kule nkampani * -Eden Kriel.  
Umphathiswa uQoboshiyane uthe, kuyafuneka kuqwalasele banzi okuninzi okunovunwa luqoqosho lweMpuma Koloni kwimveliso yolwandle. Ukwathe Idama lase Mthatha liyasetyenziswa njengenye yeendawo zokuvelisa iintlanzi. Oka Qoboshiyane uthe, “Olukhenketho lundivule amehlo kolushishino, namathuba elinokuwaveza ukulwa nentswela ngqesho, kwaye ngoku lixesha lokuba (Urhulumente) sisebenzisane namaqumrhu afana ne IDZ.” Ukwathe ludinga ulwazi oluphangaleleyo kwimicimbi yolwandle. Iqumrhu le IDZ lithi ilizwe lase Norway selibonakalise ulangazelelo kutyalo zimali kuphuhliso lolushishino."	not available
business	Eyona ndlela yokuqinisa uqoqosho lweelokishi	"EYONA ndlela yokuqinisa uqoqosho lweelokishi neelali kuxa abanini bamashishini ezi ndawo besebenzisana futhi betshintsha indlela yokucinga xa besenza ushishino. 
Oku kuthethwe nguLindiwe Zulu, uMphathiswa weSebe loPhuhliso lwamaShishini aKhasayo, kwiNgqungquthela yoQoqosho lweeLokishi neeLali ebibanjelwe kwihotele i-ICC eMonti kwiveki ephelileyo. 
Bangaphaya kwewaka elinamakhulu amane abathunywa abathe bazimasa le Ngqungquthela, uninzi lwabo bephuma kwiilokishi namaphandle eli lizwe. 
UZulu uthi intsebenziswano koosomashishini basezilokishini nasezilalini ngundoqo. 
“Into endiyiqapheleyo kweli xesha ndiseofisini yeli sebe kukuba incinci intsebenziswano koosomashishini basezilokishini nasezilalini, omnye wenza oku kwikona yakhe, omnye enze oku kwikona yakhe. 
“Yinto ekufanele ukuba siyiphelise le ukuba sifuna ukuphuhla sibe ngamashishini amakhulu,” utshilo uZulu. 
Ethetha kule Ngqungquthela, uSekela Mongameli David Mabuza uvumile ukuba ingqwalasela karhulumente isoloko ikekelela kumashishini amakhulu, endaweni yalawo mancinane ezilokishini naphaya ezilalini. 
“Kha ufane ucinge nje ukuba zingaphi iimoto elokishini, uphinde ucinge ukuba xa zifuna ukulungiswa ngendlela ekumgangatho ziye zisiwe edolophini ubuninzi bazo. Kuza kufuneka sikutshintshe oku kwaye indlela esinokutshintsha ngako kukunika inkxaso kumashishini asezilokishini nasezilalini,” utshilo uMabuza. 
UGqr Thami Mazwai, usomashishini kwanelungu lebhunga labacebisi bakaMongameli kwicandelo lokukhukuliswa koshishino lwabantsundu (BEE), uthi ingxaki umntu uthi wakuvula ishishini lokuthengisa utywala elokishini okanye elalini, ubone nabanye besenza njalo endaweni yokucinga ngamanye amashishini. 
UMazwai uthi abantu abahlala ezilokishini mabacinge ngeendlela ezohlukeneyo zokwenza ushishino endaweni yokwenza into enye. 
UMazwai uthi ukuba abantu basezilokishini nasezilalini bazimisele ukuphucula uqoqosho lweendawo zabo, mabaqale ngokuxabisa iindawo abaphuma kuzo. 
“Ngenye imini ndakhe ndancokola nomnye usomashishini esithi liqhuba kakuhle ishishini, ude wane-ofisi edolophini. Iqala apho ke ingxaki, kutheni iofisi ingekho kufuphi neshishini elokishini okanye elalini,” kubuza uMazwai. 
UMazwai uthi kubantu abangaphaya kwezigidi ezingamashumi amahlanu anesixhenxe (57 million) baseMzantsi Afrika, izigidi ezingamashumi amabini anesibini kubo bahlala elokishini logama ishumi elinesithoba lihlala ezilalini. 
“Kodwa xa uqwalasela imigaqonkqubo ephunyezwa ngurhulumente, ufumanisa ukuba iluncedo isikakhulu kwabo basezidolophini,” utshilo uMazwai. 
Ethetha kwakule ngqungquthela, uSekela Mongameli David Mabuza uthi lifikile ixesha lokuba urhulumente anike ingqwalasela amashishini asezilokishini nasezilalini, hayi nje ngokuthetha koko ngokwenza."	not available
business	Iindawo ezisixhenxe ezinokutsala abakhenkethi	"ALUKHO ukhenketho ngaphandle kweendawo zokhenketho. Iindawo zokhenketho zinika umdla, hayi ngenxa yokuba izezo ndawo, kodwa ngenxa yokuba ziindawo ezikhethekileyo ezadalwa nguMdali. 
Cinga ngeNtaba yeTafile eKapa, ucinge ngala mngxunya usedongeni (Hole in the Wall) kulwandle lwaseXhorha okanye loo mahlathi aseTsitsikama. Zonke ezi ziindawo zezendalo ezitsala abakhenkethi ngenxa yeentshukumo ezenziwa kuzo. 
Zininzi iindawo ezinomtsalane eMpuma Koloni ebezingatsala abakhenkethi ukuba bekukho iintshukumo kuzo okanye ukuba abasemagunyeni bebenokwenza amatiletile okwenza kubekho iintshukumo. 
Apha ngezantsi sizama ukuqaqambisa iindawo ezinomtsalane kubantu beli phondo, kodwa ezingasetyenziswayo ukungenisa kwinxili yephondo ngokwezoqoqosho. Okanye masithi iindawo ezinganomtsalane xa zinokuthengiswa eluntwini. 
Amabele entombi kuMabelentombi kuNgqwarhu eCofimvaba: Ezi ntaba zilibhongo neqhayiya kwaye zitsala umdla eluntwini. Abantu abadlula ngendlela kwezi ntaba bathatha imifanekiso into ethetha ukuba zinomdla, kodwa nkqi ukusetyenziswa ukurhwebesha abakhenkethi. 
Iingxangxasi zaseBawa eGcuwa: Zikubude beemitha ezilikhulu elinesithathu kwaye zinembali kuba kulapho imfazwe yokugqibela kwezaseMpuma Koloni, ngexesha lengcinezelo, yathi yalwelwa khona. 
Idama laseXilinxa eNgqamakhwe: Eli lelinye lamadama amakhulu kwisithili saseAmathole. Liyabukeleka kakhulu xa amanzi walo egcwele. Kutheni kungenokutsalwa abakhenkethi ngeentshukumo kulo njengokuba kusenziwa kwidama laseGariep okanye eliseMthatha? 
Iliwa lamaxhalanga kuMsikithi eDutywa: Kubathandi bezendalo, nali iliwa lihlala amaxhalanga. Alithanda kunene kwaye yiminyaka ehlala apha. Siyayazi ukuba amaxhalanga aphantsi kokucutheka ehlabathini. Ngoko le ibinoba yindawo yokutsala abakhenkethi bazokuzibonela njengokuba besenza kwezinye iindawo zemiyezo ephantsi kolawulo. 
Ikhaya lika-AC Jordan eMbokothwana kuTsolo: Umbhali nesifundiswa, owasizobela Ingqumbo Yeminyanya isekezelwe kwezo lali zamaMpondomise, kodwa asokuze ubone kwanto ethethisa ngela khaya xa kuthethwa ngokungamafa esizwe. 
Indlu kaNjingalwazi Davidson Don Tengo Jabavu: Ikumgama ongephi xa usuka kwidolophana yaseXesi. UNjingalwazi DDT Jabavu (1885-1959), njengoko esaziwa, sisifundiswa kwanosopolitiki. Ukusungulwa kweYunivesithi iFort Hare ngonyaka ka1916, uJabavu wayengomnye wabahlohli ababini abaqala ukusebenza kweli zikomfundo. 
Ingcwaba likaNkosi Jongumsobomvu Maqoma kuQoboqobo: UNkosi Maqoma wabhubhela eRobben Island ngo1873 emva kokubanjwa kulandela ukuchasana kwakhe nenkqubo yocalucalulo. Amathambo akhe alandwa ngurhulumente wephandle laseCiskei emva kokuvunyiswa yimboni yaseUgie uCharity Sonandi."	not available
business	‘Yinkitha yemisebenzi eza kuxhanyulwa’	"ISIZA sophuhliso kwezoshishino eMonti, esaziwa njengeEast London Industrial Development Zone, kulindeleke ukuba sidale imisebenzi eliqela ngenxa yemizimveliso emitsha emithandathu eza kuthi yakhiwe kulo nyaka. 
Oku kubhengezwe yiNkulubaphathiswa uOscar Mabuyane kwintetho yakhe engobume bephondo ayenze eBhisho ngoLwesibini. 
UMabuyane uthi esi siza saseMonti siza kudala imisebenzi eyi-1 800 xa kusakhiwa le mizimveliso. Xa sele isebenza le mizimveliso ukusukela kunyakamali ka2021/22, imisebenzi eza kudaleka iyi409. 
“Eminye yale mizimveliso iza kuba yiSundale Dairy, eza kwenza umzimveliso omtsha wokubondwa kwetshizi (cheese). Kunyaka ophelileyo, isiza saseMonti sirhwebeshe abatyalizimali abalithoba abaza kubangela ukudaleka kwemisebenzi eyi-1 534 kule minyaka mibini izayo,” utshilo uMabuyane. 
UMabuyane ukwabalule ukwakhiwa kwesiza sezoshishino iWild Coast Special Economic Zone, esithi iza kunceda ekuxhamliseni nasekukhulisweni koqoqosho kwimpuma yeMpuma Koloni. 
INkulubaphathiswa ikwabalule ukuba iArhente yoPhuhliso lwamaPhandle eMpuma Koloni (EC Rural Development Agency) isebenzisana noMasipala waseMbhashe ukwakha iziza eziza kuxhamlisa amafama asakhasayo ayi-150 000 ze kudaleke imisebenzi eyi4 700 kwicandelo loshishino ngeentlanzi. 
“Ukusukela oko saphunyezwayo isicwangciso soQoqosho lweeLwandle, sityale imali engange-R206 million ukuze kwakhiwe isiza sophuhliso loqoqosho olwayamene neentlanzi eCoega (eGqeberha). Isigaba sokuqala sale projekthi siqale ukwakhiwa kweyoMsintsi nyakenye kwaye kulindeleke ukuba sigqitywe kweyeNkanga 2021. 
“Le projekthi ijolise ekudaleni imisebenzi engamakhulu amahlanu ngethuba lolwakhiwo ze ibeyi-5 600 xa sele isebenza. Yinkitha yemisebenzi eza kuxhanyulwa ngoonyana neentombi zephondo lethu leyo,” utshilo uMabuyane. 
UMabuyane ukwathe: “Siza kuqhubeka silungisa iindlela zasezilalini, sakhe nebhulorho sincediswa liSebe loMkhosi woKhuselo, senze kube lula ukuhamba kubantu basezilalini.”"	not available
business	Andigungqi tu emahashini, utsho owasetyhini	"USOMASHISHINI onkabi yakhe iseMpuma Koloni, uPhindi Kema, ukholelwa ukuba xa uMkhuseli woLuntu ekhuphe ingxelo malunga nendlela abamhlophe abalawula ngayo ishishini lokuphaliswa kwamahashe kudidi lwabaphezulu, kwakuvulela abantu abamnyama ekunzima ukungena kweli shishini. 
 UKimi wabhalela obesakuba nguMkhuseli woLuntu uThuli Madonsela, ekhalaza ngendlela abamhlophe abavalele ngaphandle ngayo abantu abamnyama ukuba bangene kweli shishini.  
Yiminyaka uKema elinde iziphumo zolu phando emva kokuba wafaka isikhalazo kulandela isigqibo sikarhulumente waseRhawutini ngo1997, owathi watyikitya isivumelwano kwakunye nenkampani iTotalisator Agency Board (TAB) ikunye neHighveld Racing Authority kuquka namaqela emidyarho yamahashe eRhawutini, ukuze kusekwe inkampani entsha iPhumelela.  
Encokolela I’solezwe kutshanje, uKema uthi ebesandula ukubamba indibano noMkhuseli woLuntu omtsha uBusisiwe Mkhwebane, kwaye uthi wonelisekile yindlela esele luyihambile olu phando.  
“UMkhuseli woLuntu omtsha undixelele ukuba uzakuyikhupha kungekudala le ngxelo,” utshilo uKema.  
UKema, oqale ukuzibandakanya neshishini lokukhuliswa kwamahashe nokuphaliswa kwawo kwiifama zase-Addo kweli phondo ngo2007, uthi wabhenela kobesakuba nguMkhuseli woLuntu uThuli Madonsela emva kokuba wathi wavumbulula ngokumandla “undlela-mnyama namaqhinga” kwindlela eliqhutywa ngayo eli shishini kweli lizwe. 
Uthi kwakulithuba apho wayetyelele eQatar eAsia ngethuba efumanisa ngokutyeba kweshishini lokuphalisa amahashe eMzantsi Afrika. 
Yayilelo thuba apho uKema wathi waqhagamshelana nenkampani yokuphalisa nokungcakaza ngamahashe iPhumelela, efuna iindlela zokuthenga ibala lomdyarho wamahashe i-Arlington eliseBhayi. 
“AbakwaPhumelela bavuma besithi bazakundithengisela eli bala. Kodwa kamva, emva kokuba befumanise ukuba ndizakusebenzisana nabanye abantu, bajika kwisigqibo sabo, besala ukundithengisela,” utsho uKema.  
Uthi ukwala kwePhumelela ekumthengiseleni i-Arlington kukuba le nkampani ifuna amathuba akweli shishini abekubantu abathile.  
“Emva kokuba iPhumelela yalile ukundithengisela yafuna ukuthengisela eli bala umasipala ombaxa wase Bhayi. Ngethamsanqa obesakuba nguMkhuseli woLuntu (Madonsela) wakunqanda oko esithi usaphanda,” utsho uKema.  
Le nkosikazi ekhulele phantsi kosapho oluthanda ukufuya eFrankfort eQonce kwanaseQumrha, ithi noxa nje ikwakhona nakwishishini lokutyala nokuthengisa iziqhamo (citrus) eAddo, ayisokuze igungqe emahashini.  
“Kutheni le nto ishishini lamahashe lizakulawulwa ngabamhlophe. Bakungena nini abantu abamnyama kweli shishini?” kubuza uKema. UKema ukwakhumbuze oomama beli lizwe, esithi mabaqine kwiindawo abakuzo.  
“Singoomama banamhlanje, masingalibali igalelo loomama basemandulo ababesenza imigudu ukuphuhlisa iimpilo zabo kuquka nabantu ababangqongileyo. Masithethe ngabamama bakuqala, singabathathi njengoomama abangafundanga.  
“Mna abona mama enditsala kubo umdla ngoomama abafana noKumkanikazi Nandi Shaka mama kaKumkani Shaka kaSenzangakhona, kuba lo mama wabayintsika ekuxhaseni uKumkani Shaka ukusuka ngethuba le Kumkani yamaZulu yayiselula.  
“Apha eMpuma Koloni, umama endibonela kuye nguNkosazana Katyi Maqoma owayengumama kuNkosi Jongomsobomvu Maqoma owahlala eRobben Island ebanjiwe iminyaka engamashumi amabini ananye. Akufani kuthethwe ngaye uNkosazana Maqoma kodwa indima ayidlalileyo kwisizwe sakwaXhosa indenza ndibenelunda mna,” utshilo uKema.  
Xa uKema engaxakekanga lushishino, uzonwabisa ngantoni. “Ndizonwabisa ngomdyarho weemoto, ngokuthi ndiyokubukela emabaleni okanye ndiwubukele kumabonakude.”"	not available
business	Unoteksi wenza ishishini leentente ngokohlukileyo	"Kwabaninzi ishishini leentente lithetha ukubolekisa ngazo kwimisitho, kodwa kuIsaac Mbatha akunjalo.  
UMbatha, owaqala njengokuba ngumqhubi weteksi uthi wayengayazi ukuba namhlanje angaze abenelakhe ishishini kwaye elihamba phambili kweli loMzantsi Afrika.  
I-Sky Tents, yenza iintente nezindlu zangasese, ze emva koko izithengise.  
UMbatha uthi waqala ngokuqhubela umntu iiteksi iminyaka emva koko wakhula wazithengela eyakhe iSky Tents, nalapho waqalisa ishishini leSky Tents waphela sele eneeteksi ezintlanu.  
Ishishini likaMbatha lokwenza ngokwakhe iintente kwakunye nezindlu zangasese akugqiba azithengise, uthi uliqale ngo2015 bebathathu kuphela.  
UMbatha uthi ungumntu wokuqala omnyama ukuba neshishini lolu hlobo. Abaqashisi ngezixhobo zabo baziqala phantsi ukuzenza bakugqiba bazithengise.  
Uthi uye wathengisa ezintathu iiteksi kwezo zintlanu xa wayeqalisa ishishini lakhe kuba efumana ubunzima, kwaye elungiselela ukuthenga iimatshini zokwenza ezi ntente.  
Uthi isizathu sokuba aqalise eli shishini leentente wabona ukuba abantu bayazisebenzisa kakhulu iintente kumatheko, kwimitshato, kwanezingcwabo apho wakhulela khona kwaMashu KwaZulu Natal.  
Uthi njengokuba baqala bebathathu kweli shishini kodwa sele bengamashumi amane anesine (44).  
Ishishini lakhe sele lithe saa ngokuba liyafumaneka nakumanye amaphondo.  
Ngoku umnqweno wakhe kukuvula isebe eMonti naseMthatha. Ukhuthaze abo sele bekumashishini esithi, mabangalahli themba babeke imali kuba imali ayidliwa, umntu alithande ishishini lakhe kwaye akhuthazeke."	not available
business	Makubuyelwe kundalashe, batsho eMnquma	"Oosomashishini baseMnquma bathi ukuvulwa kwemizi mveliso eyavalwayo, ukuvuselelwa kwecandelo lezolimo kunye nokuqwalaselwa kwezokhenketho neembali yale ndawo, zizinto ezingathi zibuyisele uqoqosho lwalo mmadla kwimo elalukade lukuyo. 
Aba somashishini bebephawula emveni kweMnquma Investment Summit ibisindlekwe yiYunivesithi iWalter Sisulu eGcuwa kwiveki ephelileyo.Injongo yale ngqunguthela, ichazwe njengephulo lokuvuselela uqoqoqosho lwaseMnquma ukwazi libuyele kudalashe, apho kwakufudula kukho indawo eyayisenza amachephe, eyayisenza oophayiphi bemoto abakhupha umsi, kunye nomzi wokudidiyelwa kotywala * -SAB. 
Umbutho woosomashishi, iNAFCOC eMnquma uthi, uyalamkela inyathelo likaMasipala waseMnquma lokuvuselela uqoqosho ngokwezokhenketho, ezolimo, kunye nokuvulwa kwemizi mveliso eyavalwayo, kodwa ukwanenxalabo yokuba zizakwenziwa njani na ezi zinto. 
Usihlalo walo mbutho, uZukile Mbelani, uthi ukuba izinto zenziwe ngale ndlela kuthethwe ngayo kwisummit, uluntu laMnquma lizakufumana imisebenzi, kwaye noosomashishini bazakuxhamla ngamandla. 
“Ndithandazela ukuba yenzeke le nkqubo kaMasipala, kuba izakuphucula nabantu abahluphekileyo abangenanto, kwaye namashishini amancinane azakuxhamla,” utshilo uMbelani. 
Woleke ngelithi, le summit izakuvelisa amathuba emisebenzi xa kuvulwe iimizi mveliso eyavalwayo, kwaye namathuba oshishino azakuvela njengoko kuzabakho intsebenziswano phakathi kwabo namashishini amakhulu.Uvalelise ngokuthi, bazakuhlalutya yonke le nkqubo yesummit bayicacisele nabanye oosomashishini ukwazi bajonge amathuba abo okushishina kuyo. 
Usihlalo weMnquma Hawkers Association, uTito Gabhayi , uthi bayamkela ngochulumanco isummit, kuba izakuphucula uMnquma, kodwa bamincile ukuba ngase yenzeke ngale ndlela ibhalwe ngayo. 
Uthe kumathuba azakuvela ngase kuqinisekiswe ukuba bayaxhamla, kuba banegalelo olumadla kuqoqosho. Emva kwale ngqungquthela, uMasipala unoxanduva lokurhweba abatyali, ngamathuba oshishino eMnquma."	not available
business	Isimemo kooSomashishini abafuna inkxaso	"Ingaba unqwenela impumelelo ngeshishini lakho elisakhasayo? Kwaye ucinga ukuba ungaxhamla kwinkqubo yeminyaka emibini 
yenkxaso yophuhliso loshishino? Ukuba impendulo yakho ngu-Ewe, uSAB Foundation umema bonke abanomdla ekubeni bafake izicelo zabo ingakumbi aboosomashishini abantsundu ekubeni bangene kwinkqubo kaTholoana Enterprise ka2018. 
Sele bengapha kwekhulu (100) oosomashishini abasakhayo kuwo onke amaphondo eli loMzantsi Afrika asele bexhamlile kule nkqubo kusukela oko yaqalisayo ngo2015, nawe ingalithuba kuwe. 
“Sikhangela abona bagqwesileyo ukuba bafake izicelo kwinkqubo kaTholoana ka2018, enikwa inkxaso yiFetola,” utshilo uBridgit Evans weSAB Foundation. 
“Sifuna uncedo lwakho ekufumaneni oosomashishini abagqwesileyo beli lizwe, abo bazingise kwimpumelelo abafana noBulelwa Ngoqo ongumseki weSunkissed Fashion kwisikhululo seenqwelo-moya eMonti.”  
Ukanti nokuba ungusomashishini okhubazekileyo uyakhuthazwa ekubeni usifake isicelo sakho kwiSAB Foundation. 
 Ukuba ishishini lakho sele lineenyanga ezintandathu liqhuba, futhi lingaphantsi kweminyaka emihlanu, ungathathelwa ingqalelo.  
Usuku lokuvalwa kwezicelo lungomhla wamashumi amathathu kule inyanga sikuyo (30 November 2017).  
Ndwendwela apha xa ufuna inkcukacha ezithe vetshe malunga nezicelo (www.sabentrepreneurship.co.za). 
 I-email ithi SAB@fetola.co.za okanye utsalele ku 0800 611 095."	not available
business	Kutyalwe iR502 million ezakudala amakhulu emisebenzi eMpuma Koloni	"ISIZA soPhuhliso lwezoShishino eMonti (East London Industrial Development Zone) ngoLwesine libhengeze utyalomali olungaphaya kwezigidi ezingamakhulu amahlanu eerandi kwiphulo eliza kudala imisebenzi engamakhulu amane anesihlanu. 
 
Esi sibhengezo senziwe yingqonyela yesi siza uSimphiwe Kondlo, ebhengeza ukuba inkampani yokuchwela nokugudisa idayimani, iMeek Mines, kwanenkampani eyenza iikhondom iNulatex SA ziza kuqhuba ushishino eMonti, emva kwesivumelwano esityikitywe phakathi korhulumente waseMpuma Koloni, esi siza kwanesebe loRhwebo noShishino kuzwelonke. 
 
UNeil Issacs wakwaMeek Mines uthi inkampani yabo iza kutyala iR423 million ngeenjongo zokudala imisebenzi ekwikhulu elinamashumi amahlanu logama uKingsley Tloubatla wakwaNulatex ebhengeze ukuba baza kutyala iR79 million ngeenjongo zokudala imisebenzi engamakhulu amathathu. 
 
UKondlo uthi omabini la mashishini, uMeek Mines noNulatex, angumzekelo weenguqu kwezoshishino kuba akhokelwa ngabantu abamnyama. 
 
UMphathiswa woPhuhliso loQoqosho ephondweni uOscar Mabuyane uthi olu tyalomali ngumfuziselo wokuba esi siza saseMonti yindawo elungileyo yokwenza ushishino. 
 
“Olu tyalomali luza kusinceda kule ngxaki yokumka kwabantu beshiya iMpuma Koloni besiya kwamanye amaphondo ngenxa yokungabikho kwemisebenzi,” utshilo uMabuyane.  
 
USekela Mphathiswa wesebe loRhwebo noShishino uBulelani Magwanishe uthi olu tyalomali lubonisa mhlophe ukuba inkqubo yabo yokuxhasa amashishini amnyama, iyasebenza.  
—"	not available
business	Ukulima okuzinzileyo kuhlwayela ikamva	"UKULIMA ngundoqo woqoqosho kuba kususa ikati eziko ze kwenze nengeniso. 
Kodwa ukulima nje ngaphandle kokusebenzisa imiqathango yokujonga ikamva lendalo kujika kube lilize. 
Le yindlela uBrad Ker-Fox waseJeffreys Bay ayiqwalasele ngayo imeko yokukokoswa komhlaba nezityalo zawo, ukuze izizukulwana ezizayo zithathise mhla kuphela amandla kubo. 
UKer-Fox, ngumfama okwangumanejala weeprojekthi zeABI Africa, iziko loshishino ngokwezolimo. 
Indlela yokulima kaKer-Fox ithi apho kuhlwayelwe khona imbewu, makwaziwe ukuba kukho izizukulwana ezizayo ezifuna ukuphinda zisebenzise kwalo mhlaba, ekulimeni nasekufuyeni. 
Ekunye noogxa bakhe kule nkquleqhu, abafana noosoqoqosho kwanabezendalo, uKer-Fox ukholelwa ukuba ukulima kubaluleke kakhulu xa kusenziwa oko ngokwemo ezinzileyo. 
Uthi ukungahoywa komhlaba ngabalimi, kubangela ukuba kutshabalale izityalo, amadlelo atshabalale kuquka neendawo zokunqanda amanzi. 
UKer-Fox uthi ukuba utatomkhulu wakhe, owayeyimbongi kwanomfama ngeminyaka yoo1950, ebengazange amkakaze ngolwazi lwezilwanyana ngengekho kwiinkquleqhu zokukhuselwa kwendalo namhlanje oku. 
Ngenxa yoku, iFama yoPhehlombane ngoMoya yaseJeffreys Bay (Jeffreys Bay Wind Farm) yagqiba kwelokuba mayizixhase iinzame zophuhliso lwezoqoqosho ngokuthi ifake inkxasomali kumaphulo ale ndawo afana neWonder Water Cattle Farming Project kwaneKruisfontein Emerging Cattle Farmers Herd Improvement Programme. 
UHlengiwe Radebe ongumlawuli wophuhliso lwezoqoqosho eJeffreys Bay Wind Farm, uthi imihlambi yinto efanele ukuxatyiswa ingakumbi kwiphondo elineelali elifana neMpuma Koloni."	not available
business	KuTsolo kuveliswa iingcaphephe zezolimo	"UMphathiswa Mlibo Qoboshiyane (ekhohlo) kuthweso zidanga eTsolo Agricultural and Rural Development Institute  
ISebe loPhuhliso lwamaPhandle nezoLimo beliphume ngendlu liyoxhasa amashumi amathathu anesixhenxe abafundi bezifundo zokukhathalela izilwanyana, ukusuka kwezifuywayo ukuya kwezasendle.  
Eli qela labafundi langena ngonyaka ka2015 nje ngabafundi bokuqala kwezi zifundo.  
Phantsi kolawulo lwenqununu yeli ziko uGqirha Nandie Ndudane bathe bakwazi ukufumana inkxaso engagungqiyo kumaziko afana neHealth and Welfare SETA (HWSETA) kunye noMasipala oMbaxa we-OR Tambo ukusuka ekuqaleni kwezifundo zabo ukuza kuthi ga ngoku. 
OkaNdudane udize ukuba umfundi ngamnye ebefumana imali yesephu (stipend) engamawaka amabini eerandi (R2 000) ngenyanga ngethuba befunda. 
UMphathiswa uMlibo Qoboshiyane ebephakanyiselwe phezulu esesona sitatanyisa sosuku, ekwagaxele isinxibo esigaxelwa ngoogqirha, waze wanikwa negunya lokuba adlale indima yokuba yingqonyela yeli ziko aze avule aphinde avale ngokusesikweni lo myhadala.  
Kumazwi okuvala ukhuthaze ngelithi, “Hambani ngentobeko kodwa nizithembe kuyo yonke indawo enifika kuyo”.  
“Thina bantu siphambi kwenu sokwenza konke okusemandleni ethu ukuze nifumane amathuba okuziphuhlisa ngakumbi ngemisebenzi,” utshilo okaQoboshiyane.  
Wongeze ngelithi uthethile neenkokeli kumaziko ahlukeneyo esithi makuvulelwe eli qela amathuba emisebenzi nophuhliso, kwaze kwabuya iimbalelwano ezithi urhulumente noHWSETA bakulungele ukunika inkxaso. 
OkaNdudane ubulele urhulumente ngokugqiba ekuvuleni ngokutsha eli ziko, ela ziko.  
Uthe eli ziko lithwala abantwana abasondeleleyo kumakhulu amabini ngenxa yokuba besenale yezilwanyana inkqubo. 
Enye yeengqonyela esezinamava uGqirha Sunshine Blouw uyale ngelithi, maliphele ixesha lokuba umntu ontsundu ame emgceni kumdlalo afanele ukuwudlala, kodwa makadophole imikhono asebenze ukuze abenako ukuzimela. 
Uthe eli phondo leMpuma Koloni lineenkomo ezingaphaya kwezigidi ezisixhenxe kwaye uninzi lwazo zezabantu abantsundu, watsho ekhalimela iintetho ezithi lihlwempuzekile eli phondo. 
“Boonyana neentombi zikaPhalo masingazidli ngokusikhupha ngeempumlo isiNgesi kodwa masigqwese ngeziqhamo, ngentsebenzo nangezenzo.  
“Xa iSahluko sama-25 sokubuyiswa komhlaba silungiswa yipalamente, kufuneka kuthathwe kanye ezi zifundiswa ziyofakwa kwimihlaba edinga ukusetyenzwa ukuze kuveliswe ukutya okuzakuthunyelwa kumazantsi eAfrika ngokubanzi,” kutsho okaBlouw. 
UPhilasande Dambuza oye wangoyena mfundi uphume emagqabini kuyo yomithathu iminyaka ubulele inkxaso yabazali noogxa bakhe watsho esithi abantu abatsha mabafunde ukuhlenga-hlengisa izinto ukuze nezifundo zibenexesha lazo elikhethekileyo. 
UQoboshiyane uthembise ngokuba bazokwenza konke okusemandleni ukuze esi sakhono banaso sibanike ikamva eliqaqambileyo."	not available
business	Asanqongophele amanina kwicandelo lezoshishino	"UMPHATHISWA wophuhliso loqoqoqsho kwakunye nezemali ephondweni uSakhumzi Somyo ukhuthaze amanina eMpuma Koloni ukuba azibandakanye kwezoshishino. USomyo ukuthethe oku kwindibano yamanina eli phondo ebibanjelwe eHemmingways eMonti.  
Uthe abasetyhini mabathathe amathuba avulelekileyo kwezoshishino, nakumasebe akhokelwe nguye. Uthe iMpuma Koloni ayisokuze ibeyinto ngapahndle kwegalelo labasetyhini. Isebe lophuhliso loqoqoqsho, kwakunye nezemali belibambisene namaqumrhu axhasa uphuhliso lwezoshishino, afana noSEFA, SMMs, kwakunye noECDC.  
USomyo ukwathe, noxa esanda amanina kwezoshishino, iyamxhalabisa into yokunqongophala kwawo kumacandelo awayefudula evuleleke kumadoda kuphela."	not available
business	Amashishini asakhasayo azakufumana inkxaso evela kurhulumente.	"Ibhunga lezoqoqosho elikhokelwe ngusodolophu weKing Sabatha Dalidyebo uDumani Zozo,  lingqubanise iintloko izolo ngeenjongo zokuxoxa nokufumana iimpendulo kwimiba engqonge ukudodobala koqoqosho kulo masipala. 
Le ndibano, nebizinyaswe ngamasebe ohlukeneyo karhulumente,  ize nezicwangciso namacebo okuphuhlisa uluntu ukuze kwande iqondo lokuveliswa kwabo bangamafama kunye nokusekwa kwamashishini azakuthi adlale indima ekuphuhliseni uqoqosho. 
“Olu phuhliso alunokwenzeka ngaphandle kokuba thina singumasipala sibonelele oosomashishini abasakhasayo ngezixhobo zokusebenza kwaye sibathengise ukuze baziwe kweli loMzantsi Afrika liphela.  
“Oyena mceli mngeni sijongene nawo  kukungabinamdla wokusebenza kwabantu sele umhlaba, amanzi nezixhobo zikhona, ingakumbi xa sithetha ngolimo lwamasimi,” kutsho uCllr Zozo. 
Oyena mba utsale umdla wabazimasi sisicwangciso sokubonelela abaniki zinkonzo noosomashishini abasakhasayo iSmall Medium Micro Enterprise ngemisebenzi karhulumente. La mashishini aye axhamle kancinci maxa wambi angafumani nochatha kwimisebenzi eyenziwa kwizixeko akuzo ngenxa yalawo sele ezingxilimbela.  
UXolile Nkompela ongusihlalo weANC kulo masipala uthe, “Amaxesha amaninzi, amashishini amancinci azibona echola imvuthuluka endaweni yokunikwa amathuba okusebenza kwimisebenzi efana nalo ujongwe ngamehlo abomvu luninzi wokulungiswa kohola wendlela uN2 noxabisa izigidi.” 
“Ukuqala ngoku sifuna ukufumana ingxelo ecacileyo ngako konke okwenziwayo ekuphuhliseni la mashishini, ukuze siqinisekise ukuba umgangatho wezoqoqosho weKing Sabatha Dalidyebo siwubeka apho kufanele ukuba uhleli khona,” utshilo uNkompela. 
Isebe lezoPhuhliso loQoqosho noKhenketho libethelele ukubaluleka kwezokhenketho, latsho lisithi urhulumente makazinikele ekulondolozeni indalo nokuphucula inkangeleko yamalwandle neendawo ezigcina izilwanyana ukuze zibenomtsalane kubakhenkethi.  
USizakele Gabula noyintloko yeli sebe uthe bazinikele ekufundiseni abantu ngokubaluleka kwamalwandle, nokuloba ukuze babenolwazi ngeendawo, izilwanyana neziqhamo ezikhuselwayo nekungavumelekanga zitshatyalaliswe.  
Uthe, nangona ukuloba ngeenjongo zokuthengisa kungeloshishini elihoyiweyo luluntu oluntsundu, eli phondo lingazityebisa ngalo. 
USodolophu uthe bazakuwunika ingqwalasela umsebenzi wabalobi, babonelelwe ngeendawo ezikhuselekileyo zokugcina iimbaza neentlanzi kwaye babonelelwe ngeendlela zokuzithutha bazise kwiindawo zokuthengisa.  
UNkompela uthe,  le ndibano ibihlakulela eyephondo engemigaqo yeli qela ezakubanjwa kule veki izayo, nalapho kuzakugxilwa ekuphuculweni  koqoqosho nokunikezelwa kweenkozo eluntwini."	not available
business	Usomashishinikazi uzakubaleka eGugulethu	"Ngomso, umhla we 16 kweyoMnga, kuzakubalekwa kwiRCS Gugulethu Race. Namhlanje sithetha noNondumiso Pikashe, usomashishinikazi oyinzalelwano yaseGugulethu eKapa, ukwanguye nomnikazi womdiliya omfaxangiweyo owaziwa ngelikaSes’fikile Wines. 
Uyimbaleki ekuthandayo oko, ekwalilungu leRCS Gugulethu Club. 
Isolezwe: Yintoni eyenza umdla ngeGugs Race kwiimbaleki ezifana nawe? 
Nondumiso Pikashe: Ndazalelwa kule lokishi yembali – kukho iinkumbulo ngayo. Indikhumbuza sisebancinci, sibaleka ezitalatweni zalapha, sidlala imidlalo efana no “black black mampatlie” kwakunye no “roundas” neminye. 
Sasingatyhafiswanga kukungabikho kweendawo ezilungiselelwe imidlalo. Lo mdyarho weembaleki kukubhiyozela oko sikwaziyo ukukwenza. Ayijonganga ekuphumeleleni imbasa nje kuphela koko nokuzigcina usempilweni. 
IS: Ingaba kukho ukukhula kulo mdyarho ukususela oko wathi wasungulwa? Ukuba kunjalo ingaba yintoni unozala wale mpumelelo? 
NP: Ikhule ngokumandla kuzo zonke iintlanga, nangokwesini. Kungenxa yobumbano esinalo njengeqela. Kukho uthando, ukuzinikela ngokuthi nibambisane, indlela evulelekileyo yonxibelelwano, inkuthazwano, ukuzingca ngombala omnyama no-orenji. Bubuhlobo obukhatshwa kukuthembana esibubonakalisa ekuzilolongeni nasemidyarhweni. 
IS: Ingaba abantu abaphumeleleyo kwezoshishino njengawe banendima emandla ekufanele bayidlale ekuphuhliseni iindawo zabahluphekileyo? Ingaba lo mdyarho waseGugs uyakunceda ekuphumezeni oko? 
NP: Ndiyacinga ukuba wonke ubani unendima anokuyidlala, ayiphelelanga kuthi bakwezoshishino. Baninzi nasebesidla umhlalaphantsi abanezakhono ezinokwenza igalelo elinokwenza umehluko. Abantu abanjalo banamava angasetyenziswa ngokufanelekileyo. 
 Lo mdyarho waseGugs uyinkuthazo kwiindawo ezininzi zasekuhlaleni. Ingumzekelo ophilayo wentlalo yoluntu. Siyancedana ngezithuthi xa sisiya kwimidyarho, nakwezinye izinto esikwaziyo ukuncedana ngazo. 
IS: Zeziphi iingcebiso onokuzinika iimbaleki eziqalayo ukubaleka kwiGugs Race? 
NP: Yonwaba, kodwa ulandele imigaqo yabo bajongene nomdyarho kwakunye namagosa endlela. 
IS: Isihloko somdyarho sithi, “uxolelwaniso” kuthetha ntoni kuwe oku, kwaye ngalo mdyarho lungaxhamla njani uluntu ngokubanzi? 
NP: Uxolelwaniso lithatyathwe kwelo lezepolitiki. Sithi ayingomsebenzi karhulumente kuphela ukwakha ubumbano. Wonke ummi weli unendima anokuyidlala ekwenzeni eli lizwe lethu lihle ngcono. Sayithathela kuthi ezandleni lo nto singamalungu eqela leembaleki laseGugulethu iGugs Athletic Club. So, kum uxolelwaniso luthetha ukuba ndiyazixolela mna, nokuqhubeka ebomini bam, emva koko lo nto iphumela nakwabanye."	not available
entertainment	Thandiswa Mazwai: Andiyi ndawo!	"UThandiswa Mazwai usazingomb’ isifuba nje ngemvumikazi eyindumasi, nethandwayo kumakhaya amaninzi ngenxa yelizwi nesingqi esisodwa somculo. UMazwai wagqobhozela kwiqonga lomculo ngokuthi azimanye neqela lomculo we-Kwaito iJack-knife. 
Yaba sisiqalo esinempumelelo kule nzwakazi. Kwibali ebeliphakwa yi-Sowetan ngalo mlonjikazi lihambisa lithi, nangona icwecwe lakhe lokugqibela lakhutshwa ngo-2011, liqulethe uncuthu lweengoma ezifana no-Ibhokhwe kunye no-Zabalaza nezisashukumisa uluntu kwiindawo zeendibano kuMzantsi Afrika jikelele.  
Emva kweminyaka yokuzuza iimbasa nokutsholoza kumaqonga  wehlabathi jikelele, udumo kunye nothando lwabalandeli bakhe alimothusi lo mlonjikazi okwangu mqambi nobefudula elilungu eliphambili lwe-Bongo Maffin. Nangona kunjalo, uMazwai uthi impumelelo ayiphathelwe kukuvuma kwakhe isamkhwankqisa kunanamhla oku.  
“Ndandihlala ndisazi ukuba bakhona abantu abacula ngcono kunam, zange ithi qatha eyokuba ndingafikelela kweli nqanaba,” utshilo uMazwai ngohambo lomculo wakhe. “Okona ndandikuqaphela kokokuba kukhona okuzakwenzeka eluntwini xa ndicula, abantu bandiqaphela ngakumbi xa ndicula,” utshilo. 
Italente yakhe yaqatshelwa ngumsunguli weKalawa Jazzme, uDon Laka owachukunyiswa kukuvuma kwakhe ngethuba lokhuphiswano lomculo lwe-Shell Road to Fame.  Waye wasiwa kuStoan Seate, uSpeedy no-Jahseed, sithathu eso sasidinga owasetyhini ukugcwalisa iqela labo leBongo Maffin.   
Isigqibo sakhe sokuzimela yedwa sophula iintliziyo ezininzi zabalandeli bakhe, kodwa uMazwai wayekholelwa ukuba elo yayilixesha lokuzenzela into efunwa nguye."	not available
entertainment	Yizokonwaba eBhayi ngoMgqibelo	"Ngunyaka wokuqala we-IsiXhosa Music Festival, kwaye kulindeleke ibeyinto ezakuqhubeka unyaka nonyaka. 
UMazizi Msuthu oququzelela lo myhadala uthi, “Lo ngumnyhadala wesiXhosa, apho zonke iimvumi ziyakube zicula ngesiXhosa, zinxibe isiXhosa kwaye kwanokutya kuyakuba kukutya kwesiXhosa. Ngumnyadala wokukhuthaza ulwimi lwesiXhosa, inkcubeko yobuXhosa kwanokuveza ngokuphangaleleyo ubumi, isiko nesithethe sikaTata uMandela.” 
UMsutu uthi, zonke iimvumi zesiXhosa ooZonke, Zahara, Ntando, Siphokazi, Camagwini, Berita, Poetic Soul, Asanda Mqiki, kuquka iimbongi uZolani Mkiva, Odwa Duru nabanye abaninzi bazakube beyinxalenye yalo mcimbi. 
Umnyhadala uqala ngo-12h00 emini umhla we-12 kuDecember 2015 ukuya kuma ngentsimbi yesibini kusasa ngomhla we 13 December 2015. 
Sibuza ngamathuba engqesho kulo mnyhadala, uMsuthu uthe: “Maninzi kakhulu, kangangokuba ezinye zeemvumi ezaziwayo zizakube zisebenzisa iimvumi zaseBhayi kwii- Drums, isiginci njalo njalo. 
Abaxhasi balo myhadala yiNelson Mandela Bay Municipality, Nelson Mandela Bay Tourism, Department of Arts and Culture, Umhlobo WeneneFM, SABC1, Sub Boardwalk, Sun Goddess, Bay West Mall nephephandaba I’solezwe lesiXhosa. 
“Bonke abantu bayakhuthazwa ukuba beze nezitulo zabo iiCamp Chairs ngela makhumsha. Ongenaso isinxibo sesiXhosa naye uyakhuthazwa okokuba eze, enxibe ngolo hlobo anqwena nathanda ngalo.” uqukumbele watsho uMsuthu. 
Mayidibane eNelson Mandela Stadium kulo Mgqibelo. Amatikiti axabisa i-R140 ukonyuka."	not available
entertainment	Ubumnandi bonke bukwiBerlin November	"LIPHINDE lafika lingxamile ixesha lokuba wonke umthandi wolonwabo ayokonwaba kwiBerlin November yaminyaka le  eNtabozuko (Berlin) kule mpelaveki. 
Kulo nyaka kubhiyozelwa iminyaka esithoba kususela ukuqala kwesi siganeko sitsala oosaziwayo mbombo zone zeli. 
Abaququzeleli balo mcimbi womdyarho wamahashe bakwaxhobe baf’ amacala belungiselela iqonga loMnyhadala woMculo iSummer Stage nengena kunyaka wesibhozo kususela oko yaqalwa. Eli qonga lalo mnyhadala liza kuba lelona liza kutsala amehlo nanjengoko namatikiti efikeleleka. 
“Lo msitho uza kube uneenkqubo ezicwangciswe ngononophelo kwanezinye ezifana neziyolo ezilungiselelwe abantwana, umnyhadala wokutya nomboniso wenkonzo yaseburhulumenteni. Iinkonzo zikarhulumente ziza kuquka amagosa aphuma kwisebe lezeMisebenzi aza kunceda wena ngemicimbi yeUIF nemiba yeCOIDA, ukuhlolwa isifo sephepha ngelixa wonwabele umculo weemvumi ozithandayo,” kuqhayisa abaququzeleli. 
Eqongeni kukho iimvumi ezinjengoSamthing Soweto, Zola, Cairo, Brian Temba, Harrison Crump, Bethusile Mcinga, Ikhona nabanye abaliqela. Abanye boosaziwayo abaxeliweyo abakuluhlu lweendwendwe baquka uOros Mampofu, Andile Nebulane, Dumisani Mbebe, Mbali Maphumulo, Sello Maake KaNcube, Vusi Thanda, Amaza Ntshanga, Noxolo Nomana, Lebo Gunguluza, Luyanda Potwana ukubalula nje kwabambalwa. 
Ezihamba phambili ngolu suku yifashoni, umculo, ulonwabo nokutya. 
Abaququzeleli balumkisa ngelithi abantu mabazifumanele amatikiti ngokukhawuleza kungenjalo baza kuphoxeka. 
Angaphezu kwekhulu amahashe aphuma kumaphondo afana neRhawuti neFreystata aza kubalekela ukuzophula ngolu suku. Umcimbi uqhuba ukuqala ngomso uLwesihlanu (25) nangoMgqibelo we26."	not available
entertainment	Bancumile abaphiwe ukutya nguMy friend	"UMonica Kokolo onamashumi amahlanu anesibini waseKhayelitsha eMdantsane ophila ngokujikeleza kuloliwe ethengisa iilekese, izipeliti nekhamfari, uthi abululanga kwaphela ubom kuye oko kuthe kwamiswa iintshukumo kweli lizwe.  
UKokolo akasenaye umyeni uhlala nabantwana bakhe abathathu, ungomnye wabaphiwe ukutya nguAhmed Mohamed nonevenkile kwisitrato sabo eKhayelitsha.  
UKokolo uthi noko oku ukutya kuza kukhathula kuba xa ejongile uza kungena nakweyesibini iveki kusekhona. 
 “Bekukokokuqala ndifumana iipasile zokutya oko ndeva kusithwa umasipala uza kusinika, asikakufumani apha. Ngesilala izisu zithe nca ukuba besingakhange sibonelelwe yile ndoda,” utshilo uKokolo. 
 Uthi ebebuya enazo iisenti qho xa ebuya emsebenzini eziphuma kwiilekese zakhe azithengisayo. UNokubonga Kotobe nongomnye wababonelelwe nguMohamed uthi bathandathu bebonke kowabo kwaye ngoku kuhleliwe nje ukutya kuyakhawuleza ukuphela, umntu utya nakangaphi efuna. 
 Uthi akaphangeli nakowabo akukho mntu uphangelayo baxhomekeke kwindodla.  
Uthi oku kutya bakuphiweyo umahluko kuwenzile kakhulu kubo.  
UMohamed uthi akakhange athandabuze ukunceda xa ikomiti ibize kuye iyokucelela uluntu ukutya.  
Uthi unobangela wokungathandabuzi kwakhe kukuba uncedwa kwaluluntu lwaseKhayelitsha."	not available
entertainment	Ezosasazo nesigama sesiXhosa	"Abezosasazo basoloko befumana ukugxekwa ngomgangatho wesiXhosa abasisebenzisayo emoyeni nasemaphepheni.  
Ndiyabavela ke, kuba ekusabeleni kwam ndiyafumanisa ukuba ubukhulu becala abenziwa kukugeza, koko kukuxakwa nangona lukho ke olo luchwe lokungeva kuxelelwa.  
Apha ekungaphula-phulini sele bexelelwa baziphendulela ngelithi akunqabanga ukufumanisa ukuba abo bathi bayabalungisa kwabona abagqibelelanga, kumanye amaxesha bayabalahlekisa.  
Kulapho bathi bakhethe ukwenza oko bakuqondayo ke. Nam ke andiziyekeli apha ekubagxekeni, kuba enokuba kubangwa yintoni na oko bububugwenxa, ubugwenxa ke buyathethiswa. 
Ezosasazo zinefuthe elimandla kuphuhliso lweelwimi. Zinako ukulutshabalalisa ulwimi okanye ziluguqule lube yinto engazange yabonwa. Apha ekugxekeni kwam ndithe make ndilungise uluntu ngezi mpazamo zabo, ndibayeke bona.  
Isizathu ke kukuba uninzi lwezinto abazithethayo nabazibhalayo bazifumana kwalapha ebantwini. Zizinto ezidalwa kukwehla kwezinga lomgangatho wesiXhosa emakhaya nasezikolweni. 
 Abantwana baphuma esikolweni bengakwazi ukubhala ngokukuko, babe bephuma kumakhaya ateketayo. 
 Abanye babantwana bathunyelwa kwizikolo ezingena siXhosa njengolwimi lwasekhaya, ze kuthi apha ekufundeleni umsebenzi kwabo, bazokuwa kula majelo ezosasazo ethu, basizele nesi sikwilikwili ke. 
Kukho amagama esiXhosa amaninzi ke angenzi ntsingiselo esiweva kwezosasazo naseluntwini ngokubanzi nekucingwa ukuba ngamagama achanekileyo noxa ewuphosile umhlola.  
Igama elithi “saziwayo” ligama elithandwayo kwaye baninzi abantu abanqwenela ukuba ngoosaziwayo! Eli gama alichanekanga ke ukuchaza le nto kucingwa ukuba lichaza yona.  
Wonke umntu unomaziyo, akukho mntu ungaziwayo. Kwaye nabo kuthiwa “ngoosaziwayo” banabangabaziyo.  
Elona gama lichanekileyo lelithi “indumasi” nelibalula ukuba lowo kusingiswe kuye unento adume ngayo, hayi aziwa ngayo. Wonke umntu uyaziwa, nokuba waziwa ngunina kuphela na. Kodwa asinguye wonke umntu othi abe nendumasi.  
Ukwakhiwa kweli gama kuthathelwa kumagama afana nala: indumiso, indumasiso, udumo. Elona gama lichanekileyo ke “yindumasi” endaweni kasaziwayo oxhaphakileyo kwabezosasazo.  
Elinye igama abalithandayo lelo lithi “ukudlala indima”. Eli gama lithathwe njengoko linjalo esiNgesini leziswa esiXhoseni ngokungathi asinalo elesiXhosa. 
 AmaXhosa azinzileyo engqondweni nekungabona bantu banoxanduva lokukhulisa abancinci akuthiyile ukudlala; ukupuca akuyekela abantwana.  
Ukuba ufuna ukuxabana namaXhosa dlalisa ngawo. Indima ayidlalwa esiXhoseni, iyenziwa. Elona gama lichanekileyo kukwenza indima, hayi ukudlala indima. Igama elithi “ukukhubazeka” lithathwe linjengoko linjalo esiZulwini laza kuthiwa gximfi esiXhoseni.  
Ligama elingenantsingiselo nongeke ulakhe ngokwegrama yesiXhosa, kungekho namagama wambi unokuwakhupha kulo. Elona gama lichanekileyo nelakhekayo ngokwegrama yesiXhosa lelo lithi “ubulima”.  
Eli gama lobulima ke litshabhiswe kukuba intsingiselo yalo kunaniswe ngayo esiZulwini, apho lithetha ukugula ngengqondo.  
Kukuphambanisa izinto ukuthatha intsingiselo yegama lolunye ulwimi uyise kolunye. Ubulima esiXhoseni ayikokugula ngengqondo kukubandezeleka ngokwamalungu omzimba. 
Abezosasazo bakhala ngomntu “onesikhumba esikhanyayo” okanye “onesikhumba esimhlophe” xa bethetha ngomntu “onkawu”. Ngelabo ke bazama ukungcendeza, bebhanxwa yipolitiki.  
Oku kuyafana nale nto yokufika kukhalwa “ngabantu bebala” xa kuthethwa ngabantu abalawu; kuthathwa isiNgesi sithiwe ntimfa esiXhoseni sinjengoko sinjalo, sibhanxeke ke ngoku.  
Ulwazi oluncinci luyimpoxo, kuba kukungaziwa kwemibala yolusu neyesikhumba oku kuxakekisa abantu. 
Ukuba bendinomhlaba owaneleyo bendisengabalula namanye amagama atenxileyo ekucingwa ukuba afanelekile.  
Andisafuni kuyichaphazela ke imivakalo-zwi kwabezeentengiso zikanomathotholo! Use ungazi nobuyazi ngenxa yokubizwa tenxileyo kwintengiso.  
Kambe ke oku akugcushuwa ilunjwe ngabezosasazo, kodwa isasazwa ngabo. Goba msenge iibhokhwe zikutye! 
Owenu kwisiXhosa, Nxuba."	not available
entertainment	Iinkcukacha zomngcwabo kaAkhumzi zibhengeziwe	"INKONZO yesikhumbuzo yomsasazi nomvelisi weenkqubo zikamabonakude uAkhumzi Jezile iza kubanjwa ngoLwesine. 
UJezile usweleke kwingozi yemoto kufutshane neKomani eMpuma Koloni ngoMgqibelo kusasa. 
Kwale ngozi inye isube umphefumlo wemvumikazi uSiyasanga Kobese nomdlali kamabonakude uThobani Mseleni. 
Nazi iinkcukacha zenkonzo yesikhumbuzo nomngcwabo: 
 Inkonzo yesikhumbuzo:  
Umhla: Lwesine, 3 Canzibe 
Ixesha: 14:00 
Indawo: Rhema Bible Church, Randburg 
Inkonzo yomngcwabo: 
Umhla: Mgqibelo, 5 Canzibe 
Ixesha: 09:00 
Indawo: Rhema Bible Church, Randburg 
  
Inkqubo yomngcwabo iyakuthi iyokugqityezelwa eWest Park Cemetery."	not available
entertainment	Umhlolokazi kaNkomfa ufun’ ukusasaza kuMhlobo Wenene	"UMHLOLOKAZI kaMfundis’ uNkomfa Mkabile, uUnathi Mkabile, uthi sel’ ekulungele ukushumayeza oomama bangoLwesine kuMhlobo Wenene FM. 
UMkabile ungenele ukhuphiswano loMhlobo Wenene lokukhangela abasasazi ababini basetyhini – omnye eza kungena kwinkqubo kaMama kaMa-Asi, ngelixa omnye eza kufakwa kwiinkqubo zolonwabo. 
UMama kaMa-Asi uza fulathel’ amaz’ omoya ekupheleni kwenyanga yoKwindla. 
Encokolela I’solezwe lesiXhosa emva kokuthumela idemo yakhe kwesi sikhululo, uMkabile ulikhuphe latsola ukuba yena uzifuna kuLelikaYehova Ihlabathi Nenzaliseko Yalo. 
“Kuba uLelikaYehova ujongene neemeko ezichaphazela oomama bangoLwesine emakhaya, emabandleni, emisebenzini, emitshatweni nakuzo zonke iinkalo zobomi,” utshilo. 
UMkabile, okwangumbhali wencwadi ethi Umhlolokazi Olidlolokazi, uthi le nkqubo imfanele kuba uyazana nezinto. 
“Abantu mabalindele ukomelezwa, ukuthuthuzelwa, ukuvuselelwa nentshumayelo enomoya kaThixo. Kuba lo mama unamava, uza kuthetha utshintsho olusuka emazulwini. UThixo uza nomfutho omtsha esebenzisa uMam’ uNkomfa,”  uMkabile uncokola ngomakulindelwe kuye xa ethe wangumsasazi. 
“Siza kuthetha ngoYesu osindisayo, sithethe ngezinto ezichaphazela oomama ezifana neziyobisi, intswelangqesho, umvandedwa, amatyala, ukufelwa ngabo sibathandayo nezifo ezinganyangekiyo, ” kutsho uMkabile. 
Uthi ungenele olu khuphiswano kuba enobizo lokuphilisa, lokushumayela, lokuthandaza nokukhuthaza. 
Uthi nanjengengxwelerha enamava, ukulungele ukuthandazisana nabantu neemeko abadibana nazo. 
“Ndiza kukwazi ukubabika kuThixo kuba ndiyazana nentlungu, ukonwaba, indlala nentlutha.” 
UMkabile uthi uLelikaYehova unenani elikhulu labaphulaphuli, yaye oko kuthetha ukuba umyalezo wakhe uza kufikelela kubantu abaninzi ngethutyana elincinane. 
“Kudala ndaba nomdla wokusasaza. Kudala ndafuna iqonga elifana nonomathotholo ukomeleza abantu. Bendikhe ndibanjwe kuMhlobo Wenene nakwezinye izitishi  ndishumayele kwaye ndithandaze,” kutsho uMkabile."	not available
entertainment	Ingaba usecicini lokuqhawuka umtshato kaWill no-Jada?	"UWill no-Jada Smith bakubethelele okokuba abasayi kuqhawula umtshato. 
Lo mdlali ophambili kumboniso bhanya-bhanya uMen in Black, ngoMvulo uthathe inyathelo elingaqhelekanga wazihesha kwakuko iingxelo zokuba yena nenkosikazi yakhe yeminyaka elishumi elinesixhenxe bakhethe ukushiyana. 
Umtshato ka-Smith no-Jada Pinkett Smith ubuthande ukuba sematheni iminyaka eliqela kungoku nje. 
Kodwa ngoMvulo, umnatha weendaba zolonwabo uRadar Online udize ukuba esisibini sikhethe ukohlukana kwaye sizakwenza isibhengezo soku ekupheleni kwexesha lasehlotyeni. 
USmith, onamashumi amane nesithandathu, ukhuphe ingxelo kwikhasi lakhe likaFacebook esithi: “Naphantsi kwazo naziphina iimeko andibuphenduli ububhanxa. 
Mna no-Jada asiqhawuli mtshato!!” 
USmith wongeze ngelithi ukuba bakhethe ukuqhawula umtshato “ndiyafunga ndakuba ngowokuqala ukunixelela!” 
UPinkett Smith, ominyaka ingamashumi amane nesithathu, osandul’ukuvela kumboniso bhanya-bhanya othi “Magic Mike XXL” nakwinkqubo yolwaphulo-mthetho kamabonakude uGotham, wazimanya no-Will Smith ngonyaka ka-1997. 
Esibini ngabazali ku-Jaden Smith ongumdlali wemiboniso bhanya-bhanya, kunye no-Willow Smith oyimvumi eminyaka elishumi elinesine."	not available
entertainment	UMiss SA ka2022 angaphuma eSteke	"UAYANDA Tloti uzelwe ngomhla we14 kweyeThupha kwiminyaka engama24 eyadlulayo, kwaye ngolu suku kulo nyaka, uza kube efinca iminyaka engama25 walibonayo ilanga. 
Ikwayile nyanga inye apho aza kube econdoba phambi kwenginginya, enethemba lokuthwala isithsaba sikaMiss South Africa 2022. 
Inkaba yakhe ikwilali yaseMakhetheng eSterkspruit eMpuma Koloni. Oku kumenza azingce ngokubayintombazana yasezilalini. 
Akamhlanga nje kuphela, kodwa ukwabonakalisa iimpawu zobunkokheli kwaye ukrelekrele. 
UTloti unesidanga seYunivesithi yaseRhawutini (UJ) kwiFine Arts. Sesi sidanga esimenze azivulele iAdnaya Art yeendidi zemizobo yakhe ayenze ngezandla zakhe. 
Kule nyanga kaCanzibe, yena neenzwakazi ezimbini zaseMpuma Koloni baye babhengezwa njengabaza kukhuphisana nezinye iinzwakazi kwiTop 30. 
Encokolela I’solezwe, uTloti uthi unethemba lokuba itayitile kaMiss SA iza kulala eMpuma Koloni. 
“Kwale yokuba ndibe kwiTop 30 ithetha lukhulu kum. Yintoni ke engandivimba ukuba ndingayi phambili? Ndikholelwa ukuba sinako ukuphumelela,” kutsho uTloti. 
Uthi sele kukuninzi abakuzuze kuqeqesho lukaMiss SA kususela oko beqalile nalo. 
“Sixhotyiswa ngako konke, nokuba ubani akanokuphumelela, kodwa zininzi iimfundiso aza kuphuma nazo.” 
UTloti uqale eneminyaka eli13 ukuzibandakanya noonobuhle. Ebehlala ebukela iinkqubo eziliqela zefashoni kumabonakude. Uthi nkqu nomama wakhe behlala ethe ntshoo amehlo wakhe kumabonakude, ezibukelele uMiss SA. 
Eli gqiyazana likwakholelwa ukuba lonke inina elinomdla wokungenela uMiss SA lingenza njalo kuba olu khuphiswano lufuna iingcinga ezikrelekrele ngaphezu kwendlela ubani abukeka ngayo. 
“Lonke inina elifuna ukuzixhobisa nokuzifundisa lingangenela,” kucebisa uTloti. 
Uthi naye ucetyiswe sisihlobo sakhe ukuba angenele. 
“Wandibuza ukuba ndingathini ukungangeneli ndakube ndingumntu okhathalela abanye, obeka abanye kuqala, nophucula iimpilo zabo bandingqongileyo.” 
UTloti uthanda uBasetsana Khumalo owaba linina lokuqala elintsundu ukuphumelela uMiss SA ngo1994, uthi xa ejonge uKhumalo ubona yena. Uthi wahlala embona rhoqo nanjengoko bengena ecaweni enye. 
Le nzwakazi egqame phakathi kwezinye ngeenwele zayo ezimnyama, ezinkulu neziqaqambileyo, isikhumba esintsundu esikhazimlayo, ikwadize ukuba ayingomsebenzi mninzi ukukhathalela isikhumba sayo, unwele nomzimba wayo kuba zezendalo. 
UTloti ugqibezele ngokukhumbuza amanina ukuba mawaphakame azimele, azixhobise, azi amalungelo awo. 
Xa uvotela uTloti ungangena kwiwebhusaythi kaMiss SA, kwa-www.misssa.co.za uye kuVOTE NOW ukhethe uAyanda Tloti."	not available
entertainment	Ugalelekile umnyhadala weMaskhandi!	"Emva kokuqaphela ukungaselwa so komculo woMaskhandi ngabaququzeleli beminyhadala ingakumbi kumasipala ombaxa wesiXeko seKapa, nangonanje kukho intlaninge yabalandeli bolu hlobo lomculo, ijelo losasazo iZibonele FM iye yathathela kuyo uxanduva lokuphuhlisa lo mculo, yaseka iMaskhandi Arts & Cultural Festival nethe yaba ngundabamlonyeni kweleentlanzi.  
Kungokunje inomyhadala weMaskhandi obanjwa nyaka nanyaka nonjongo yawo ikukuchulumancela nokulondoloza inkcubeko yamaAfrika ndawonye nokuphuhlisa iilwimi zeMveli, phofu kugqanyiswa ookracaza betalente.  
Eli phulo lisungulwe ngo2016 kwaye uhlobo elamkelwe ngalo libangele ukuba esi sikhululo siqiniseke nangakumbi ukuba lo mnyhadala usingathwa minyaka le nangona nje kungekho nkxasomali yokusigcina esi sibane sivutha.  
Le minyhadala idibanisa, itsalela ndawonye abahlali, amashishini asakhasayo, ulutsha, amanina, imibutho yabahlali, amaziko ezosasazo kwakunye nabatyeleli abaphuma mbombo zone zesiXeko seKapa minyaka le, besiza kubhiyozela ubuncwane balo mmandla kwakunye nokwahlukahlukana kweenkcubeko nemveli, ndawonye nokubonisa iimveliso zosomashishini basekuhlaleni.  
Oku kuba negalelo nasekukhuthazeni ubumbano kwintlalo yoluntu nophuhliso lwezoqoqosho lwendawo esingathe lo mnyhadala kwakunye nezo zingqongileyo, kananjalo unika abantu baseKhayelitsha neziphaluka ithuba lokufuthelana kugcotyiwe.  
Umculo woMaskhandi ukhula ngendlela emangalisayo kwiilokishi zabaNtsundu ezifana neKhayelitsha neziphaluka kwaye oku kungqinwa nayintathonxaxheba yabaphulaphuli kwiinkqubo ezintathu zeZibonele fm; Ezakuthi iingoma, Siguguth’unxweme ne-Isisele Solwazi.  
Ezi zezona mbalasane zeenkqubo apho udlalwa khona lo mculo nalapho umbhexeshi wenkqubo iSiguguth’unxweme othe waphumelela imbasa yeSATMA ngo2017 lo gama ezinye zaya kukroba kumagqibela-kankqoyi eeNational Community Radio Week Awards 2018 (NCRW)."	not available
entertainment	Imvumi ephandlwe ngumsasazi yenze icwecwe	"IMVUMI yeMaskandi, INkunz’ encane, ingene estudiyo yenza ingoma iphandlwe bubuhle bukaLisakhanya Pepe ongumsasazi weendaba zesiXhosa kumabonakude. 
Le mvumi ikhuphe icwecwe elitsha elithi ‘Lisakhanya’ –  elithiye ngalo msasazi. 
Eli cwecwe lineengoma ezilishumi ezinjengoNdasebenza, Isono, Magomanzi, Lisakhanya, Bagwazana bodwa, Phindile, eMbizana, Ntombemhlophe nezinye. 
INkunz’ encane, 29, egama lokwenene linguSilungile Mralatya, ngunyana wegqala lemvumi yeMaskandi uNkunzemdaka. 
INkunz’ encane ibhala le ngoma emva kwethutyana iman’ ukubhala ngoLisakhanya kumaqonga onxibelelwano, imncoma kwaye isithi uLisakhanya linenekazi engathanda ukulazi ngcono. 
“Into ebangele lo nto kungokuba bendihleli ndizincokolela ndisithi ndiyamthanda, ndimane ndimxhoma kuFacebook, abantu baze bathi ngeke lo sisi uyamthanda,  kutheni ungaqambi ingoma ngaye, kwasukela apho ke,” INkunz’ encane ibalisela I’solezwe lesiXhosa. 
Eli cwecwe lilandela ingoma yeNkunz’encane ethi Ndimkhumbul’ uZintle. Lowo nguZintle Mbusi woMhlobo Wenene FM. 
“Yindlela endibahlonipha ngayo ngokuba bangabantu ulutsha olujonge kubo,” kucacisa le mvumi. 
Le nzalelwane yaseMbizana ithi yenza oku kuba neemvumi zaseKZN ziyabahlonipha abantu abadumileyo kwela phondo kwaye ziqamba iingoma ngabo. 
Kweli cwecwe iNkunz’ encane isebenze noQhoshangokwenzakwakhe waseKZN  kunye noNtombemnyama waseMatatiele. 
Uthi uncoma ubuhle bukaLisakhanya kule ngoma ethi Lisakhanya, waze wakhetha ukubiza necwecwe kwangaye. 
“Ndimncoma ubuhle bakhe nokuthi xa ehamba uhamba kamnandi. Ubuhle bakhe buyingxaki.” 
Eli cwecwe liza kufumaneka kwiivenkile zomculo kungekudala."	not available
entertainment	UKhozi FM luzigudla noluntu ephondweni	"Namhlanje uKhozi FM luzakube luseMthatha naseBhisho, lisasaza ngqo iinkqubo zalo.  
Inkqubo yeBhrakfesi yesi sikhululo izakwenzelwa kwirenki yeeteksi eMthatha apho abasasazi besi sikhululo bezakube bedlulisa ngeekhalenda kuluntu.  
Emini emaqanda, esi sikhululo sizakube siseBhisho, abanye abasasazi babeseMonti, kuqhutywe inkqubo de kubethe intsimbi yesithathu. Inkqubo yasemalanga (ngentsimbi yesithathu) izakwenzelwa eSteve Biko Monument eQonce.  
Abafundi bephephandaba I’solezwe lesiXhosa babonakalise ukusamkela esi sikhululo ephondweni ngethuba bethetha kuFacebook wethu izolo, bambi bebuza ukuba lifika nini okanye lifumaneka phi kwezabo iindawo. 
Nazi izimvo zabo  
Thobeka Finca: Linyathelo elihle kakhulu eli, kaloku masikhumbuleni ukuba abona baphulaphuli boonomathotholo ngabantu esele bekhulile ngoba thina iimini ezi sisetorhweni. Ndithi ngxatsho ke kuKhozi FM.  
Sanele Mbilini: Leyo into ithetha ukuthi uMhlobo Wenene mawunyuse iikawusi kuba ukhuphiswano lunzima.  
Yethu Nto Ka Dorana: Masilibulele eli nyathelo, kuhle ukufumaneka kwesikhululo esikhuluma olunye ulwimi lwalapha eMzantsi, sesizokhona ke nathi ukuthi sikhulume ngempela. 
Tanduxolo Mpekelana: Hey Ngobe noMchunu bafikile uGudla uzoyeka ukhonya yedwa. 
Sizwe Luthando Solombela: salibulelela ukhozi nathi e-EC (Mpuma Koloni)."	not available
entertainment	Yiwaya-waya imoto yocingo eMakhanda	"UMnyhadala woBugcisa kaZwelonke (NAF) eMakhanda ubuyile, kwaye uqhubekeka esidlangalaleni kulo nyaka emva kwesithuba seminyaka emibini sokumiswa yikhorona. 
Lo mnyhadala uqala ngoLwesine, umhla we23 kweyeSilimela de ibe ngowesithathu kweyeKhala 2022 . 
Kwiqonga lemiboniso (exhibitions) sikuphathele imiboniso  edidiyelwe eMpuma Koloni. 
INqaba yeSizwe 
IFort Calata Foundation ibambisene neYunivesithi iRhodes bakuphathela iNqaba yeSizwe – The Exhibition. 
Lo mboniso ngomnye wemisebenzi yeFort Calata Foundation emayela neCradock Four. Lo msebenzi unomfanekiso oneefreyimu ezingama24 ezibizwa ‘iNqaba’ kananjalo nenkqubombaliso emfutshane ebizwa ‘Thina Sizwe’, neveliswe ngokuncedisana neNational Arts Festival. 
Lo mboniso ufundisa umbukeli ngegalelo losapho lakwaCalata kumzabalazo owawuchasene nobukoloniyali kwakunye nocalucalulo. Kumboniso othi ‘Thina Sizwe’ kukho uAlbie Sachs owayekade eyiJaji kwiNkundla yoMgaqosiseko, uGqr Allan Boesak owayekwiUDF kwakunye noNomonde Calata ongumhlolokazi kaFort Calata – nosithatha asibeke kwimbali yobunkokeli nomzabalazo wabantu baseCradock ngexesha likaJames Arthur Calata nendlela abe nefuthe ngalo kwindawo yaseLingelihle ngeminyaka yoo1980. 
Kumboniso othi  ‘iNqaba – A Photographic Exhibition’ ulandela kakuhle ibali likaFort Calata, Matthew Goniwe, Sparrow Mkonto noSicelo Mhlauli. Kulo mboniso kukho imifanekiso yosapho kwakunye namanqaku amaphephandaba naza kuchukumisa umphefumlo kwaye uze nemibuzo kwabo banamava oku. Lo mboniso uza kuqhutyelwa eAfrica Media Matrix, nalapho kukho isikolo sezifundo zobuNtatheli eRhodes University. 
Waya–Waya…Imoto Yocingo 
Igama lalo mboniso lithathwe kwisigama sengingqi esithetha  imo yempithizelo okanye isiwiliwili. 
Iindawo esihlala kuzo zithe gabhu enkunkumeni, nto leyo ethi ibeke wonke ubani emngciphekweni wempilo emaxongo. UMzantsi Afrika uzifumana uphefumla ngenxeba nanjengoko oku kuchaphazela oomasipala abasemaphandleni nasezidolophini – emakhaya nakuzwelonke nabazifumana benyuka umnqantsa ukuqubisana nale ntlekele. 
Iinjongo zalo mboniso kukuguqula iindawo zokulahla inkunkuma eMakhanda ibe zezicocekileyo nezinomtsalane. 
Iintsuku ezintathu zalo mnyhadala ka2022, uNyaniso Lindi uza kuvula iBackshack Studio yakhe kwilokishi yaseJoza iyure enye kusuku nganye. Ababukeli abambalwa bamkelekile ukuyokubona uWaya Waya… Imoto Yocingo. Kwalapha kuza kubakho ezimuncis’ iintupha kwanokungcamla irhangqa yeKwande Craft Gin. 
Amaxesha alo mboniso aphakathi kweyesithathu neyesine emalanga ngoLwesibini, ngoLwesine nangoMgqibelo. 
Marikana 10 Years On 
Ngomhla we16 kweyeThupha ngo2012 amapolisa oMzantsi Afrika adubula abulala abasebenzimgodini abakuma34 ababeqhankqalaza eMarikana kuMntla Ntshona. 
Amadoda alishumi – awayeqhankqalaza kwanabo babengeyonxalenye yoqhankqalazo, amapolisa kuquka noonogada ababeqeshwe yinkampani iLonmin,  babesele bebulewe kwiiveki ezikhokelela kuloo mini yeshwangusha. Yiminyaka elishumi kususela oko kwenzeka oku, kodwa akukho namnye owabanjwayo ngale mpalalogazi. Iintsapho ezingama44 zisakhangela ubulungisa. 
Umboniso othi Marikana, Ten Years On: What We Lost in the Shootings udibanisa imizobo entlobontlobo eyenziwe ngamalungu ezi ntsapho athe athabatha inxaxheba kuqeqesho lobugcisa bokuzithuthuzela olwenziwe yiKulumani Support Group neAfter Marikana engumsebenzi kaPaul Botes noNiren Tolsi obalisa ngeziphumo zale mpalalogazi kwezo ntsapho noluntu oluchaphazelekayo. 
Lo mboniso uveliswe nguZodwa Skeyi-Tutani. 
We Regret To Inform You 
Apha uWezile Harmans ukhangele inkxwaleko nobunzima bemihla ngemihla. Ukuncipha kwamathuba okufumana umsebenzi eMzantsi Afrika . Lo mboniso ujonge abo baphila ngaphandle kokusebenza, abakhangela umsebenzi, abafumana umsebenzi, abalwela ukugcina umsebenzi nokuphulukana nezikhundla ebekufanele zisinika uzinzo. Kulo mboniso, uHarmans uthi nangona amagama athi we regret to inform you eyinxalenye yobomi bethu, kodwa ufuna ukwazi ukuba siye sizive njani xa sinikwa ezi ndaba. 
Xa ufuna ukubona lo mboniso ungaya eStudio Gallery 1, eRhodes School of Fine Art ngomhla we25 nama26 kuJune ngentsimbi yesithathu ukuya kumkhono emva kweyesine emalanga."	not available
entertainment	UMfundi Vundla ugxothile kwakhona	"Ngokomthombo weendaba i-Times Live, abanye babadlali abaphambili beGenerations: The Legacy badliwe lizembe. Aba badlali baquka uDenis Zimba, odlala uMary, * -Asanda Foji, odlala uSimphiwe, * -Ivy Nkutha, odlala * -Gog Flo. Bonke kungekudala bazakuphela emehlweni basale ezintliziyweni. 
Kukholeleka ukuba iGenerations, ineengququ efuna ukuzenza, ngoko ke igqibe ekubeni igxothe abadlali abangenagalelo kuyo. Kanti kukwavakala ukuba baninzi abadlali bayo abangekahlaziyelwa izivumelwano zabo zengqesho. Osasaza ulwazi kwiGenerations: The Legacy  uGaaratwe Mokhethi uxelele iTimes LIVE: “Asinakuwangqina okanye siwaphike la marhe kodwa ke ingxelo esesikweni sizakuyixhoma kwikhasi lethu lomnatha kungekudala.” 
Kusenjalo iGenerations ,  The Legacy, ilusunduzile Uzalo, yabuyela esikhundleni sayo, phaya encochoyini. Ngokweengxelo zeenkcukacha-manani zikamabonakude, iGenerations: The Legacy, kwakhona ngowona mdlalo ubukelwa kakhulu kweli. 
Itelenovela kaSABC 1, Uzalo, lenze isiphithiphithi kwii-ofisi zeGenerations kutshanje ngethuba lusothula encochoyini lo mdlalo. Ukuvakala kolu daba kwiiveki ezimblawa ezidlulileyo, umsunguli weGenerations, uMfundi Vundla wathi akabethelwa nangu do, wabe wabuya ethubeni esakuluva ulwamvila, watyhola Uzalo ngokuba iimbono zakhe. 
Ukuthi gcobho ebhotolweni komdlalo Uzalo akubanga thuba lide. Iinkcukacha-manani zikamabonakude zakutshanje ezipapashwe ku-TVSA, zibonisa iGenerations ibuyele esihlalweni sayo ngamanani ancumisayo, * -5,892,000, phantse ibengu-100,000  wonke ukogqitha Uzalo."	not available
entertainment	Icwecwe likaCosa lokuhlangula abaxhwalekileyo	"UTHE akubona ukuba ukuphathwa gadalala kwamanina kuvamile, wakhupha icwecwe elithi ‘Ndehlile Ndizonihlangula’ ukuze agqithise umyalezo ocacileyo oqhutywa lilizwi leNkosi. 
Icwecwe leGospile likaLubabalo Cosa elineengoma ezilishumi, liphehlelelwe ngokusesikweni kumsitho obubanjelwe edolophini yaseNgqushwa ebutsheni bale nyanga. 
Iingoma ezenza ubani omameleyo aziphindaphinde xa ezidlala, ziquka ethi NguYesu Onamandla, UnguMadida, Noziyolo, Endlini kaYehova nezinye. 
UCosa, 32, yinzalelwane yelali yaseWesley eNgqushwa. 
Eqala nje ukucula ngo2012, waseka iqela lomculo elibizwa Annointed Gospel Group nalapho wayekwakhokela kweli qela. 
“Sakhupha icwecwe elalibizwa Lord is the Creator elalineengoma ezilishumi,” kutsho uCosa encokolela I’solezwe lesiXhosa. 
UCosa uye wakhetha ukuzimela geqe njengemvumi yegospile ngo2015. Ukususela ngoko sele ekhwele eqongeni neemvumi ezaziwayo kwigospile eziquka uPhumla Mfene, uKhanyisa Sabuka noLuleka Mhlanga. 
“Kulapho ndiye ndashicilela khona elam icwecwe phantsi kweprodyusa eyaziwayo uSiyabonga Hlekani eQonce,” kubalisa le mvumi. 
Uthi igama lecwecwe lakhe elithi Ndehlile Ndizonihlangula ulicaphule kwiNcwadi eNgcwele (Eksodus 3:7). 
“Yingoma endiyenze ngo2019 ngethuba bekuxhaphake iziganeko zempathombi ngakoomama nodade bethu,” kutsho uCosa. 
Eli cwecwe sele lifumaneka kuyo yonke imingxili ethengisa umculo kwi-intanethi."	not available
entertainment	Akanangxaki yokudlala indawo yobugqwirha	"UMDLALI odlala indawo yokuthakatha kumdlalo Igazi, uthi uyakuqonda ukukhathazeka kwabantu aboyika inyoka njengokuba ingumyeni wakhe kulo mdlalo odlala rhoqo ngeeCawe kuMzansi Magic. 
UZikhona Sodlaka odlala indawo kaS’cotho onomyeni oyinyoka uMgcezulu, uthi akanangxaki nendawo ayidlalayo futhi uyakuqonda ukukhathazeka kwabantu. 
Igazi belidlala isiqendu sesibini izolo. Ukuqala kwalo kwiCawe yeveki ephelileyo, abantu bebekhalaza besithi boyika inyoka uMgcezulu. 
UZikhona uthe, indawo ayidlalayo iyinxalenye yomba oxoxwa ngalo mdlalo, ngokuhamba kwexesha abantu bazakuyiqonda ukuba kutheni edlala le ndawo. 
Uthe uS’cotho noMgcezulu babetshatile bethakatha, kwaye kuthe xa kusweleka uMgcezulu, uS’cotho wenza ukuba umoya wakhe ungene kule nyoka waze wayibiza ngomyeni wakhe, ukuze baqhubeke benze izinto abebezenza esaphila. 
“Ndiyavuya ukudlala le ndawo, kwaye ndiphandile ngobugqwirha, ndafunda ngabo ukuze ndazi ukuba bangabantu abanjani, abaphila kanjani,” kutsho uZikhona. 
“US’cotho ungumntu ongavani nokudibana nabantu, akanamhlobo ngaphandle kukaMgcezulu nomzala wakhe uNomarashiya. Yiyo le nto ezihlalela endlini enguronta futhi enxiba into enomnqwazi ofihla ubuso,” utshilo uZikhona."	not available
entertainment	UX-Blou uza nobungcwele bukaThixo	"EBESELULA naye ngokweminyaka ngethuba ebona uMsawawa kumabonakude ezenzela igama njengemvumi encinane yekwaito, waze wakhuthazeka. 
Kodwa namhlanje, uXoliseka Blou, 28, sele eyimvumi yegospile enecwecwe layo. 
UX-Blou, nelona gama asele edume ngalo emculweni, ukhupha ukracaza wecwecwe elibizwa “Ubungcwele bukaThixo”. 
Eli cwecwe likaX-Blou, lineengoma ezilishumi elinanye. 
Encokolela I’solezwe lesiXhosa, uthi ukhule enomdla wokucula umculo wegospile okanye iR&B. 
“Ndakhuthazeka kakhulu xa ndibona umntwana olingana nam ecula, evela kumabonakude nonomathotholo, kodwa ke ingxaki yam yayiyeyokuba mna andifuni kwenza ikwaito njengoMsawawa, kodwa ndifuna ukwenza iRnB okanye igospel,” kuncokola uBlou. 
Le nzalelwane yaseDimbaza ithi nangona yayiyithanda igospile kodwa yayisithi ngumculo oculwa ngamanina. 
“Ongasekhoyo ubhut’ Lundi Tyamara, yaba ngumntu wokuqala oyindoda endambona ecula olu hlobo lomculo, kulapho ndakhuthazeka khona,” kutsho uBlou. 
Uthi uqale uyilandelela igospile esikolweni samabanga asezantsi. 
“Kuba ndandidlala ibhola esikolweni, kodwa utitshala womculo wandiyekisa yona kuba endifuna kwikwayala yomculo,” utsho. 
Ngo2005, uBlou udibene noLuthando Mzi, nosele eyimvumi kungoku nje naye, baqala ukubangabahlobo abathanda umculo kunye. 
Ngonyaka ka2011, bobabini uBlou noLuthando Mzi, baye baqala ukushicilela umculo kwiDay Care Centre yaseDimbaza, beqala iqela lomculo elalibizwa ‘Victors of Tomorrow’. 
Emva koku, uBlou uthi wakhetha ukuzenzela elakhe icwecwe kodwa akwalunga. Ngo2016 uBlou waya eRhawutini ngeliyokufuna umsebenzi, waze ngo2017 elapho, washicilela icwecwe elibizwa ‘Sikhonza sinamanxeba’. 
“Umculo wam ngumculo wevangeli futhi ndidumisa, ndiphakamisa uThixo ngawo,” utsho. 
Ndiwenzela wonke umntu, omncinci nomdala, olikholwa nongelokholwa ngoba ndiyashumayela ngawo ebantwini,” kutsho le mvumi. 
Icwecwe likaBlou elitsha lineengoma ezifana no-Ubonakele kuSirayeli, Haleluya, Ndincede Nkosi, Sophelelaphi, I am a living testimony nezinye. 
Eli cwecwe liyafumaneka kwiivenkile zeintanethi okanye ubhalele uBlou kuFacebook: @Xoliseka Blou okanye umthumelele i-email ku: xolisekablou@gmail.com"	not available
entertainment	ULee Duru uzibandakanya nonomathotholo weli phondo!	"ULEE Duru nowaziwa kakhulu kwiqonga likanomathotholo nakumabonakude, uzibandakanya nesinye sesikhululo sephondo leMpuma Koloni. Ukuqala kwenyanga kaCanzibe/ Meyi, uDuru uzakube eyinxenye yenkqubo yeBhrakfesi, iDaron Mann Breakfast Show kwiAlgoa FM.  
Le nzwakazi, neyaqala ngekhono layo lokusasaza kwisikhululo sikanomathotholo i-Ubuntu Radio eBhayi, kungoku nje waziwa njengomdlali wemiboniso, ilizwi kwiinkqubo zikamabonakude kunye nomenzi wemiboniso, ukhethe ukubuyela ekhaya eBhayi ukuze ancedise ekusasazeni iDaron Mann Breakfast Show.  
UDuru unamava akhatshwa yimpumelelo kwimiboniso neqonga likamabonakude woMzantsi Afrika, esebenza kumajelo aliqela. Siyamazi ngendima yakhe kumdlalo kaLeon Schuster, uMama Jack ngo2005, iHome Affairs ngo2007 kunye neZambezia ngo2012. Wakhe wangumlawuli (director) womdlalo wamaqhula weSABC 2 iStokvel, ngokunjalo waze wasebenza njengomvelisi kwimidlalo yePenguin Films.  
Akaphelelanga apho, uDuru usebenzele neenkampani ezifana neTransnet Port Terminals, Transnet SOC Ltd, iNMMU Business School kunye neGeneral Motors SA. ULee uthetha iilwimi ezifana nesiXhosa, isiNgesi kunye ne-Afrikaans.  
Ephawula ngokungena kukaDuru kwesi sikhululo, uAlfie Jay olawula imisebenzi eAlgoa fm uthe: “Unezimvo, undwebile kwaye unamava afeleyo kwiqonga leendaba nakumashishini, loo nto imenza uLee akulungele ukuzibandakanya neli qela ngokunjalo nesikhululo se-Algoa FM.” Yena uDuru uthe: “Andikwazi kulinda ukubasemoyeni noDaron kunye noCharlton Tobias, iinkcubabuchopho zosasazo ezimbini endihleli nazo iinyanga ezimbini eStudio, ndifunda ngeentambo nokuba bangabantu abanjani.  
Ngoku ndilinde ithuba lam lokongeza izwi lam kweli qela, kwaye ndinxulumane nabaphulaphuli beAlgoa,” utshilo uDuru.  
“ULee ungene twatse kuthi ngokukhawuleza, kwaye sifuna ukubona ukuba sakubanjani xa sisobathathu emva komboko,” utshilo uMann. “Esiqiniseke ngako, iDMB ayiphindi ifane,” utshilo."	not available
entertainment	Uzibeka phantsi umdlali we-7de Laan!	"KUPHINDE kwabhengezwa ukuba kukho omnye oyishiyayo iHillside, uDiaan Lawrenson, odlala indawo kaPaula Van der Lecq, naye uyashenxa kumdlalo i7de Laan.  
Kodwa ukuhamba kwakhe ayikuko okusisigxina, nanjengoko abalandeli bakhe bezakuman’ukumbona.  
ULawrenson, 38, ubuyela eKapa, nalapho azokube ehlohla eAfda Film School. Ayizokubalinyathelo elilula kuLawrenson, nanjengoko kukho nosapho kunye nomsebenzi phakathi, kwaye ukwamatasa-tasa esenza isidanga sakhe seeMasters kwizifundo zeTV and Theatre.  
Othethela i-7de Laan uRosa-Mari Erasmus uthe: “uDiaan uthabathe isigqibo sokulahla njengomdlali ophambili we-7de Laan… Kodwa uzakuhlala eyinxenye yeqela le-7de Laan.”  
Lo mdlalo akuntsuku zatywala uqalise nesizini yawo yeshumi elinesibhozo, kwaye uLawrenson uzakuman’ebuya ukuza kwenza iziqendwana ezikhethiweyo. 
Lo mdlali kamabonakude, notshate nomnye umdlali kamabonakude uJody Abrahams, uzakugxila ekukhuliseni abantwana babo ababini, umsebenzi wakhe omtsha kunye nokuzuza isidanga sakhe seeMasters.  
“Eyona nto isengqondweni yam ngoku, kukuchitha ixesha no-Olivia kunye Thomas,” utshilo * -Erasmus.  
Kwinyanga kaNovemba kunyaka ophelileyo, umdlali kamabonakude, uHeino Schmitt, nobedlala njengomyeni kaPaula, uAltus, naye uwushiyile umdlalo i7de Laan, ukuze azibandakanye nePasella.  
Bobabini aba bazibandakanya ne7de Laan kancinane emva kokuqala kwayo ngo2000, kwaye bebechazwa njenge “The Hillside power couple” ligqiza labavelisa lo mdlalo."	not available
entertainment	UZALO: Isithandwa sikaSbu esiyindoda?	"KUMVULO wale veki bekuqala isizini yesithandathu yomdlalo kamabonakude Uzalo nesiphathele iimbuso ezintsha. 
UFezile Makhanya, owayefudula ekwiqela labasasazi beSABC1 bamandulo, ze wasasaza ezemidlalo wadlala nakwimidlalo emininzi equka iThe Queen, uza kube engomnye wezo mbuso. 
UMakhanya uza kudlala indawo kasomashishini owaziwa njengoMpumelelo “Mpume.” 
UMpume lityendyana eliminyaka ingama30, elinomtsalane , elithetha kamnandi kwaye elikuthi ntsho emehlweni xa lithetha nawe. 
Ezi zezinye zezinto ezenza abantu bangamchani ncam ukuba yindoda ezithandela kwamanye amadoda (gay). 
Ngokutsho kwengxelo ekhutshwe luZalo, uMpume ngusomashishini othengisa izindlu. Uye axelele abantu ukuba bathengise izindlu zabo zeRDP kubatyalimali bezindlu ukuze azifumanele imali engena kuye epokothweni. 
Efika nje kwaMashu, uMpume uzithandela uSbu (Simphiwe Majozi), noye acinge uSbu yena uzifumane umhlobo ekudala emfuna. 
USbu uvuyela nantoni na ayinikwa nguMpume. Bobu bubele bukaMpume obenza uSbu angakholelwa ukuba uMpume ugeyi. Endaweni yoko, uSbu uye wasungula iPhulo lokuguqula uMpume. 
Okwesibini, omnye wezi mbuso nguThulane Shange (odlalwa nguThulani Mbhele ominyaka ingama30 odlala indawo kaThulani. 
UThulani uchazwa njengopholileyo, ohloniphayo nothembakeleyo. Akaphakamisi lizwi xa ethetha nokuba senomsindo okanye egrogrisa umntu. 
UThulani, oqale ngoLwesithathu ukubonakala kulo mdlalo exhwila uMaMlambo, uye kamva abonakale eShisa Nyama nalapho athabatheka nguNosipho. Esi sibini kubonakala sisemdleni wothando. 
Izinto zichitheka xa uNosipho efika ekhaya uThulani ehleli noMaNgcobo kuvela iindaba zokuba uThulani ngunyana kaGxabhashe. 
UShange  udlale kuFalakhe nakwiKani. 
Ukanti omnye ovelayo kule sizini intsha nguNombulelo Mhlongo oza kudlala uNomcebo Meyiwa, umama kaKhehla owayefudula esisithandwa sakudala sikaQhabanga. Ungaphoswa! 
Uzalo ludlala ngoMvulo ukuya ngoLwesihlanu ngo20h30."	not available
entertainment	Ubugcisa buyinto yonke ku-Anam	"Eqhutywa luthando olunzulu lokuthabatha imifanekiso, * -Anam Nxayeka, okwaziwa ngelikaDJ Nature, uhamba ethabatha imifanekiso yayo nantoni na ethe yachukumisa iliso nomphefumlo wakhe, ngakumbi nangakumbi ubomi basesitalatweni.  
Laa nqwelo-mafutha indlandlathekayo inyusa umgaqo ishiya ngasemva uthuli olumbhoxo, aba bantu bemi kwiikona zezitalato bechubelana ngesikhwebu, laa ntwazana ijijisana nenkwenkwana de iqhawukelwe zizacholo, laa mama uhleli esitendini emana ukuhesha iimpukane phezu kwenyama ayithengisayo, ngamabali afuna ukubaliswa kweli gatyana lomfana liminyaka ilishumi elinethoba ubudala nathi aliphembelele ukuba lixakeke linqakraze ngekhamera yalo lithabathe imifanekiso  “Ndithabatha imifanekiso jikelele kwidolophu yaseMonti kuquka noMdanstane, kwaye ndikholelwa ekubeni ubugcisa yiyo nantoni na esiyibonayo, yinto yonke,” utshilo exelela I’solezwe lesiXhosa.  
  Uthi uthando lwakhe lokuthabatha imifanekiso yasezitalatweni lwaqala ngowe-2012, “Kodwa ngaloo nyaka andizange ndibe nazixhobo zokwenza izinto zam, njengokuthabatha imifanekiso esemgangathweni jikelele ngeeBridge Cameras, ngoko ke into endandiyenza yayikukuqokelela imifanekiso kwi-intanethi enjengoGoogle kunye noTumblr,” utshilo. 
 Uhambisa athi ngowe-2013 wasebenza neLycidus Pictures eyayimana ithabatha imifanekiso yakhe ezitalatweni, kwaye kulapho waqala khona ukukholelwa ukuba anganako ukuthabatha imifanekiso.  
Eli tyendyana alinathando lokuthabatha imifanekiso nje kuphela, linothando olunzulu lwemisebenzi yobugcisa iphela, njengoko lirhabula inkuthazo nakubayili befashoni, “Ndikhuthazwa nguDidi Monsta ongumyili wefashoni kunye noTravis Scott ongumnxibisi wefashoni kwakunye nam,” utshilo. 
 Kungoku nje ulinde nje ukuba kuvulwe izikolo aze kungenela izifundo zoBugcisa noYilo (Art and Design) eLovedale College eDikeni. 
 Imifanekiso yakhe uyixhoma kwikhasi lakhe lonxibelelwano * :www.therealdjnature.tumblr.com."	not available
entertainment	Ubuhle beAfrika kwicwecwe likaLefa Mosea	"INYANGA kaCanzibe yinyanga yokubhiyozela ubuAfrika nokuzikhumbuza ukuba singoobani. 
Le nyanga ikwayinyanga yokuqhayisa ngesinxibo sethu sesintu, ukutya kwethu kwanomculo wethu. 
Ingoma kaLefa Mosea ethi Naha ya rona, yingoma ethetha ngokumanyana singama-Afrika kwaye sibuke ubuhle bezwekazi lethu. 
UMosea, 34, owenza isidanga somculo iBmus(ed) eNelson Mandela University, eGqeberha, wazalelwa eSebokeng eVaal, waze kamva wafudukela ePitoli nekulapho akhulele khona. 
Encokolela I’solezwe, uMosea uthi ePitoli kulapho italente yakhe yomculo yaqala khona, waze wazifundisa ukubetha isiginci ngo2003. 
Phantsi kweliso elibukhali lomhlohli wakhe wezomculo, uMosea waye wadlala le katali ngelixa efunda amabanga akhe aphakamileyo esikolweni, de wabe kanti ufikelela kwimatriki ngo2005. 
Ngenxa yothando lwakhe lomculo, uye wazibhaqa ephakathi eVusi Mahlasela Music Development Foundation eState Theatre ePitoli. Apho udibene nesixhobo sesaksofoni asithanda kunene kodwa ekwakunzima ukuba abe naso ngaphambili ngenxa yokuswela imali. 
“Ukufika kwam eGqeberha eMpuma Koloni ndidibene neemvumi eziselula saze senza iqela elibizwa iTake Note. Ngo2011 iTake Note yatyikitywa phantsi kweNative Rhythms kaSipho Sithole,” kubalisa uMosea. 
Ekunye neTake Note, uMosea unyathele kumaqonga amakhulu, esingabalula kuwo iStandard Bank Joy of Jazz, iUgu Jazz Festival, iEbubeleni, iNational Arts Festival neBuyelekhaya. 
Emva kokusebenza ithuba elide neTake Note besabelana ngeqonga neemvumi ezinkulu zoMzantsi Afrika, uMosea uye wakhupha ingoma ebizwa Mabele ngo2017, walandelisa ngethi Naha ya rona ngo2020. 
UNaha ya rona uthetha “ilizwe lethu” ngolwimi lwesiXhosa. Ezi ibe zingoma zakhe zokuqala njengemvumi ezimeleyo. 
Iingoma zikaMosea zohlobo lweAfro-Jazz nazicula ngolwimi lwesiSotho ubukhulu becala, zithetha ngemanyano, ubuAfrika nobuntu. 
“Ndikwathetha nangeemeko zobomi, ingakumbi izinto endinamava wazo,” kutsho uMosea. 
Kutshanje ukhuphe icwecwe lakhe elineengoma ezilishumi. Kweli cwecwe, elibizwa Double Standards, usebenze neemvumi ezinjengoZim Ngqawana Jnr, uDongadala Bemdiliza noSiyabulela Mdebele. 
“[Kweli cwecwe] ndithetha ngohlobo emasizixhobise ngalo singama-Afrika. Ngokuzixhobisa andithethi ngokuya esikolweni kuphela, kodwa sifumane okulele kumhlaba weAfrika,” kutsho uMosea okwangutata wabantwana ababini. 
Uthi ngokusebenzisa ulwimi lwakokwabo lwesiSotho ezingomeni zakhe uzama ukugcina olu lwimi luphila. 
Simbuza ngokuthethwa luSuku lweAfrika kuye, uthe: “Usuku lweAfrika lusuku lokuzikhangela ukuba singoobani njengama-Afrika kwaye sakuzifumana siqale apho ukuzakha.” 
Ikopi yecwecwe iyafumaneka kuMosea okanye uzithengele kwiivenkile zomculo kwi-intanethi. 
Ezinye zeengoma kweli cwecwe ziquka ethi Mr Ngqawana, Mabele,  Naha ya rona, Down Western Road, Ready to receive, Error of Assumption noKena le Modisa."	not available
entertainment	Ukhuphe icwecwe emva kobunzima	"Xa uThixo enesicwangciso sakhe ngawe uyasifezekisa, akukhathaliseki nokuba uphantsi kobuphi ubunzima. Oko kudizwe yimvumi yomculo wokholo uDumolwazi Khumalo waKwaZulu-Natal nothe wajongana nemiceli-mngeni enzima ekukhuleni kwakhe, efana nokukukhuliswa ngumama ongamzaliyo. 
UKhumalo (35) ukwaphila neembumbulu ezimbini ngaphakathi emzimbeni wakhe emva kokuxhonyiswa ngaphakathi enkonzweni yabo ePitoli kwiminyaka embalwa edlulileyo. 
Kobobunzima namhlanje uzenzele igama ngokwasemculweni emva kokukhupha icwecwe elithi “Akubangalula” nelithetha ngeenkxwaleko adlule kuzo. Eli cwecwe lineengoma ezilishumi. 
“Xa ndisithi eli cwecwe litsho kum emanxebeni ndithetha ngobom bam nangamava ngokukhula kwam, kwikhaya endikhulele kulo ebendihlala ndisithi lelam. Zininzi izinto ezibuhlungu endiye ndadibana nazo apho umntu engenokuze akholwelwe ukuba ezozinto zenzeka emntwini. Kodwa ngokukholosa kwam ngoThixo ndilapha nakwezizinto ziye zandehlela kum iye yabasisifundo mhlambe ngendingekho kulendawo ndikuyo ngoku.” utshilo uKhumalo. 
Ukanti, kwakweli cwecwe ngaphakathi kukho ingoma ethi “Bekumele ndidlule kule sisimo”.  
Uthi oku kungumbulelo wakhe kuThixo kuba iingoma zakhe zomeleza nabo bajongene nobunzima abanye babo abathe bagaxeleka kwiingxaki ezinje ngezi zakhe.  
UKhumalo unenkosikazi kwaye ungutata kubantwana bakhe abahlanu nomnye ongasekhoyo. 
Icwecwe eli sele lifumaneka kwiivenkile zonke ezithengisa umculo kulo lonke eli loMzantsi Afrika. 
abongile.ginya@inl.co.za"	not available
entertainment	Abawuvali umlomo abaye kuMnyhadala woMngqungqo eKapa	"Kapa – Amawaka abathandi bomculo womngqungqo bephuma kwihlabathi jikelele bebedibene kwisixeko seKapa bezokuzonwabisa kumsitho waminyaka le womculo womngqungqo (Cape Town International Jazz Festival). Sele ingunyaka weshumi elinesibhozo lo msitho uqhuba kwaye ibalelwa kwiqela lemisitho ephezulu yonyaka kwihlabathi jikelele.  
Lo msitho walo nyaka uqale ngoLwesihlanu umhla we-31 kweyoKwindla ukuya kumhla wokuqala kuTshazimpuzi.  
Kusuku lokuqala abathandi bomculo bonwatyiswe ziimvumi ezifana noTshepo Tshola, Manu Dibango waseCameroon ekunye noMoreira Chonguica waseMozambique. Ukanti neqela le Mango Groove noJonas Gwangwa nabahlobo bakhe bebekhona besonwabisa abathandi balo mculo. 
Kusuku lwesibini odumileyo uJudith Sephuma, Laura Mvula, Darren English babagcine bonwabile abantu.  
Kwiqonga elihlawulelwayo nelikhethekileyo – iRosies – ulibethe lazala bade bashiyeka ngaphandle abanye abathandi bakhe uThandiswa Mazwai nocule iingoma ezihlonipha amagqala kulo mculo, ingakumbi amanina ekuquka kuwo uMiriam Makeba, Dorothy Masuka, Busi Mhlongo. UMazwai uthe “ngezi ngoma ndinika intlonipho kubafundi abagcine umzabalazo usaqhuba kumaziko emfundo ephakamileyo!” 
Ukanti okukugcwala kweli cala likhethekileyo kudale uxinano nomsindo kubathandi bomculo kaThandiswa Mazwai. Igumbi eli ebeculela kulo libamba inani elincinci nto ethethe ukuba abantu abaninzi baphelele phandle bezibuza ukuba kutheni uMazwai engaculiswanga kwiqonga elikhulu elifana neKippies. Bambi bekhala nangokubhataliswa amashumi amathathu eerandi ngaphezu kweR690 abathenge ngayo amatikiti ukuze bangene kweli cala likaMazwai. 
Nangona kunjalo ulonwabo luye lwaqhubeka kwamanye amaqonga. URenelwe Makotla waseRustenburg uthe, “Ndaqala ukuza kulo msitho ndisahamba nomama wam ndineminyaka engamashumi amabini kwaye andizange ndaphinda ndaphoswa kwaye ngoku nam sele ndingumama ohamba nentombi eneminyaka elishumi elinesibhozo.” 
UNosandise Rhaqo, osuka kwiphondo leMpuma Koloni uthe, “Ndize apha nomyeni wam, sibhiyozela iminyaka emithathu sisemtshatweni, indlela endiwonwabele ngayo lo msitho andiqondi ukuba ndakuphinda ndiphoswe.”  
Abanye bathe ukufika kwabo emakhaya bazakuqalisa ukulungiselela owonyaka ozayo, babeke imali bucala."	not available
entertainment	IBhisho ifudukela eGqeberha!	"ISAKHIWO seminyaka seSABC esise-Independence Boulevard eBhisho, kulindeleke sikhale ibhungane ekukekeleni kwale nyanga. 
Ngomhla wokuqala kweyeThupha/August 2021, abasebenzi besikhululo seSABC iTruFM, baza kube sele besasazela kwizakhiwo zeli qumrhu eziseConyngham Street, eParsons Hill eGqeberha – apho kusasazela khona Umhlobo Wenene FM. 
Ukuvalwa kwesi sakhiwo esiyimbali yezosasazo eBhisho, lilinge leSABC lokonga iimali kulo Msasazeli woLuntu, ngokutsho kweNgqonyela kwiMicimbi yeQumrhu neeNtengiso eSABC uGugu Ntuli, ngethuba ephendula I’solezwe. 
UNtuli uthi nanjengoko abaphulaphuli sele besiva ukuba ezinye iinkqubo zeTruFM sele ziphuma kumagumbi osasazo aseGqeberha, kodwa inkqubo yokuthutha kulindeleke  iqukunjelwe ekupheleni kweyeKhala. 
“SiyiSABC siyakungqina ukuba ezinye zeenkqubo ze-trufm sele ziqalile ukusasazela eGqeberha. Olu fuduko yinxalenye yephulo lokonga kweli qumrhu njengesinye seSicwangciso soTshintsho ukukhusela imisebenzi. Le nkqubo kulindeleke igqitywe ngomhla wokuqala kuAgasti 2021,” kutsho uNtuli. 
Isakhiwo saseBhisho ibe likhaya kwabaninzi abe beqeqeshelwa ukusasaza kunomathotholo. Esi sakhiwo sasikade siyiRadio Ciskei okanye iCKI FM. 
Baninzi abasasazi abaqale iphupha labo losasazo eBhisho. Phakathi kwabo singabalula uAmaza Ntshanga, uPastor Nozewu, uSizwe ‘Slyso’ Saliso, uMafa Bavuma noMluleki Ntsabo – ukubalula kwabambalwa. 
“Kufanele siqaphele ukuba oku kuza kuba nefuthe elihle kwi-trufm nanjengeqhinga leSABC lokukhulisa esi sikhululo, kutsho uNtuli. 
Wongeze ngelithi iSABC iya kubuya ixele ekuhambeni kwexesha ukuba iza kuthatha sigqibo sithini ngesakhiwo saseBhisho."	not available
entertainment	Our Perfect Wedding: Kwenzeka ntoni kule Cawa?	"UTHANDO olucalanye lufumana ithuba lesibini kwisiqendu sale veki sika-Our Perfect Wedding (OPW). Ophaka iimbiza kwi-OPW, uThembisa Mdoda kule Cawa useSprings, kwimpuma yeRhawuti, nalapho eyokuzimasa umtshato kaSiyabulela Madikane kunye noNomava Mbanyaru.  
Ngethuba uSiyabulela eqala ukubona intombazana enguNomava, wayazi kwangoko ukuba umfumene umntu anokumbiza inkosikazi. Kodwa ngelishwa oko wayekuva yedwa. UNomava ukhumbula kakuhle loo mini uSiyabulela ezibika kuye: “Wacela umtshato, kodwa ndasikhaba eso sicelo sakhe. Intliziyo yam yayisithi hayi,” utsho uNomava.  
Kodwa noxa kunjalo, uSiyabulela zange aphose tawuli, nanjengoko siyazi bathi umzingisi akanashwa, ekugqibeleni uNomava wayinika ithuba le ndoda yayihleli imombelela ingom’ enye. 
 Ungaphoswa ke yi-Our Perfect Wedding kwiMzansi Magic kule Cawa (DStv Channel 161) nalapho esi sibini sizakube sitshintshiselana ngezibhambathiso phambi kwezihlobo nezalamane.  
Le nkqubo iphindwa ngo-18:30 ngoLwesithathu nango-14:30 ngoMgqibelo."	not available
entertainment	AbaseMpuma Koloni baqaqamba kwiBig Brother	"ULibo Njomba kunye noTulani ‘Tulz’ Madala benze imbali njengabokuqala abazalelwe eMpuma Koloni abakhuphisanayo ukufikelela kumjikelo wokugqibela wenkqubo yeBig Brother Mzansi. UBig Brother Mzansi osihloko othi Beke le Beke ubuyile ngomhla we23 kweyoMqungu emva kokuba engekho emoyeni iminyaka emithandathu ngesithembiso sokuba iya kuba lixesha elinika umdla lokubuya. 
UNjomba waseQonce, ngobusuku bokuqala evela kwiBBM watshisa amakhasi onxibelelwano kwaye wenza umbono omhle wokuqala kubabukeli. Uye waba namahlandenyuka kulo mboniso, kuquka nenye yezona zinto kuthethwa ngazo ukuqhawuka kobudlelwane. Loo nto ayizange imtyhafise nanjengoko ephumelele ukhuphiswano kane endlini kaBig Brother. 
Umtsalane nokuhlekisa kukaNjomba bamenza ukuba athandwe ngoogxa bakhe kwaye bengafane afumane iivoti ezimchasayo. 
UMadala ongowaseMonti, uligcisa lelizwi, ngumdlali weqonga nomsasazi. Ilizwi lakhe elinzulu kunye nendlela athetha ngayo ngokukhawuleza yenza abantu baqaphele italente yakhe yendalo. Ubukho bakhe kunye nokungafihlisi kwakhe kwamenza wangqubana ngeentloko nabagqatswa abambalwa. 
Kodwa iinzame zikaMadala zokudlala lo mdlalo zimenze wafumana intlonipho kubabukeli. Waqamba igama elithi, “phunyuka bemphethe” ngokusinda kwivoti yoluntu ngokusindiswa izihlandlo ezithathu ngoogxa bakhe. UMadala wayengungqondongqondo kwiqela lakhe kwaye bekhokele kumdlalo. 
Ekugqibeleni, uNjomba kunye noMadala bakhethwe ngomnye abamanyane naye uThemba Mabaso ukuba baqhubekeke baye bonke kumanqam. Oku kusemva komdlalo wabo obalaseleyo kule sizini. 
Omnye ngu-Ukho Samela waseKomani owaziwa njengoSis Tamara owaba iintliziyo zoMzantsi Afrika. Lo mfundi wefilimu waziwa ngokukhuphisana kwakhe, ukuhlekisa kunye nokuzonwabisa. 
USamela usebenzise iqonga leBig Brother ukuthetha ngokuphandle ngesini sakhe nokufundisa abantu. Wakha ubuhlobo obukhulu noNjomba noMadala. USamela ungenile kwindawo yesibhozo kwaye ujonge ukugxothwa. Ikamva lakhe lokuba angadibana noNjomba noMadala ku manqam alomboniso liza kufunyanwa ngeCawe, umhla we27 kweyoKwindla. Ababukeli bavotela abantu ababathandayo ukuba babathumele kumanqam. 
Amanqam weBig Brother Mzansi aza kuba kwinyanga ezayo ngomhla wesithathu kuTshazimpuzi. Ophumeleleyo uza kuhamba nezigidi ezibini zeerandi."	not available
entertainment	UXolisa Kwinana unxanelwe ivoti yakho!	"Emva kokubuya namawonga amabini, iwonga le-Song of the Year nele Best Praise kwiVictory Awards zaseKapa kunyaka ophelileyo, uXolisa Kwinana, 24, uyabuya kwakho egaqele amawonga amabini kwi-Ingoma Awards.  
UKwinana, uphinde watyunjelwa kwiwonga leBest Song of the Year nelo le-Best Traditional Album. USiphila Ngaye, icwecwe lakhe lokuqala alikhuphe ngo-Agasti wonyaka ophelileyo, usethubeni lokuphinda ambeke endaweni entle yokumka efunqule ezinye iimbasa.  
Encokolela I’solezwe lesiXhosa ngeli cwecwe lakhe, “Yingoma okwaziyo ukuyilinganisa xa idlala, ayinamazwi anzima ukuwabamba,” utshilo. 
“Le ngoma iphethe umyalezo wethemba kubantu abahlangabezana nezinto ezininzi ebomini babo.”  
UKwinana, nowazalwa wakhulela eKapa nasekubeni ikhaya lakhe likwilali yaseThornhill kuKomani nje, uthi naye ukhulele kusapho olukholelwa kumandla woMdali.  
“Xa ukhulele enkonzweni uye ufunde izinto ezininzi ngendlela yokuziphatha, yokwenza izinto kwaye ufunde nangamandla kaThixo,” utsho.  
Waphumelela ibanga likaGrade 12 ngonyaka ka2010 phambi kokuba afunde izifundo zoLawulo lwezeZimali (Financial Management) kwikholeji yaseNorthlink.  
“Ndingumntu onomdla kakhulu kwezoshishino, nantoni na eneshishini phakathi ndiyayiqwalasela, kuninzi endingathanda ukuzama nangoku,” utshilo ecacisa ngonobangela wokwenza ezi zifundo.  
Icwecwe likaKwinana lineengoma ezifana no-Siphila Ngaye, After He has tested Me, Sekuntambama kwanezinye eziyindumiso. Uthi uBetusile Mcinga noHlengiwe Mhlaba, ngabo akhule ejonge kubo.  
UKwinana uzakukhupha icwecwe lakhe lesibini kungekudala nathi usebenza kulo noKamva Mcinga kunye noFikile Magagamela. Ingoma Awards zizakubanjelwa eRhawutini ngomhla we-27 kuAgasti. 
 Ukuvotela uKwinana, ubhala iSMS ethi: INGOMAS, SONG OF THE YEAR, XOLISA KWINANA, SIPHILA NGAYE uthumele kwi- 40 439. I-SMS ixabisa iR2.00, umhla wokuvalwa kweminxeba yovoto yi-31 kaJulayi 2016."	not available
entertainment	Ibali elibuhlungu lenkedama ngenxa yeCovid!	"AMAGCISA kule mpelaveki aza kuhlangana, ebalisa ibali elibuhlungu ngendlela athwaxwe ngayo kukufika kweCovid-19. 
UDumza Maswana, uNtsika Ngxanga, uPoetSoul, uPutuma Tiso, uXabiso Zweni, uNomabotwe Mthimkhulu kwakunye noSihle Sofute, baza kube bedibene kwiqonga iAntheneum, eliseCentral, eGqeberha (ebikade isaziwa njengeBhayi) ngeCawa, umhla we-7 kweyoKwindla. 
La magcisa aza kube edibene kwikhonsathi ebizwa Lovehouse Experience Lamentations Concert eququzelelwe yiPoeticSoul Lovehouse of Entertainment. 
ULelethu Mahambehlala owaziwa njengoPoeticSoul, osungule esi siganeko, uthi iinjongo kukujonga indlela uluntu loMzantsi Afrika oluqubisene ngayo nale ntsholongwane ibangele uqulukubhode. 
“UZweni uza kuvula le khonsathi ngobuchule bakhe beqonga, obuza kuthi bubonakalise imeko yomntwana waseAfrika osandul’ ukubayinkedama, obuthe ubuntofontofo nolonwabo bobomi bajika bayincindi yekhala kuba abazali bakhe besutywe kukufa yiCovid-19,” kubalisa uPoetic Soul. 
UZweni uza kulandelwa nguMaswana, oza kuthi acule ingoma yokuthuthuzela lo mntwana usebuhlungwini emva kokubalisa ibali lakhe. 
UPoeticSoul uza kwenza nombongo kamama oziva engenamandla, ocela ungenelelo kuThixo. 
Lo mcimbi kaPoeticSoul uxhaswe ngezemali yiPresidential Economic Stimulus Project (PESP) ephantsi kweNational Arts Council (NAC). 
Le projekthi iza kuthi idale imisebenzi yabantu abangama40 kwakunye namathuba kumashishini amancinane aseNelson Mandela Bay. 
Izitulo ngama50 ukuthobela imigqaliselo yeCOVID-19. Khawuleza uzifumanele elakho itikiti ngeR100 ku: 0715500362."	not available
entertainment	Zithini iindaba ngo-Lisakhanya Pepe?	"Sisathe chu kuhle ngokuncokola namagqiyazana azenzela udumo kwiqonga losasazo kuMzantsi Afrika. 
Ingakumbi abo baphuma kwiphondo leMpuma Koloni, nabakhanyisa isibane seli phondo kumabonakude nonomathotholo. 
USimphiwe Mbutuma-kaFreddie weliphepha-ndaba unqakule unondaba weendaba zesiXhosa kwijelo likamabonakude uSABC 1 uLISAKHANYA PEPE wamngcambazisa wenjenje: 
SIM: Kanye-kanye ngubani waphi lo Lisakhanya Pepe? 
LISA: Hahaha! Oh! ULisakhanya Pepe uzalelwe wakhulela kuNtselamanzi eDikeni. Ndizelwe kwiminyaka engamashumi amathathu eyadlulayo. 
SIM: Ufunde phi, ukhuliswa ngubani kwikhaya elinjani? 
LISA: Ngumhakhulu wam, utata kunye no-dabawo. Iminyaka eliqela ndiyichithe kwadabawo wam, ndifunda eLovedale Primary , ndayokuqala aphakamileyo eJabavu High eDikeni, ndade ndabe kanti ndiya eBhayi kumama wam ukuze ndigqibezele izifundo zamabanga aphakamileyo (uGrade 11 & 12) kwisikolo saseMasibambisane kwalapho eMambozana. 
Ikhaya lona yayilikhaya elifudumeleyo, besibaninzi kwaye ngethuba besibancinane besidibana ngesitya somphokoqo esityeni esinye.Hahaha! 
SIM: Udibana phi kengoku nosasazo? Ingaba yinto oyifundeleyo? 
LISA:Ndaya kwiYunivesithi yaseWalter Sisulu eMonti, ndafaka isicelo sokwenza izifundo zokuntathela (Journalism) kuba kaloku ndandifuna ukubhala, kodwa ndathatyathwa kwizifundo zosasazo (Broadcasting) kuba yayizifundo endandizikhethile nazo. 
Ndidibene nosasazo ngonyaka ka-2010, kwiminyaka emibini emva kokuqoshelisa izifundo zam, ndaqala ngokufunda iindaba kwisikhululo sasekuhlaleni iNkqubela FM eBhayi, nalapho ndandisenza nenkqubo-ndaba yesosikhululo (Current Affairs). Ekuyeni kuphela konyaka ka-2011 ndaqala ukusebenzela iBay TV apho ndaba ngumfundi weendaba wokuqala wesasikhululo. 
SIM: Ubukhuthazwa kukujonga kubani ngelixesha lonke? 
LISA: Ngabantu abafana no-Mam’uNoxolo Grootboom, uZodwa Nogilana kunye notat’ uFikile Lubisi. 
SIM: Ukuba ubungafundi iindaba, ngowusenzani, phi? 
LISA: Ngendingu Advocate Pepe. 
SIM: Baziva njani ngawe kuNtsela nakokwenu kengoku? 
LISA: Indawo endiphuma kuyo ndayenza yazingca. Ukuphuma kwindawo yakuNtselamanzi zange kucingwe ukuba igama lakhona lingakwindawo ebanzi ngenxa yegama lam. Ayilosapho lwam nje kuphela, kodwa noluntu lokuhlala jikelele. 
SIM: Kokuphi ukutya okuthandayo? 
LISA:Ndiyawuthanda kakhulu umphokoqo ngaphezulu kwento yonke..Hahaha! 
SIM: Uzilungiselela njani iindaba ukuze ungabhudi? 
LISA: Ndihlala ndiwutsala ezantsi umphefumlo kwaye ndiphole, kwaye ndiqinisekise ndifika ngexesha andidyuduzeli kwigumbi leendaba ukuze ndibe nokufunda kakuhle amabali wam. 
SIM: Akhona amathuba wamanina kwicandelo leendaba xa ujongile kule mihla? 
LISA: Anawo kakhulu Sim, qha uninzi lwethu asizithembanga ukuba singayenza lento, kule mihla abasetyhini bayanikwa amathuba. 
SIM: Uzibona uphi kwiminyaka ezayo ingakumbi kweli khondo? 
LISA: Ndingathanda ukukhula ngakumbi, mhlawumbi ndizibone ndisebenza phaya ngasemva kwiminyaka ezayo. 
SIM: Nibangaphi kowenu? 
LISA: Thiza! Asibaninzi Sim, ndinoodade abathathu kwicala likamama, babebathathu nomntakwe kwicala likatata, oko kwenza isixhenxe. Hahaha! 
SIM: Xa ungekho matasa-tasa uzonwabisa njani? 
LISA: Ndibukela imiboniso okanye ndiyokuthenga ukuba imali ikhona..LOL! 
SIM: Uyakhonza? 
LISA: Ewe, ndiyakhonza eNew Hope. 
SIM: Wenza njani xa udakumbile? 
LISA: Ndifowunela uDabs wam, siye sithandaze kunye ndigqibe ndidlale iCD yenkonzo. 
SIM: Izicwangciso zomtshato nosapho? 
LISA: Thiza! Hahaha! Ndicinga ukuba liphupha laye nawuphi na umntwana oyintombazana ukuzibona etshata. Kwaye ndingomnye wabo, ndifuna ukuba nabantwana ababini ndi-adopthe omnye ukuze babebathathu. 
SIM: Khuthaza abo bafuna ukulandela ezinyaweni zakho? 
LISA: Kholelwa kwiphupha lakho, eli lizwe lelethu makhosikazi kwaye nendawo ophuma kuyo ingabi ngumqobo emaphupheni akho. 
SIM: Uthanda ntoni ngoMzantsi Afrika? 
LISA: UMzantsi Afrika lilizwe elihle, kwaye ndithanda nokuba abasetyhini bayakwazi nokudlala imidlalo ibikade idlalwa ngamadoda. Siqhuba iimoto into engekhoyo kwamanye amazwe. 
SIM: Ukhona kumakhasi wonxibelelwano? 
LISA: Ewe, ndikhona kuFacebok."	not available
entertainment	Zibangelwe yintoni iintanda phakathi koSomizi noBonang?	"KUKHALE ntakani phakathi koSomgaga noQueen B? Baphelela phi oba buhlobo babo babuvutha?  
Ukuba ubusibukele isiqendu sale veki sikaLiving The Dream noSomizi, uyakubanazo iimpendulo zokwenzeka phakathi kwesi sibini.  
USomizi ukukhuphe konke okwadala umsantsa phakathi kwakhe no-Bonang Matheba. USomizi noBonang, bebengohlukani, bengabahlobo bokwenene abalala ngengub’ enye, kwaye bexhoma imifanekiso yobuhlobo babo umhla nezolo.  
USomizi ukuthethe phandle okwaqhubeka phakathi kwakhe nomhlobokazi wakhe uBonang: “De kube ngoku andikamboni uBonang, sele iyinto engangeenyanga ezine, besingabahlobo into engaphezu kweminyaka emihlanu, kwaye bendicinga ukuba singabahlobo bokwenene..”  
“Ngenye intsasa xa ndivuka akasathethisani nam, kwaye ndaye ndeva ebantwini ukuba akasandilandeli nokundilandela kwiTwitter nakwi-Instagram. Ukugqibela ukuthetha kwam naye wayese- Mauritius kubusuku obungaphambili, endixelela ngohlobo andikhumbula ngalo, emva koko dololo.” utshilo. 
 “Endikuvayo kokokuba ucinga okanye waxelelwa ukuba ndixelele uZinhle ngobudlelwane bakhe no-AKA…kodwa kutheni? Kutheni ndizakwenza lo nto kuye?”  
USomizi uthi ubafuna bobathathu, uZinhle, * -AKA noBonang, bahlale phantsi, bamxelele ukuba ngubani osasaze oko ngaye. Ugqibezele ngokuthi “abantu bangena ebomini bakho, baze bahambe ngesizathu.”  
Kusenjalo, uSomizi udize ukuba uzakuzi- bandakanya nesikhululo sikanomathotholo se-SABC. Le jaji yeSA Idols, yabelene ngezi ndaba zinkulu nabalandeli bayo baka-Instagram ngoLwesibini.  
USomgaga, nanjengoko eteketiswa ngabanye, akasixelanga isikhululo azimanya naso."	not available
entertainment	Umhlobo Wenene ubuye nomnqongo!	"KUZO zombini izikhululo zeSABC eziseMpuma Koloni, inye kuphela imbasa eziyibhaqileyo kwiSA Radio Awards. 
Inkqubo yoMhlobo Wenene fm, uSijik’ ilanga, ibuye nembasa yeDaytime Show phantsi kwezikhululo zoonomathotholo abakwibakala lePBS. 
Le nkqubo, ebhexeshwa nguLuks Gidane noZintle Mbusi, ibe yiyo kuphela ephumeleleyo kwiinkqubo zoMhlobo Wenene neTruFM ebezichongelwe imbasa kwiRadio Awards zalo nyaka. 
Iinkqubo ezifana neBEE, uMasigoduke, Abahlali Abangalaliyo neJazz – bezichongiwe kwezi mbasa zalo nyaka kodwa ngelishwa azachola naphantsi. 
Ukanti neenkqubo zeTruFM ezifana neTop 30 kwakunye neMidday Frequency azibuyanga nanto. 
IRadio 2000 ifumene iimbasa ezingephi  ngenkqubo yeBrakfesi iThe Take Off kaBongani Mtolo noNonala Tose, inkqubo kaNtombikayise Phiri ethi Better Together nenkqubo yezemidlalo ethi The Touchline noRomy Titus. 
Umsasazi oselula wesikhululo saseNelson Mandela University iMadibaz Radio, uBulelani Nonyukela, ufumene imbasa yomfundi weendaba ophumiz’ izandla kwibakala leCampus Radio. 
Ezi mbasa bezibanjwe ngobuxhakaxhaka bale mihla ngenxa yeCovid-19."	not available
entertainment	Oweendaba zesiXhosa kwiSABC1 utye utsiki	"UXOLWENI bafana ngonibikela iindab’ ezimbi ngoMvulo ezintsukwini, abanye benu besamamele amanxeba enziwe yimpelaveki. 
Kulusizi ukuvakalisa ukuba umsasazi weendaba zikamabonakude, uLisakhanya Pepe, 36, akasekho kwimarike yeentombi ezisajong’ enkalweni. 
Kuvakala ukuba uPepe, wenziwe inkosikazi lisoka laseMaMpondweni kwimpelaveki esiphuma kuyo. Kuthiwa sele kulithutyana esi sibini sijongan’ emehlweni. 
Lo mfundi weendaba zesiXhosa kwiSABC1 ngoku uza kuba nguMam’ uMkhize nanjengoko umyeni wakhe kuthiwa unamakhaya amabini, eliseNtabankulu naKwaZulu-Natal. ENtabankulu kulapho atyiswe khona utsiki. 
I’solezwe lithutyeleziselwe imifanekiso kaPepe enxibe ezikamakoti. 
Kuthiwa abasemzini bathiye le nzwakazi yaseDikeni igama elitsha elithi Osisipho. 
Inene bayavuya, baza kuty’ umngqush’ onebhabhatyu, amafutha netswel’ ecaleni,  ophekwe ngothando yile mbelukazi yaseMaQwathini! 
Halala!"	not available
entertainment	MaDosini: Hayibo, isidanga eqabeni?	"“ 
Hayibo, isidanga eqabeni? Niyalazi phofu iqaba?” 
Le yimibuzo azibuze yona uLatozi Mpahleni (78), owaziwa kwezomculo ngesiduko sakhe uMaDosini, onikwe isidanga sembeko kwezomculo (Doctor of Music [honoris causa]) yiYunivesithi iRhodes. 
IRhodes kule veki ibhale ukuba inikeza eli wonga kuMaDosini ngenxa yegalelo lakhe “lokuchitha bonke ubomi bakhe” eqaqambisa umculo wesiXhosa. 
Ethetha eseMkhankatho eLibode izolo (ngoLwesithathu), uMaDosini uxelele I’solezwe lesiXhosa ukuba kwaqala kwamothusa oku ngethuba ekuva okokuqala. UMaDosini kwakufanele ukuba usinikwe ngoTshazimpuzi esi sidanga kodwa ngenxa yentsholongwane yeKhorona, uthwesozidanga eRhodes, nakwamanye amaziko, kwaye kwamiswa. 
Encokolela I’solezwe lesiXhosa, uMaDosini uthe: “Ndiliqaba elingazi no-A. Zange ndilibeke esikolweni. Kwathi kwakuthethwa ngale nto kum ndothuka, ndazibuza ukuba ‘hayibo, isidanga sinikwa mna!’ Bendizibuza ukuba ndingayivuma njani into enjalo. Kaloku ubuqaba boyanyaniswa nobubhanxa kwezi ntsuku.” 
UMaDosini uthi emva kokucaciselwa ngeli wonga, waye watshintsha iingcinga zomothuko. 
“Ndiye ndahlala ndinentliziyo ebuhlungu yile nto (isidanga sembeko), kodwa ndajika ndonwaba xa ndicaciselwa ukuba ndiyinikelwa ntoni. Ndiye ndaqala ndonwaba xa ndicaciselwa futhi ndicengwa ukuba kufuneka ingandihluphi le nto yokunikwa isidanga. Bandicacisele ukuba yindlela yokuwongwa kwam. Iqaba elindim liye laqala ukuncumancuma. Ndithetha ukuthi ndiyavuya kakhulu leli wonga,” kutsho uMaDosini. 
IRhodes ithi igqibe kwelokuwonga uMaDosini ngenxa yendima ayidlale kumculo wesiNtu. “UMaDosini yimvumi yesiNtu eyaziwayo ngokudlala uhadi, umrhubhe nesitolotolo. Uchithe ubomi bakhe bonke eqaqambisa umculo wesiNtu kweli nakumazwe ehlabathi,” itshilo iRhodes. 
Izolo uMaDosini uxelele I’solezwe lesiXhosa ukuba ugqiba kulungisa isixhobo sakhe somculo (uhadi) kuba ulindele iindwendwe namhlanje. 
Izixhobo zakhe zomculo luhadi, umrhubhe nesitolotolo. Uthi ukudlala umrhubhe wakuqala eseyintombazana. “Uhadi ndalufundiswa ngumama, kuba uhadi lwalungakhaliswa ngamantombazana. Abaninzi ndibafundisile ezi zixhobo, kuba ndifuna ukushiya umzila kwabanye.” 
Okubi ke kukuba uMaDosini uphantse akalamkela eli wonga nanjengoko ebekhe wafunyanwa yintsholongwane yeKhorona, kodwa waphinda walulama. “Kwigumbi lokugula endandilele kulo kwabhubha babane bezintsana benjalo. Akukho sifo ndisoyika ukogqitha le gomgom,” utshilo uMaDosini."	not available
entertainment	Umnyhadala weMpuma Koloni uza kutsala abakhenkethi	"Kulindeleke ukuba amatikiti athengiswe onke kwibala lemidlalo iABSA Stadium eMonti ukulungiselela umnyhadala wokuqala waminyaka le iEastern Cape Royal Heritage Festival, eza kubanjwa ukusuka ngomhla weshumi elinesine ukuya koweshumi elinesixhenxe kweyoMnga. 
Lo mnyhadala wokuqala uthembisa ngolonwabo oluchukumisa ingqondo kubathandi bomculo weJazz basekuhlaleni, ukusukela kumagqala omculo weJazz avunyiweyo kwilizwe jikelele nakumculo ochukumisayo ukuya kwizandi zale mihla. 
UKelly Khumalo, Ikhona, Busiswa, Makhadzi, Lebo Sekgobela, noAmanda Mankayi bangabanye babaculi ekuqinisekisiweyo ukuba baza kucula. 
Abaququzeleli balo msitho, iHarmocept Events, bacacisa iinjongo eziphambili zale projekthi, eziquka ukudala umsitho oza kuthi usebenze njengempembelelo yokwanda kwabatyeleli nabanokuba ngabatyalizimali kuMasipala waseBuffalo City naseMpuma Koloni ngeli xesha leeholide. 
“Sikwafuna ukuqalisa ezinye izixhobo neendlela zokufaka isandla kuphuhliso lwentlalo noqoqosho kuluntu lwaseBuffalo City, ngokukhulisa uqoqosho lwengingqi nokhenketho lwaselokishini,” itshilo ingxelo. 
Lo mnyhadala uneempembelelo zoqoqosho ekuhlaleni kuba bonke ababoneleli ngeenkonzo kulo msitho, ukusuka kubugcisa, isandi, iqonga, kunye nezibane ukuya kwiziseko ezingundoqo, iindawo zangasese, iintente ezinkulu, kunye neendawo zokuhlala, ziya kuthengwa ekuhlaleni. Kuza kwakhiwa indawo yeSMME ukuvumela amashishini ukuba abonise ngempahla yawo ngefashoni, ubugcisa kunye nemisebenzi yezandla kunye nemiboniso. 
Usihlalo weHarmocept Events, uAnele Mbasane uthe, “Lo msitho ubalulekile njengoko kufuneka sandise amandla okhenketho eBuffalo City naseMpuma Koloni emva kobhubhane weKhorona ukuze kuvuselelwe uqoqosho lwalapha.” 
UMbasane uthe baza kuncedisana norhulumente wephondo leMpuma Koloni ekufikeleleni kulutsha oluthwaxwa yingxaki ngentlalo. Okufana nokusetyenziswa kakubi kotywala neziyobisi, ubundlobongela obujoliswe kwabasetyhini nabantwana kunye nokubulawa kwabantu ezindleleni, njengoko umsitho uya kwenzeka ngexesha elixakekileyo ezindleleni zethu. 
Ishedyuli yomnyhadala imi ngolu hlobo lulandelayo: 
• EC Royal Heritage Charity Golf Day – 14 eyoMnga 2022. 
• Jazz, Comedy Meets Fashion Royal Gala -15 eyoMnga 2022. 
• EC Royal Heritage Main Festival – 16 eyoMnga 2022. 
• Eminence Exclusive All White -17 eyoMnga 2022. 
Amatikiti akwangoko awasafumaneki. Amatikiti okungeniswa ngokubanzi axabisa iR300, ngelixa itikiti lesangqa segolide lixabisa iR500. Amatikiti afumaneka kuwebtickets kwaPick ‘n Pay. Amasango avulwa emini emaqanda (12:00)."	not available
entertainment	Kode kube nini siqhathwa yiYuropu?	"Iyothusa indlela izinto ezenzeka ngayo kweli, uMzantsi Afrika uyaqhubeka ukuba ngumthombo wengcinezelo yabantu baseAfrika, becinezelwa ngamazwe aseYuropu. 
Kutshanje ilizwe laseMadagascar liveze ukuba umhlonyane lowa wootatomkhulu uyasinyanga isifo sekhorona. Olo luvo alukhange lunikwe nethutyana lokuba limanyelwe okanye livavanywe, akukhange kunikwe nangcaciso engako koko kuthwe alilunganga, alixilongwanga. 
Ngoku singxolelwa ngento ekuthwa kudala ikhona kwalapha eMzantsi Afrika, kodwa umthombo wayo yiBritane, la Britane yasicinezela iminyaka engaphezu kwekhulu. Ngethamsanqa mna andiwatyi amachiza aseNtshona, ndihlala ndikhuthaza, ndisitya amachiza endizenzele wona ngokuxelelwa ngabadala.  
Yini ukuba sibe noonodoli boorhulumente abanje kwilizwekazi laseAfrika, abangxama kangaka ukwamkela ubuxoki baseNtshona ekukudala kuxhatshazwa ngabo abantu baseAfrika. 
Le Dexamethosone ivela phi, yekabani, yintoni injongo, ibigcinwe phi side sifelwe ngabantu abangaka eMzantsi Afrika? Kumele ukuba iiNjingalwazi zeNzululwazi zaseAfrika ziqalise ukuma ngeenyawo, sahlukane nokuxelelwa ukuba umhlonyane awuxilongwanga, kusuke kuvele into esele kusithwa sele isebenza kakade. 
Koda kube nini sisenziwa incuva zamazwe aseYuropu, ukusukela kwisifo ugawulayo abakhange bafune nokumamela, okanye ukunika ithuba uluvo lokuba kukho umntu omnyama onokunyanga esi sifo. Oku kusenziwa kuba bekumele ukuba kunikwa ezi Dexamethosone ithuba lokwenza imali yala madoda. 
Kutshanje ilizwe laseMorocco lithumele izixhobo zokuzikhusela kwisifo seKhorona kumazwe alishumi elinesihlanu aseAfrika. Akukhange kwenziwe ngxolo ngolo ncedo lusuka kwilizwekazi laseAfrika lisiya kwamanye amazwe aseAfrika. 
Abaqhimgqoshe ngoku baxhapha amagwebu bexoxa, bexokisa, bethethelela iDexamethosone yaseBritane. UGqirha Mathias Rath watshutshiswa, wagxagxanyiswa enganikwa thuba lokucacisa, okanye elokuvakalisa uncedo lweemveliso zakhe, kuba kwakumele ukuba kuvulwe ithuba lokuthengiswa kweemveliso zoAdcock Ingra, Bayer and Bayer noPfeyzer.  
Umongameli uThabo Mbeki kuphela kwendoda eyalibhaqa kwangoko eli cebo laseNtshona, evala amazibuko engavumi ukuba siphephetheke nento ekuthwa kukunyanga kwechiza elivela ngaseYuropu. 
Wagxekwa kuba wayengaviwa ukuba uthini, uGqirha Sabi watshutshiswa wavalelwa wabulawa ngenxa yokunika ubungqina bokuba uyasinyanga isifo sikagawulayo ngaphandle kwamachiza aseNtshona. 
Mangaphi amachiza aphuma apha eYuropu akhe avavanywa zinzululwazi zalapha eAfrika. Kuthwa uyabanjwa nabani othetha into echasene nendlela ekubonwa ngayo sisininzi kulo mcimbi wesifo seKhorona. Ndingabanjwa!"	not available
entertainment	Iphondo lisendawen’ entle kwii-MMAs	"Kulindeleke ziquqe zibuyelela iimvumi zephondo leMpuma Koloni kwiimbasa zomculo zeMetro fm. 
NgoLwesine, kwaziswe iimvumi ezisethubeni lokuqokelela izigubhakazi zamabhaso kwiiMetro fm Music Awards (MMAs) zalo nyaka. 
UZahara Mkutukane, uNathi Mankayi, uMobi Dixon, uZonke kunye ne-MiCasa bazakube bekhuphisana ukonyuka besehla kwiqonga leeMetro fm Awards zalo nyaka. 
Umlonjikazi welokishi iPhumlani, kwidolophu yaseMonti, uZahara uxelele eli phephandaba ukuba, uziva onwabile kakhulu kukuqatshelwa naye. Ingaba kokokuqala ukuzuza iwonga leeMetro fm, ndiyayazi abalandeli bam abandithandayo bazokuvota kwaye bazakuhlala besemva kwam ngenkxaso. 
“Ukuchongwa nokufumana iwonga kuthetha lukhulu ngomsebenzi wakho. Ukunyuka iqonga, uyokuthatha iwonga yimvakalelo emnandi. Nokuba bendingachongwanga, nokuba andinakuphumelela akuthethi ukuba abalandeli bam abandithandi,” uthethe watsho uZahara. 
UNathi uchongelwe kwibakala leBest African Pop Album (Buyelekhaya), kwibakala leBest RnB Single (Nomvula), iBest New Artist, iBest Male Album kunye ne-Song of the Year (Nomvula), ngelixa yena uZahara echongelwe kwiBest African Pop Album (Country Girl) ndawonye ne-Best Female Album (Country Girl). 
IiKumkani zeempelaveki zona uSphectacula no DJ Naves bachongwe kumabakala amathandathu, elo libakala leBest Group/Duo Album (KOTW), Best Colaboration (KOTW), Best New Artist, Best Music Video (KOTW Anthem),Best Dance Album ne- Song of the Year ngeKings Of The Weekend Anthem bekunye noProfessor. 
Ebuzwa liphephandaba I’solezwe lesiXhosa ngendlela aziva ngayo, uSphectacula uthe: “Kuliwonga eliphakame kakhulu ukubaphakathi kweemvumi ezinkulu zeli, kwaye bubungqina bomsebenzi onzima esiwenzayo.”” 
Ebuzwa ngebakala abangathanda ukuliphumelela kula bachongwe kuwo: “Ngenxa yomsebenzi wam kunye no-DJ Naves, ndingathanda sihambe nayo iBest Group/Duo,”” utshilo. 
Ufik’izolo kwiqonga lomculo, * -Emtee, uchongelwe kumabakala amane, iBest Remix, iBest Music Video, Best Hip Hop Album kunye neBest New Artist. 
IiMetro fm Music Awards zeshumi elinesihlanu zizakube zibanjelwe e-Inkosi Albert Luthuli Convention Centre (ICC), eThekwini, kwiphondo lakwaZulu-Natal ngomhla we-27 kuFebruwari 2016."	not available
entertainment	#BrendaFassie: Iminyaka eli-12 emva koMaBrrr!	"IBINGATHI bekuyizolo xa besidyusha noMaBree ngeengoma zakhe ezifana noVulindlela, Weekend Special, Black President njalo njalo.  
Yiminyaka elishumi elinesibini emva kokusithela kukaBrenda Nokuzola Fassie kumehlo abemi boMzantsi Afrika.  
UMaBrrr walishiya eli limagad’’ ahlabayo ngowe-9 kuCanzibe ka2004 ebhubhela kwisibhedlele saseSunninghill eRhawutini.  
IKumkanikazi yePop,  ayikalityalwa ziintliziyo zabemi belizwe loMzantsi Afrika, ewe kaloku ukhunjulwa ngomculo onambithekayo nowonwabisayo awasishiya nawo, nelo lizwi lakhe litshothozelayo xa ethetha.  
UMaBrrr, nowazalelwa kwilokishi yakwaLanga eKapa ngoNovemba ka1964, kwiveki ephelileyo ukhunjulwe ngencwadi entsha ethi ‘’I’m Not Your Weekend Special: Potraits on the Life + Style Politics of Brenda Fassie.”  
Le ncwadi ibhalwe lusiba lukaBongani Madondo, ibalisa ngobomi obuhanjwe yile mvumikazi ngexesha isadl’ amazimba.  
Njengeemvumi ezifana nooMiriam Makeba, Lebo Mathosa, Miles Davis nabanye, umculo kaBrenda uyakuhlala uhleli. 
 Sakuhlala sinoncumo xa simkhumbula. Ilizwe loMzantsi Afrika, ingakumbi iqonga lomculo, alinakube lifane engekho uMama kaBongani!  
Ukhumbula ntoni wena ngoMaBrrr?"	not available
entertainment	Ngoobani abachongelwe kumawonga eBEAT Magazine SA kulo nyaka?	"UMHLA we-9 kweyeKhala/July 2016, lusuku lomsitho wesithathu eqhuba amawonga eBeat Magazine (3rd Annual BEATMagazineSA Awards 2016). 
 Lo msitho, nanjengeminyaka egqithileyo, uzakubanjelwa kwiziko iGuild Theatre eMonti.  
I-BEATMagazineSA, liqonga lokuveza italente yeMpuma Koloni nkalwana zonke.  
UZizo Beda kunye noLoyiso Bala, ngabo abasele bewongwe ngembasa ye-I Am Eastern Cape, neliwonga lokuqwalasela imisebenzi negalelo abasele belenzile ukubeka eli phondo encotsheni.  
Ukanti ozakuthi awongwe ngembasa phantsi kweli bakala (I Am Eastern Cape Award) , kulindeleke athiwe pa-ha ngomhla we-17 kweyeSilimela ka2016. Naba abachongelwe kwiimbasa zalo nyaka:  
*   A – EVENT OF THE YEAR  
1. Ebubeleni Music Festival  
2. Natives Summer Party  
3. Countdown Music Festival  
*   B – DJ OF THE YEAR  
1. DJ Lentor SA  
2. DJ PK Dweba 
3. Kingwave  
*   C – BEST MALE ARTIST  
1. Cherra  
2. PV  
3. King Meezi  
*   D – FASHION BRAND OF THE YEAR 
 1. Refined Revolt  
2. La Street Wear  
3. Eastern Cape Originals  
(ECO)  
*   E – PROJECT OF THE YEAR  
1. Se7en the Reign by Cherra  
2. EAMNT Tha EP by EAMNT  
3. Bambiz’utsotsi Mixtape by  
Rah Lujah  
*  F – PROMOTER OF THE YEAR 
1. Mr Shein  
2. Sizwe Ndlovu  
(Blacksmithed)  
3. Bandile Magibili  
*   G – BEST COMEDIAN 
1.  Prins 
2. Umfundisi Oyinkathazo 
3. Shuz Sigobelwana 
*  H – BEST COMMUNITY RADIO STATION  
1. Mdantsane FM  
2. Khanya FM  
3. Izwilethemba FM 
*   I – RADIO PERSONALITY 
 1. Buhle Geleba (Mdantsane  
FM)  
2. Mavusana (Mdantsane FM)  
3. Brother TS (Izwilethemba  
FM)  
*  J – RADIO SHOW OF THE YEAR  
1. Simunye Drive  
2. For Thetha (Politics)  
3. Morning Experience  
*   K – PERFORMER OF THE YEAR  
1. Swagger  
2. MRC  
3.Rah Lujah  
Ukuvotela lowo uhamba naye: Thumela imbalelwano yeSMS enegama uBEAT + Category Letter + Inombolo yeNominee ku-32666  
Umzekelo: SMS “BEAT K1” ku-32666 Iminxeba yokuvota iyavulwa ngomso (3 Juni 2016) ize ivalwe ngeCawe (3 July 2016).  
Ngeenkcukacha ezithe vetshe ngokuvota namatikiti, tyelela umnatha : www.beatmagazinesa.co.za/awards okanye uthenge I’solezwe lesiXhosa ukuze ubesethubeni lokuphumelela amatikiti.  
Amatikiti ayafumaneka eComputicket nge-R150. Ungaphoswa! 
simphiwe.freddie@inl.co.za"	not available
entertainment	USnoop Dogg kunye noChris Paul bazakuxhwithana ngetayitile	"KUZAKUQHUMA kungabaswanga kwiqonga le-Lip Sync Battle xa uSnoop Dogg kaDrop It Like It’s Hot ebonisa uChris Paul ukuba ngubani imboza.  
UChris Paul ophumelele iimbasa eMelika njengomdlali weBasketball, kufanele azibonakalise ukuba italente yakhe ayiphelelanga emabaleni omdlalo weBasketball kuphela, ngethuba ezakube etsholoza ngengoma yeNew Edition ethi Candy Girl, ngelixa yena uSnoop Dogg ezakube esitsho uCould You Be Love kaBob Marley.  
Ingaba eli qhawe le-NBA lizakusibonisa ukuba liphethe ntoni ngaphakathi nangaphandle kwebala? Okanye amava okwenza umculo kuSnoop Dogg azakumsebenzela?  
Ngubani oza- kubuya enkonye itayitile yeLip Sync Battle USA? Zibonele konke ngoMvulo we-16 kuCanzibe ngo-21: 35 kwiMTV (DStv channel 130)."	not available
entertainment	UMqolomba uwabethe onke amaphondo kwiiSAFTA	"IMISEBENZI kaNceba Mqolomba waseKariega (Tinarha)  yokuphuhlisa iMpuma Koloni kwezeefilim imenze wafumana iwonga kwiiMbasa zeeFilim noMabonakude (SAFTAs) ebezibanjwe kutshanje eMntla Ntshona. 
UMqolomba nguMsunguli noMlawuli weEC Film Festival eyenziwa rhoqo ngeyoMnga. 
Esi siquququ sakwaMqolomba sibuye newonga leOutstanding Provincial Contributor Award, siwaqhumisela ngothuli onke amaphondo oMzantsi Afrika bekhuphisana nawo. 
Le mbasa iye inikwe umntu  odlale indima ebonakalayo ukuphuhlisa ezeefilim nomabonakude kwiphondo lakhe. 
“Ndicinga ukuba imisebenzi yam yokuphuhlisa iphondo yiyo eyenze ukuba bandichonge. Ndiye ndacelwa ngabantu abaninzi ukuba bacela ukundityumba, ngenxa yegalelo lam, nam ke ndavuma,” uMqolomba ubalisele I’solezwe lesiXhosa. 
UMqolomba uthi akakwazi kuzibamba yimincili. 
“Ndinemincili yile mbasa ngokuba ithetha ukuba kuwo olithoba amaphondo, ndim noko kulo nyaka oye wagqwesa, ayonto incinci ke leyo,” ubuye watsho. 
UMqolomba, okwanguSihlalo weQonga leeFilim eMpuma Koloni, uneminyaka esixhenxe kususela oko wasungula umnyhadala weefilim kweli phondo. 
Uhlala ezama ukuphucula izakhono zabenzi beefilim bephondo ngokubaqeqesha kwiinkalo ngeenkalo. 
UMqolomba uzibandakanye neqonga leefilim ngo1999, kwaye ukusukela ngoko wenze intaphane yemisebenzi equka iToasty Show, All You Need Is Love, Khumbul’ ekhaya, Walala Wasala neminye emininzi. 
Ukuthanda iifilim ukuqale eselula uMqolomba. 
“Ekhaya bendihlala phambi komabonakude ndithe nca, ndimane ndisithi ngenye imini ndiya phaya ndiyokwenza le nto,” kutsho uMqolomba owafundela iSpeech and Drama eNatal Technikon. 
UMqolomba, ochume oyokoyoko zizakhono eziliqela, ukhe wenza namabali kanomathotholo adlalwe kuMhlobo Wenene. 
Sele zintathu iimbasa anazo engxoweni yakhe ngoku. Ngo2013 wazuza iwonga leMusic Mobility Fund elamnika imali yokutyelela eUK naseFrance iiveki ezintandathu. 
Ngo2018 wafumana iEastern Cape Cultural Award ngenxa yomsebenzi awenzela iphondo kwezeefilim. 
“Ndiyathemba ukuba noko ngoku le mbasa iza kutsho ivule amacango ebekade evalekile,” ethetha ngeSAFTA yakhe. 
UMqolomba ubongoze urhulumente ukuba anike iqonga leefilim ingqwalasela njengeminye yemisebenzi ebeka isonka etafileni. 
Ulebele ngokunika amazwi enkuthazo kulutsha. 
“Ndifuna ukuthi ulutsha malujonge mna njengomzekelo wokuba umntwana womgquba uyakwazi ukuthi engasuki ndaweni kodwa abeke igama, idolophu nephondo lakhe endaweni.”"	not available
entertainment	UButho noMamNtlane babuye necwecwe elitsha!	"OKUMANYWE NGUTHIXO- Elo ligama lecwecwe elitsha likaButho noYolanda Vuthela. Eli cwecwe nguVolume 2 yelo laziwayo lithi “Ewe Nkosi”. 
 Liphethe iingoma ezidumisayo neziphilis’ umphefumlo ezikwishumi elinesihlanu. Kweli cwecwe litsha likaVuthela, kuneengoma ezifana no-Ungcwele Jesu, Ndenzel’ uncedo, Umnatha, UThixo wamaZulu, Kuyenzeka kuThixo njalo njalo.  
Ecacisa ngegama leli cwecwe, uVuthela uthi “lo ngumyalezo wosapho lonke, umama nomntwana, umyeni nenkosikazi, bonke njengabantu abamanyeneyo.”  
UVuthela uthi umohluko kweli cwecwe ngowokuba, usebenze nenkosikazi yakhe ukuqala kwingoma yokuqala ukuya kweyokugqibela.  
“Ukuba ufuna iingoma ezizakukhuthaza, zikomeleze, zikushumayeze nezo zinesingqi, zonke zikhona apha,” utshilo.  
Uthi le mbiza uyipheke noAviwe Gqomfa, uYolanda Vuthela, Soso Mdingi, Malizole Fololo kunye noSimamkele . Le mvumi enentaphane yeembasa, yaziwa ngesingqi esinentsimbi kunye nompampampa. Uthi nakweli cwecwe konke oko kuyafumaneka. 
 UButho noYolanda bazakube bekwezi ndawo zilandelayo: 16 kweyeKhala 2016, eMusica eGreenacres eBhayi ngentsimbi yeshumi elinanye; 17 -23 kweyeKhala, kwimimandla yaseKapa; 29 kweyeKhala, eMthatha 30 kweyeKhala kuKomani 01st kweyeThupha , baseQonce.  
UButho umemelele abantu ukuba bancede bavotele uYolanda Vuthela kwiimbasa atyunjelwe kuzo zee-Ingoma Awards. Xa ufuna ukumvotela ungathi: INGOMAS BEST LIVE RECORDED DVD, YOLANDA VUTHELA uthumele ku-40 439 Okanye umvotele kwiBest Female Category ngokubhala uze uthumele kwakwiinkcukacha ezingentla.  
UVuthela uthembise ngecwecwe lesibini leMaskandi elithi “Emasimi Kuyaphilwa’’. UVuthela, nokwazingca ngokuba ngumlimi, waphumelela ngeli cwecwe kumawonga wonyaka ophelileyo weeSATMA.  
“Kudala abantu belifuna eli cwecwe leMaskandi, ngoko ke bangalilindela ungaphela lonyaka.” 
 Ukanti icwecwe likaButho noYolanda liyafumaneka kuzo zonke iivenkile ezithengisa umculo."	not available
entertainment	Iingoma ezinomhluzi zikaFlash Ikumkani	"UMHLUZI yingoma ebalisa ibali lokuphuma kukaHlumile Mangoloti kwilali yakhe yasePeelton eQonce, ze akhwele kwiqonga lomculo, enze ‘iingoma zakhe ezinomhluzi.’  
UMangoloti, 22, udume ngegama likaFlash Ikumkani kwizitalato zomculo weRap. Uthando lukaMangoloti lomculo lwaqala ngethuba esafunda kwisikolo samabanga aphantsi iSinako Primary. 
Uthi olu thando lomculo luphenjelelwe yimvumi yeRap uMaxhoseni. 
“Inkuthazo yokwenza umculo ndiyifumene kwiimvumi ezifana noMaxhoseni kwakunye noPzho,” kutsho uMangoloti. Le mvumi ithi iqale ukushicilela ingoma yayo yokuqala ngo2012 phantsi kweliso elibukhali leprodyusa yomculo uLacosta. Kunyaka ophelileyo, uMangoloti ukhuphe ingoma ethi Ubizo. 
“ Ividiyo yale ngoma idlale kwizikhululo zikamabonakude ezifana noChannel O,” uyabalisa. 
Ingoma yakhe entsha ethi ‘Umhluzi’ uyikhuphe phantsi kwe-Emtee Records kwaye iqhuba kakuhle kumanqwanqwa omculo. 
“Kule ngoma ndithetha ngokuphuma ezilalini ze uzenzele igama emculweni, kwaye ndithi iingoma zam ngumhluzi,” kutsho uMangoloti, encokolela I’solezwe lesiXhosa. Ephendula ngokucwangcisela icwecwe lakhe lokuqala. 
“Ndisazakhela igama lam okwangoku, ndenza iingoma ezininzi, lakube ixesha livuma, ndiza kukhupha umsebenzi opheleleyo.” Ngoku uMangoloti usebenze noSnymaan kwingoma yakhe entsha ethi ‘Intaka yakha ngoboya benye.’ 
“Kule ngoma sikhuthaza uluntu ukuba luxhasane. Le ngoma yashicilelwa kunyaka ophelileyo phambi kokuba uSnymaan atyikitywe yiAmbitious,” kutsho le mvumi. 
UMangoloti uthembise ukukhupha le ngoma ungekapheli lo nyaka. 
Ingoma zikaFlash Ikumkani zifumaneka kwiivenkile zobuxhakaxhaka bomnatha. 
simphiwe.freddie@inl.co.za"	not available
entertainment	Ubuso baseTsholomnqa kwiRhythm City!	"ISAKHONO setyendyana laseMonti, eliza kudlala kumdlalo kamabonakude iRhythm City, uBaxolise Mfidi, sibonakala siqaqamba nangakumbi. 
UMfidi, onkaba ekwilali yaseSeris eTsholomnqa, uza kube edlala indawo kaVukile kwiRhythm City ukususela kwiveki ezayo. 
UVukile , esiza kumbona ukususela ngomhla we26 kaMeyi, ngumfana onomtsalane osebenza ebharini eThe Metropol. 
Simbona kakuhle xa uMampho eqeshwa njengomnye wabasebenzi (waitress) beli khaya leziselo nokutya. 
“UVukile udala uqhushululu nokujongana ngezikhondo zamehlo phakathi kwakhe noMampho nanjengoko esenza ubomi bukaMampho bubenzinyana eThe Metropol,” oku kudizwe nguMfidi ngethuba encokolela I’solezwe lesiXhosa ngendima aza kuyidlala kulo mdlalo. 
Ukuthanda iqonga lolonwabo kwaqala uMfidi esekuGrade 1 kwisikolo samabanga aphantsi iCollege Street eMonti, apho athi wakhuthazwa ngutitshalakazi wakhe kwezobugcisa. 
Uthi nangethuba efika kumabanga aphakamileyo eGeorge Randell isakhono sokulingisa saye sikhula nangakumbi kuye. 
Uthi intombi katitshalakazi wakhe waseCollege Street yayihlohla isiNgesi eGeorge Randell. 
“Yiyo eyandikhuthaza ukuba ndizibandakanye neDrama neekwayala apho. Waye wabhala umdlalo weqonga ngethuba isikolo iGeorge Randell sibhiyozela ukugqiba iminyaka engama50 sasekwayo, wandifaka kuwo,” kubalisa uMfidi. 
Uthi ukusuka apho wazibandakanya nemidlalo yeqonga eGuild Theatre, zange aphinde abuye mva emva koko. 
Kodwa eli tyendyana, eliza kugqiba iminyaka engama26 ubudala ekupheleni kwenyanga, lithi okona lalikufuna kukuba ngumsasazi. 
Wabhalisa eBoston Media House eRhawutini ngo2013, apho wafika wenza izifundo zosasazo khona. 
Ngo2014, uMfidi waye wakhethwa yiBritish Council SA ukuba abe ngomnye kwabathathu abatsha abaza kumela ilizwe loMzantsi Afrika ukuba abe kwinkqubo iFuture News Cultural Programme eyayibanjelwe eGlasgow eScotland. Ngo2015, waba yinxalenye yevidiyo yengoma ethi ‘Run’ yomsasazi nejaji yee-Idols * -Unathi Nkayi. 
Ebalisa ngendima yakhe kwiRhythm City, uthi abantu baza kubona italente yokulingisa engaphekwanga esikolweni. 
“Mabalindele ukubona umntu oza nolwimi lwesiXhosa kulo mdlalo ukongeza kuOros Mampofu. Kudala ndizilungiselela le ndima nanjengoko bendikwiRhythm City njengomlingisi owongezelelweyo (extra) ithuba elide, ngoko kudala uVukile esembizeni,” kutsho uMfidi. 
UMfidi uthi unqwenela ukufumana iindima ezinkulu nakweminye imidlalo kamabonakude. 
“Ndiza kulandela ubizo lwam, nokuba lusasazo okanye ukulingisa.” 
Uthi unethemba uza kwenza ulutsha lwaseTsholomnqa naseMonti luzidle ngaye. 
Unganxulumana naye kuTwitter okanye kwi-Instagram: @OfficialBax okanye kuFacebook: @Baxolise Mfidi. 
IRhythm City idlala kwi-eTV ngoMvulo ukuya ngoLwesihlanu ngo-19:00."	not available
entertainment	Kubhubhe omnye umdlali kwiMuvhango	"AYAPHOKOKA amazwi ovelwano emva kokubhubha kwegqala lemidlalo kamabonakude uArthur Mbambo.  
 
UMbambo, owaqala ukudlala kwimidlalo kamabonakude ngeminyaka yoo1970,  kuvakala ukuba ubhubhele esibhedlele ngempelaveki emva kwengulo ende. Ukubhubha kwakhe kungqinwe yintombi yakhe uMbali Mbambo.  
 
Waduma kakhulu ngendima kaMnyamana Buthelezi, owayengutata kaThandaza kumdlalo weSABC2, iMuvhango.  
 
Eminye imidlalo azakhele ngawo igama kumabonakude iquka umdlalo weSABC1 uTshisa,  Soul Buddyz,  Hlala Kwabafileyo, Ifa LaKwaMthethwa, Emzini Wezinsizwa, S’gudis Nice, Generations neKwakhala Nyonini.  
 
Othethela iQumrhu loSasazo loMzantsi Afrika (SABC) uMmoni Seapolelo, uthi uMbambo ushiye isikroba kwicandelo lezolonwabo.  
 
“Uza kukhunjulwa ngegalelo lakhe elikhulu kweli candelo. Eli qumrhu losasazo lidlulisa amazwi ovelwano kusapho lakwaMbambo ngeli xesha libuhlungu kangaka. Umoya wakhe uphumle ngoxolo, ” kutsho uSeapolelo.  
 
Kulindeleke ukuba uMbambo angcwatyelwe eRhawutini ngomso."	not available
entertainment	Izinga leempahla zefashoni eGinsberg	"USinazo Jeje nongumnikazi wenkampani ejongene nokuphuhlisa italente kwanokuqeqesha ulutsha ngezakhono iPhawulomso Productions,  uthi iphupha lakhe kukubona abathungi bempahla zefashoni baseGinsberg kwakunye neQonce bekwindawo ephezulu kwaye zisaziwa iimpahla zabo jikelele kuba zintle, kwaye italente banayo. 
UJeje ubalisele eli phephandaba ngomnyhadala wabo wokuqala ngqa bebamba umboniso wempahla zefashoni zabathungi baseQonce nathi ufunde lukhulu kuwo. 
Lo mnyhadala, nowaziwa ngokuba yiFashion Show ububanjelwe kwiziko iSteve Biko eGinsberg. 
IPhawulomso Productions ibibambisene neOur Legacy in Art and Beauty – neyiyo eqeqesha abantwana ngokucondoba. 
“Besiqala ukwenza lo msitho kodwa abantu basothusile kuba baphume ngobuninzi befuna ukuzokuzibonela ngokwabo iimpahla ezithungwa ngabantu babo abakhula nabo, abahlala nabo ekuhlaleni nabajonge kubo. 
“Ininzi italente apha, kungoko ndiza kusebenzela ukuba aba bathungi kwanabo bamodelishayo bakwazi ukuya kumnyhadala weSA Fashion Week kwanakwiGrahamstown National Arts Festival,” utshilo uJeje. 
Uthi eyona njongo iphambili kukuveza italente yabathungi baseMpuma Koloni kwanokuba zaziwe iimpahla zabo kwanamathuba okuqaqambisa imithungo yabo,  nekungathi kudaleke namathuba engqesho. 
UJeje uthi zintle kwaye zikumgangatho olungileyo, ingxaki  nje kukuba azaziwa. 
Abathungi ababeyinxalenye nabathe babonisa ngeempahla zabo kwiFashion Show eSteve Biko Centre, yiBaxu Designs, QVL Fashions, Urban Craft Designs kwakunye neZim Collections. 
Uthi umcelimngeni iseyimali neendawo abathungela kuzo, kodwa uthi bafundile nabakuthi bakulungise kunyaka ozayo."	not available
entertainment	#RealTalk: Kwenzekani kule veki?	"NgoMvulo – 13 eyoMdumba 2017 
PJ Powers 
Ondwendwela uAnele kwiThree Talk namhlanje – ngulowo othanda umculo nelizwe loMzantsi Afrika. Ubomi bakhe batshintsha ngonyaka ka1992 ngethuba egaleleka eSoweto. Kaloku kwiqonga lomculo kula lokishi wafumana igama lokuba nguThandeka, elifumana kubalandeli bakhe. 
NgoLwesibini – 14 eyoMdumba 2017 
Unozikhalazo werhafu. 
Lixesha lerhafu kwakhona, mhlawumbi uyazibuza ukuba irhafu nokubuyiselwa irhafu kusebenza njani…okanye ukhalaza kubani xa unesikhalazo sokungaphatheki kakuhle kwaSARS, yithi ntshoo kwinkqubo yanamhlanje. 
NgoLwesithathu – 15 eyoMdumba 2017 
Mango Groove 
IMango Groove ineminyaka engaphaya kwamashumi amathathu kwaye isandul’ ukukhupha icwecwe layo elitsha. Namhlanje sibona amalungu wayo awayisungulayo kunye ne-bassist uJohn Leyden noClaire Johnston. 
NgoLwesine – 16 kweyoMdumba 2017 
Akin Omotoso 
UOmotoso ongumdlali weqonga, umbhali, umlawuli kwakunye nomqulunqi uncokola noAnele ngobomi bakhe kwakunye nesakhono sakhe. 
NgoLwesihlanu 17 kweyoMdumba 2017 
Criselda Dudumashe 
U-Anele uncokola nomsasazi kanomathotholo nomabonakude, umkhuthazi, umcebisi, owayesakuba ngumongikazi uChriselda Kananda- Dudumashe. 
Uzakusibalisela nangokuba litshantliziyo likagawulayo. Ukwabhale incwadi ethi, You are not alone."	not available
entertainment	UThembisa uzakubanjelwa ngudade wabo uAnele kwi-Our Perfect Wedding!	"UMBHEXESHI wenkqubo edumileyo, nethandwayo kumabonakude i-Our Perfect Wedding, uThembisa Mdoda, uzakuhlaba ikhefu kule nkqubo ukususela ngomhla we-29 kuCanzibe/May, aze abuye ngeCawe yomhla we-10 kweyeKhala/July 2016. 
 UMdoda uzimase imisitho yomtshato elishumi elinesithoba kwiSizini yesithandathu ye-OPW. Lo msasazi oko ezibambile iintambo zale nkqubo kususela ukungena ezihlangwini zikaTumi Morake, kwaye ngoku usahlaba ikhefu lethutyana ukuze abesemandleni.  
UMdoda kwingxelo ekhutshiweyo: “Ndiziva ndinewonga ekubeni abemi beli besandamkela koomabonakude babo xa sibhiyozela uthando nemanyano entle yezithandani. Ndigqibe ekuthabatheni ikhefu ukuze ndiqokelele amandla, ndizilungiselele imitshato ezayo.” Ngethuba uMdoda engekho, ababukeli bazokushiyeka kwizandla ezintofo-ntofo zabasasazi abandwendweleyo uAnele Mdoda (ongudade boThembisa) ekunye noJessica Nkosi. Esi sibini sizakubamba iintambo de abuye uThembisa. 
 U-Anele, nosandul’ ukuqukumbela isizini yesithathu yeClash of the Choirs SA njengejaji, akakwazi kulinda ukubona izithandani zizimanya. Kaloku uAnele ngumsasazi osele esazana nonomathotholo kunye nomabonakude. “Sisebancinci, oko sasigadene kwaye oku akunamahluko. Ndikulinde ngabomvu ukuba kule nkqubo ngokuba ndingumlandeli omkhulu,” lawo ngamazwi kaAnele.  
UJessica Nkosi uzakungena kuqala ukusasaza le nkqubo, ngomhla we-5 ukuya kowe-12 kweyeSilimela/June 2016, alandelwe nguAnele Mdoda ngomhla we-19 kweyeSilimela/June kude kube ngowe-13 kweyeKhala/July 2016. UNkosi waziwa ngendima yakhe kaQondi ayidlala kumdlalo weMzansi Magic, Isibaya.  
“UThembisa Mdoda uyibambe ngokuyimpumelelo le nkqubo kwaye uyalidinga ixesha lakhe nosapho. Ngoku sifaka oosaziwayo abanetalente nabathandwa ngababukeli ukuze basonwabise kule nkqubo. Silinde ngabomvu koko baza kusiphathela kona,” lowo nguNondumiso Mabece oyiNtloko yoPapasho kwiLocal Interest Channels.  
Ungaphoswa yi-Our Perfect Wedding rhoqo ngeeCawe kwiMzansi Magic (DStv Channel 161) ngo-19:00."	not available
entertainment	Baza kubukela iifilim ezenziwe ngabantwana beelali zamaGqunukhwebe	"ABANTWANA beelali ezisibhozo eziquka iMayipase, iDebe, kwaNgwenya, Mfiki, Mbizane, iNonaliti, Annshaw nakwaJames bazivelisela eyabo imidlalo yeqonga. 
Lo ngumbono kaAyanda Mncwabe-Mama ongumvelisi weefilim, othe wasebenzisa inkampani yabo noMadoda Mditshwa eyi- Iliso Film ukugubhulula italente yakwiilali zakhe zokuhlala. 
UMama uhlala eMnqaba kwaJames, eDebe Nek. “Abantwana abaninzi bagqiba imatriki bahlale bangenzi nto,” utshilo. 
Iliso Films sele ivelisele umabonakude weSABC ne-etv iinkqubombaliso (documentaries) ezilishumi elinanye. 
UMncwabe-Mama uthi umsebenzi wakhe kukubhala, ukufota umboniso nokuwuhlela ukuze ulungele usasazo. 
“Ngoko ke kulapho ndaye ndacinga ukuba kungabanceda abantwana belali yam ukubanika ezi zakhono,” kutsho uMncwabe-Mama. 
Eli qobokazana liceba ukwenza olu qeqesho kakuhle esebenzisa inkampani yakhe entsha iAt Your Art Holdings. UMncwabe-Mama uthi wabhalela iBhunga lezobuGcisa neNkcubeko eMpuma Koloni (ECPACC) ukuze ixhase uqeqesho noMnyhadala weeFilim. 
Uthi bamaxhaphetshu belungiselela iQaba Film Festival eza kuqala kwiilali zamaGqunukhwebe, ibonisa umsebenzi owenziwe ngabantwana ababaqeqeshele ukwenza iifilim nokuzibhala. 
Aba bantwana baphuma kwezi lali baza kube bebukele imidlalo abayivelise ngokwabo phakathi komhla we15-17 kweyeSilimela. 
Le midlalo iza kuboniswa yile: 1. Indlala inamanyala (okhangele ubomi bobo baziphandelayo). 
2. Zolile Sonjica ( ongenkwenkwana elula ezithandela umdlalo wombhoxo de ibe iyaphumelela kwiphupha layo); 
3. Konakele phi na? ( inkqubombaliso engesikolo esakhiwe kumhlaba othethisayo); 
4. Wakhala uMama (ibali elingomfazi odlwenguliweyo eliquka nezinye iimeko zendawo yokuhlala); 
5. Buyel’ eMbo (ibali elingemicimbi yakwaNtu); 
6. iNkedama ( engebali lomntwana oyinkedama omoshayo elalini); 
7. Emily & Andrea (ibali elingabo basafikisayo, uthando oluselula nezesondo). 
La mabali kulindeleke aququnjelwe ukwenziwa ekupheleni kukaCanzibe, ze aboniswe kwiilali zaba bantwana eziquka iXesi, iQhibirha Komkhulu nakwaMayipase. 
UMncwabe-Mama, inzalelwane yaseMlazi eThekwini, eyendele eMnqaba, isebenzisana noNceba Mqolomba ukuvelisa la mabali. 
UMqolomba ngumsunguli weSarah Bartmaan Film Festival okanye iEastern Cape Film Festival. 
“Eli licebo lokwenza umboniso bhanyabhanya (series) kwezi ndawo zethu, kwaye sibe nethuba lokuzibumbela abethu abadlali nabaxhonkxi bamabali,” kutsho uMncwabe-Mama. 
“Namhlanje iqela lokuqala belifota ibali lalo. Siza kuba neenkqubombaliso ezine neefilim ezimbini. 
“Lo mnyhadala weFilim ufuna ukuvuselela uthando lolwazi lwentlalo kwaye nokuba abatsha bamanyane nabantu abadala,” utshilo. 
Ubambe ngazibini kuMama uNokwandisa oyiNkosi kweza lali ngokubaxhasa. 
simphiwe.freddie@inl.co.za"	not available
entertainment	UVovee usungula icwecwe elitsha ngeCawe!	"ABATHANDI bomculo wegospile kummandla waseMonti neziphaluka, bazakube besingise e-ULoyiso Community Church ngeCawa, nalapho uSivuyile Vovee Batala azakube esungula icwecwe lakhe elitsha kraca.  
UVovee, 35, usungula icwecwe lesihlanu elibizwa 2nd Cronicles 20. Encokola nephephandaba I’solezwe lesiXhosa, uVovee uthi, umculo yindlela yokumanyanisa uluntu. “Nakweyiphi na imeko abantu abakuyo, ukubakho komculo kuyabamanyanisa,” utshilo. UVovee ngunyana kaMfundis’uBatala owayedumile, kwaye usapho lwakhe lusapho olwaziwayo emculweni . Emva kokuqala ukucula eSunday School esemncinane, uVovee wazimisela kwicala lomculo.  
“Umdla wokucula uqale ndisemncinane, umntakwethu uJabu (Batala) wandifundisa ukubetha iKeyboard ngelixa yena uThembelani noVusumzi (Batala) bandifundisa ukubetha isiginci,” utshilo uVovee. Eseneminyaka elishumi elinesithandathu kuphela, uVovee wabhalela uNoluvo Duna owayene-11 yena ngoko iingoma.  
Kwishumi elinesithoba leminyaka ubudala, uVovee ebesele esaziwa njengeprodyusa nemvumi encinane. Uvelise umculo weemvumi ezifana no-Malibongwe Gcwabe, Sizwe Zako, Lundi Tyamara, Noluvo Duna-Paliso nabanye. NgeCawa, ayizokuba yimini yokutyhila icwecwe elitsha likaVovee kuphela, kodwa uthi le yimini yokubhiyozela iimvumi esele zisebenzile kwiqonga lomculo.  
Ngale mini, lo msitho uzakuzinyaswa nguMxolisi Mbethe, Sizwe Zako kunye noSinethemba Mndayi waseKnysna, nekulindeleke ukuba nabo batshile eqongeni. “Ilizwe lethu liyagula, iintsapho zethu ziyagula, kwiindawo esihlala kuzo ngokunjalo neenkokeli zethu,” utsho uVovee. Uthi xa amadoda egula, nesizwe sonke siyagula. Abantu abafuna ukwazi ukuba kutheni eyibiza i2nd Cronicles 20 mabaqiniseke ukuba base ULoyiso Community Church ngentsimbi yesibini ngeCawa (29 kuCanzibe/May) e-62 Kimberly Road, North End (eSigingqini). Abafuna ukuzithengela icwecwe bangenza njalo nge-R100.  
UVovee, nowayekhe wathiwa jize ngewonga lezobugcisa nenkcubeko kwiimbasa zolutsha sisikhululo sikanomathotholo iTru fm, ngo2008, ukwangomnye wabawongwa ngesiqinisekiso sokwenza okuhle kubugcisa nenkcubeko nguMphathiwa uPemmy Majodina.  
Eli cwecwe lilandela amacwecwe kaVovee afana no-The Vessel, 2020 Church kunye noTransition. Kwaye uChronicles 20 uquka iingoma zendumiso ezifana no-Kulunge wena Thixo, uThixo uyandazi, It was not a mistake nabanye."	not available
entertainment	Amaphupha kaKashe kwiminyaka elishumi yosasazo	"KWIMINYAKA elishumi yokonwabel’ ukusasaza kunomathotholo wasekuhlaleni, uBulelani Kashe akakalincami iphupha lakhe lokuzibon’ esasazel’ ilizwe lonke. 
UKashe, 32, ufinca iminyaka elishumi esenza akuthanda kunene – ukusasazela abaphulaphuli baseMonti neziphaluka. 
Wazalelwa ze waphinda wakhulela kwilokishi yaseMdantsane eMonti. 
Apha kulapho aqale khona ibakala lokuqala esikolweni de waphuma kwiMatriki. 
Lo msasazi, odume ngesakhono esingumangaliso emva komboko, uxelele I’solezwe lesiXhosa ukuba usafuna ukutshintshiselana ngeqonga losasazo namakhwahla ezosasazo lukanomathotholo. 
Waziwa ngelizwi lakhe eliqolileyo nelithi ndiphulaphule kumaz’ omoya. 
UKashe uba nemincili xa ekubalisela ngeminqweno yokuchopha kwisitulo soMhlobo Wenene FM. 
“Ndizibona ndisesikhululweni esikhulu eMzantsi Afrika, Umhlobo Wenene FM, ndizive ndisithi ‘unoMhlobo Mhlobo’ – kwaye elo phupha lakuze lifezekiseke ngeny’ imini,” kutsho uKashe ebonakala eqinisekile. 
“Bendingumntu oyithandayo kakade iwaylese kwasekukhuleni kwam, ngokuba into endiyithandayo ekusasazeni, umsasazi ngoyena mntu ubalulekileyo oza nezinto ezenzekayo ehlabathini. Lilonke ndingumntu othanda ukuthetha izinto ezibakhayo abantu,” kuncokola uKashe. 
UKashe udibene neMdantsane FM kanye xa esandul’ ukuphuma esikolweni. Waqala njengomqulunqinkqubo weenkqubo zangempelaveki. Emva koku uthi uye wahamba wayokungena embokweni, apho afike wenza inkqubo ethi ‘Iinkonzo Zoluntu’ emva kokumka komsasazi owayeyenza. 
UKashe uchitha ixesha lakhe elininzi esenza iinkqubo ezohlukeneyo zoMdantsane FM eziquka iWeekend Breakfast, inkqubongxoxo ethi Thetha Mhlali, iJazz kwanenkqubo yezenkolo ethi Umzuzu noThixo. 
Akapheleli nje ukubasemoyeni eMdantsane FM, ukwazixhobisa nangokuhlengahlengisa umculo odlalwa emoyeni, aphinde abe lilizwi lesi sikhululo. 
Uthi ufunde usasazo kumagqala osasazo lukanomathotholo afana noNtsiki Maphosa, uLulu Haarmans, uMbulelo Ngewu, uLuzuko Koti, uZola Kaso-Majiza, uDavid Mashabela, uBob Mabena noMama kaMa-Asi. 
Ucebise oogxa bakhe abasasebenzela oonomathotholo basekuhlaleni ngelithi iphupha alincanywa."	not available
entertainment	Kelly Khumalo: Ungabubona njani ubuhle komnye umntu ungabuboni kuwe?	"UKELLY Khumalo uthi kumthathe iinyanga ezilithoba zonke ukupheka icwecwe lakhe asandul’ ukulikhupha elibizwa Kelly Khumalo Unleashed ngenxa yendlela azive ngayo ngethuba esalipheka. UKhumalo ebencokolela I’solezwe lesiXhosa eMonti ngethuba lohambo lwakhe lokwazisa ngeli cwecwe eMpuma Koloni. 
 Le mvumikazi, eqhayisa ngeminyaka elishumi elinesihlanu ithubeleza kumanzithinzithi endlela yomculo, ithi igagene neemvakalelo ezohlukeneyo ngethuba isenza eli cwecwe. 
 “Eli cwecwe lifune ndikhangele zonke iikona zobomi bam – ezo zimbi kwanezo zintle,” utshilo. 
 UKhumalo uthi ebekhe wafikelwa nalilixa apha ebesele ekhalele nokokubhala loo mculo. 
“Ndikhe ndafikelwa lixesha apho besele ndingafuni nokokubhala, ndahlangabezana noxinizelelo lwengqondo kuquka nokwamkela ubizo lwakwamoya,”  kubalisa uKhumalo. 
Uthi kwangeli xesha ebezibuza ukuba uthando olu luyintoni na. 
“Oku kundincede ndazikhangela, ndazazi ukuba ndingubani kwaye ndazithanda kunjalonje ndazixabisa nangakumbi.” 
 Uthi eli cwecwe ulibize Kelly Khumalo Unleashed kuba ebekholelwa ukuba ubani kufanele azigocagoce. 
 “Akusoze ukhululeke xa ungakwazi kwamkela izinto ezithile ngawe,” utshilo. 
 UKhumalo uthi eli cwecwe befuna ibe licwecwe lolonwabo. “Kodwa ngoku liveza iimvakalelo, ukudandatheka nokuphoxeka.” 
Iingoma ezikulo ezifana noJehova, Strong Woman, Ngiyazithandela, Intliziyo yam nezinye zithetha ngolonwabo nokwamkela iimeko ngohlobo ezilulo. 
  
Usebenze kulo noVusi Nova kwakunye noBrenda Mtambo nanjengoko becula kwezinye iingoma. 
  
Ebalisa ngokwamkela ubizo lobugqirha, uKhumalo uthi ubani akazikhetheli koko lubizo olumkhethayo. 
  
“Bendihleli ndisazi ukuba kukhona okohlukileyo ngam kodwa bendingazi ncam ukuba kuyintoni na.” 
  
Le nzwakazi ithi ukuzinikela akukho lula kuba kufanele uyeke ezinye izinto ezikombetheyo zife. 
  
“Ke ngoku kuye kufuneke uyekele amandla angasentla akulawule. Uye ubone izinto ngokohlukileyo ngoku. Apha uyakhokelwa, wenza nezigqibo ezizizo uthe qwa ngokuba iindlela zakho zither tye,” kubalisa uKelly. 
  
Ukwathi akuthandanyo ngobomi kukuphaphama kusasa usaphila, uncokole nabantu ze ubachukumise ngamazwi akho. 
  
Simbuza ngendlela aziva ngayo ngezinto ezithethwa ngabantu ngaye. 
“Oko ukuthetha ngomntu okanye ukubona komnye umntu kusisipili somntu onguye, ubona isiqu sakho. Ungabubona njani ubuhle komnye umntu ungabuboni kuwe? Ungavuyisana njani nawe ungavuyisani nesiqu sakho? Ungawathetha njani amazwi akhayo ngomnye umntu xa ubona kungekho nto enokwakha wena ? Yonke le nto iqala kuwe,” uvale ngalo mazwi. 
  
Icwecwe lakhe liyafumaneka kuzo zonke iivenkile zomculo. 
  
Simphiwe.freddie@inl.coza"	not available
entertainment	Inzwakazi yaseNgcobo isasaza iOPW!	"“UTHATHIWE, bakuthandile!” Loo mazwi abutshintsha ubomi bomsasazi omtsha weOur Perfect Wedding. 
Oku kusemva kweenyangana ezimbalwa uKhanyisa Titus ezibandakanye nearhente ekhangela italente. 
UTitus, odibanise iminyaka eyi30 kwimpelaveki ephelileyo, ngumsasazi omtsha weOPW. 
Ebalisela I’solezwe lesiXhosa ngendlela afikelele ngayo kule nkqubo, uTitus uthi oku kwamothusa kuba yena akazange azibone engumsasazi kamabonakude. 
Uthi ebehlala ezibona engumlingisi kwimidlalo kamabonakude nanjengoko ebehlala elinganisa phambi kwesipili sakhe. 
“Ndaxelelwa ukuba iOur Perfect Wedding ikhangela umsasazi ekhusini, kwaye iarhente ifake igama lam. 
Ndandisexhaleni, kuba eneneni zange ndizibone ndisasaza kumabonakude.” 
Le nzwakazi yaseNgcobo, ithi yaba luvavanyo nje olunye, yalinda inyanga enye kuphela phambi kokuba ifumane umnxeba osankenteza endlebeni yayo. 
Eminyaka nje esixhenxe, uTitus ufudukele ePitoli nabazali bakhe, udade wabo kwakunye nomntakwabo, nalapho afunde khona de waphumelela imatriki. 
“Abazali bam bebengahleki kwicala lokuqinisekisa ukuba ndizuza imfundo ephucukileyo. 
Babengayinanzanga eyokuba ndifuna ukufundela ntoni, okwakubalulekile kubo yayikukuba ndifunde. 
Ngo2012, uTitus waye wabhalisela izifundo zobuNtatheli eRhodes University. Akaphelelanga apho, uye wenza nesidanga seBachelor of Arts Honours in Motion Picture Medium, ekhangele kakhulu kwicandelo likamabonakude eAFDA. Sithetha nje unesidanga seeMasters kwimidlalo yeqonga. 
Uthi esakhula wayehlala ezenza umsasazi okanye umlingisi wemidlalo kamabonakude. 
UTitus uthi uthando lokungena kwezobuntatheli lwaqala esekwisikolo samabanga aphantsi. 
“Ndaye ndathanda umdlali weGenerations wangoko owayenegama elinguTshego Motene nowayeyintatheli yephephandaba. 
Indima yakhe yaba nomtsalane kum. Ndazazi kwangoko ukuba ndifuna ukuba kwiqonga lezolonwabo,” kubalisa uTitus. 
Uthi uhambo lwakhe kwezosasazo lwaqala kwiminyaka engaphambili, kodwa hayi phambi kwekhamera. 
Uthi kwango2009, besele esebenza kwiqonga lezosasazo nangona wayengekho emehlweni oluntu. 
UTitus uziqhelanise nolu hlobo lomsebenzi kumaphepha namaqonga osasazo ohlukeneyo. “Uhambo lwam luqale eKapa ngo2013 apho ndandisebenza njengeOffice Administrator and Production Assistant eMoonlighting Films. Ndangena naseANN7 njengomqulunqi, ndaya eUrban Brew Studios ukuya kusebenza kwindumasi yenkqubo kamabonakude iLive Amp, kwakunye ne-3rd Assistant 
Ukhe wayiyo neDirector kumdlalo kamabonakude iZ’Bondiwe Season 1, ukubalula kweliqela athathe kuyo inxaxheba. 
Ukhe wazama nokungenela kukhuphiswano lokukhangela umsasazi weSABC Sport. 
UTitus uthi ufuna ukukhuthaza abanye ngomsebenzi wakhe omtsha, ingakumbi iimbuso ezingadumanga. 
“.. ndifuna ukubabonisa ukuba nantoni na ingenzeka ukuba nje ukhangela amathuba angcono. Ngokuqinisekileyo, eli ibe lelam,” kutsho uTitus. 
Uthi kule nkqubo akazami kuba ngomnye umntu. 
“KwiOPW ndindim nje andizami kuba ngomnye umntu. 
Abantu mabalindele ukundibona ndonwabile, ndihleka, ngamanye amaxesha ndilila ngenxa yamabali amnandi othando endiwava kwizithandani kwisiqendu ngasinye,” kutsho lo msasazi. Ubambe ngazibini kwabo bamxhase ukususela kwisiqendu sokuqala sokusasaza le nkqubo."	not available
entertainment	UKoti ubuyela eSABC ezokuphatha	"UMSASAZI nentatheli ephum’ izandla, uLuzuko Koti, ubhengezwe njengoMphathi omtsha wesikhululo seSABC, iChannel Africa. 
UKoti, owaduma kakhulu njengomsasazi weenkqubo zoMhlobo Wenene FM nentatheli yeendaba zeSABC, ungena kwisikhundla sokuba yiBusiness Manager kwesi sikhululo sosasazo. 
Ukuqala kulo nyakamali, iSABC itshintshe isikhundla soMpathi-Sikhululo (Station Manager) yasibiza uMphathi – Shishini (Business Manager) ukunika uxanduva olongezelelweyo kulowo uphetheyo kwisikhululo eso. 
UKoti uza erhuqa inkitha yamava kwesi sikhululo nalapho iChannel Africa inethemba lokuzuza lukhulu kuwo. 
Unamava eminyaka engaphaya kwamashumi amabini esebenzela amaziko ohlukeneyo aquka icandelo lezeendaba, iinkonzo zoluntu, iinkampani zabucala kuquka nemibutho engenanto yakwenza norhulumente. 
Efika kwiChannel Africa nje, uKoti ebesele eneminyaka emine esebenza njengoMlawuli wezoNxibelelwano neeNtengiso kwiNelson Mandela Foundation. 
“UKoti uza nobutyebi bolwazi kunye noqhakamshelwano kumajelo eendaba nakwipolitiki yamanye amazwe nalapho iChannel iAfrika iza kuxhamla lukhulu kubo,” kutsho iSABC. 
UKoti, onesidanga seBA Degree kwiNzululwazi yezoNxibelelwano (Communication Science) phakathi kwezinye iziqinisekiso zemfundo anazo, wangena eSABC ngo1998 njengoMdidiyeli weeNkqubondaba waze kamva wayiNtatheli ePhezulu. 
Ngo2003, uKoti uqeshwe njengoMhleli weeNdaba zikaMabonakude kwigumbi leendaba eGqeberha. Ebekhe wangumsasazi wenkqubo yeengxoxo kuMhlobo Wenene iminyaka eliqela. 
Le nzalelwane yaseNgcobo ikhe yanguMlawuli wezoNxibelelwano kwiSebe looRhulumente bePhondo nabaseMakhaya."	not available
entertainment	Ngumfundisi uKhaya	"Akayomvumi kuphela, kodwa imvumi eyaphumelela kwi-Idol SA uKhaya Mthethwa, wongeze igama lika-”Mfundisi” kwimpumelelo yakhe. 
Iphepha-ndaba iDaily Sun lidize ukuba uMthethwa ubuyele ekhaya kwaye ngoku ngu-Mfundisi wase-Oasis Church ezinze eMlazi, eThekwini. 
UKhaya Mthethwa uxelele eli phepha-ndaba ukuba :“Abantu abandaziyo bayakuxelela ukuba eli oko yabaluhambo lwam kuleminyaka ilishumi elinesibhozo eyadlulayo. 
Ndiziva ndithobekile ukuba ndinikwe ithuba lokukhokhela uluntu. Utata wam undilungiselele lo mcimbi kule minyaka elishumi edlulileyo. 
Ngoku lixesha elilungileyo lokuba yonke into yenzeke.” 
Le mvumi iminyaka ingamashumi amathathu (30) kubikwa ukuba yenza izifundo zayo zee-Masters in Theology eSouth African Theological Seminary."	not available
entertainment	Uhamba nabani kuluhlu lwe-Record of the Year?	"ABE South African Music Awards (SAMAs) badize amagama abo bachongelwe kwibakala le-Amstel Record of the Year.  
Eli bakala libaluleke kakhulu libhengezwe kwinkqubo yeSABC 1 -iLive Amp ngenjikalanga yangoLwesihlanu. Oku kuza emva kokubhengezwa kwabachongwa bamawonga angama-22 eeSAMA kwinkomfa noonondaba ebibanjelwe eSoweto Theatre ngentsasa yangoLwesine.  
Abee-SAMA bakuqhogwano nabakwaAmstel kwibakala leRecord of the Year nelinabachongwa abangamashumi amabini.  
Eli bakala livotelwa luluntu. Umsitho wezi mbasa uzakubanjelwa kwiziko i-ICC eThekwini kwiphondo lakwaZulu-Natal.  
Abachongwa be-Amstel Record of the Year ngaba:  
1. AKA – All Eyes On Me (w/ Burna Boy, Da Les & JR) 2. Shekhinah & Kyle Deutsch – Back to the Beach 3. AKA – Baddest 4. Prince Kaybee – Better Days (w/ Audrey) 5. Ricky Rick – Boss Zonke 6. DJ Fisherman & NaakMusiq – Call Out (w/ Dream Team, Danger & DJ SK) 7.Mobi Dixon – City Rains 8. DJ Kent – Don’t Let Go (w/ Mo- T) 9. Four 7 – J’ Adore (w/ Tiffany) 10. DJ Merlon – Koze Kuse (w/ Mondi Ngcobo) 11. Nathi – Nomvula 12. EMtee – Roll Up 13. Timo ODV- Save Me 14. Dbn Nyts – Shumaya (w/ Zinhle Ngidi & Trade Mark) 15. K.O – Skhanda Love (w/ Nandi Mngoma) 16. Heavy K – Sweetie (w/ Nokwazi) 17. Anatii – The Saga (w/ AKA) 18. DJ Dimplez- Way Up (w/ Cassper Nyovest & JR) 19. Black Coffee – We Dance Again (w/ Nakhane Toure) 20. Mi Casa -Your Body.  
KUVOTWA KANJANI? Cofa *  *120*72221# kumnxeba wakho uze ulandele imiyalelo, inombolo yengoma yakho oyithandayo okanye imvumi.  
Ixabisa i- 20 cents imizuzwana eyi-20."	not available
entertainment	Uhlengahlengiso apha naphaya kunomathotholo	"AZIBUYANGA iintandane zabasasazi bakanomathotholo kwinyanga kaTshazimpuzi kwizikhululo zosasazo. 
Abanye  babasasazi abathandwayo ngabaphulaphuli bakanomathotholo, ingakumbi kwizikhululo zeSABC badliwe lizembe. 
Rhoqo xa kuqala inyanga kaTshazimpuzi, inyanga yokungena kunyakamali omtsha, izikhululo zeSABC ziye ziqalise iinkqubo ezintsha okanye zifake abasasazi abatsha ngelixa abanye baye bazibone bedliwa lizembe. 
Kwisikhululo sosasazo iMetro FM, uSiphokazi January, uNtombi Mzolo kwakunye noRelebogile Mabutja – ababonakali nangotshengele kuluhlu lweenkqubo zonyakamali omtsha. 
Isikhululo sesithathu ngobukhulu kwiSABC, iMetro FM, kule veki ibhengeze uhlengahlengiso kwiinkqubo zayo. 
Kule ngxelo ebhaliweyo, esi sikhululo sibhengeze ukuba ngenxa yempumelelo yaso ka2019, apho iMetro FM ibonakalise impucuko ngenxa yoluhlu lweenkqubo eziqhubayo, igqibe ukwenza utshintsho olungephi pha naphaya. 
Azichukunyiswanga iinkqubo ezifana neMorning Flava kaMo Flava neMOP Team yangeentseni phakathi kweyesihlanu neyesithoba. Le nkqubo ilandelwa yiThe Bridge noDineo Ranaka, uLerato Kganyago noSomizi Mhlongo-Motaung phakathi kweyesithoba neyeshumi elinambini, emva koko ibe nguThomas noPearl nenkqubo yabo yedinala de ibe yintsimbi yesithathu. 
Inkqubo yeDrive, iThe Kings Suite, yongeze ilizwi elitsha likaLindi Serame. ULindi waziwa kwiNewsroom Afrika. 
Esi sikhululo sikwabhengeze ukuba siza kuba neenkqubo zokuphuhlisa italente entsha neselula eza kusebenza kwiMetro FM kwixesha elizayo. 
Ezi nkqubo zintsha yiThe Lift, phakathi kweyesibini ukuya kweyesine ngentseni ngeempelaveki. 
Ukanti phakathi kwentsimbi yesine ukuya kweyesithandathu kuza kubakho inkqubo ethi Club with Mat Elle eza kubhexeshwa nguRorisang Thandekiso noNthabeleng Matela. 
URorisang waziwa kwinkqubo kamabonakude iMzansi Insider neYoTV, ngelixa uNthabiseng bengumbhexeshi weAfternoon Drive eTuks FM. 
Ingaba singabona nezikhululo ezifana noMhlobo Wenene FM ilandela kweli nyathelo lokugqogqa italente? Sizindlebe zakho! 
ULuthando Lootlove Shosha uzibandakanya nebhrakfesi yangeempelaveki, iThe WKNDR noMoG, eshiya uDJ Speedsta ezihambela yedwa kwiAbsoulte Hip-Hop. Ukanti uChante Jantjies ongunondaba kamabonakude kwiSABC, uza kuza neendaba kule nkqubo. 
Umhlobo Wenene FM akenzanga tshintsho lungako kulo nyakamali ngaphandle kolo I’solezwe lesiXhosa besele likuthe thsuphe ngalo. 
Ngoku uSJL woMhlobo Wenene phakathi kweyokuqala neyesithathu wenziwa nguLuks Gidane noZintle Mbusi. 
Ukanti kwiTruFM, inkqubo ebisenziwa nguLuks yenziwa nguSlujah Bunu obesenza uJaivah Mzansi kuMhlobo Wenene. USlujah uqhuba le nkqubo yeTruFM noBabalwa G. 
Asikeva ukuba kuza kwenzeka ntoni kwindawo kaJaivah Mzansi."	not available
entertainment	SA’s Got Talent: Waphuma uTats, wangena uTol !	"XA i-SA’s Got Talent ibuya kulo nyaka izakube ibuya ngaphandle kombhexeshi wayo oqhelekileyo uTats Nkonzo, nobhexeshe iisizini zone zale nkqubo, kususela oko yafuduka ukusuka kwiSABC 2 ukuya kwi- e.tv ngo2012.  
Abejelo i-e.tv, babhengeze ukuba uNkonzo akasayi kuba yinxalenye yale nkqubo nanjengoko uTol A$$ Mo ezakube engena endaweni yakhe. UMongezi ‘Mo’ Mahlangu uzakubhexesha isizini yesixhenxe yale nkqubo. Kwingxelo ekhutshiweyo kuthiwa, “uTats uzakube ejongene namanye amathuba anento yokwenza neqonga lokuqhula”.  
Akucaci nokuba uTats uzimkele okanye eli jelo limkhuphe ngokwalo kusini na. Ephawula ngokungena kwakhe kulo msebenzi, uTol uthethe wenjenje: “Kukufezeka kwephupha. I-SA’s Got Talent yinkqubo eyaziwa jikelele kwaye kuliwonga ukuqhuba le nkqubo ngentsini, ulonwabo kunye nodlamko,” utshilo kwingxelo ekhutshiweyo.  
“Kuluchulumanco ukusebenza neejaji ze-SA’s Got Talent, ingakumbi italente esizakuyibona.”"	not available
entertainment	Amagcisa agrogrisa ngokuphazamisa imisitho yezobugcisa nenkcubeko	"Umbutho wamagcisa phantsi komasipala waseNelson Mandela,  iNelson Mandela Bay Arts Council (NMBAC) ,  uthi uzakuyiphazamisa yonke imisitho enento yokwenza nenkcubeko nobugcisa ukuba abahoywa ngumasipala wabo. 
Lo mbutho utyhola umasipala wale ndawo ngokukhetha iphela emasini, uphuhlisa abadlali nezemidlalo kunamagcisa kwanabo bathabatha inxaxheba kwimisebenzi yobugcisa.  
Amalungu alo mbutho iimbongi, abalingisi kwimidlalo yeqonga nabanye,  bebethontelene phambi kwesakhiwo sikamasipala iCity Hall namhlanje,  ngeenjongo zokudlulisa uxwebhu lwezikhalazo kwinkokeli zorhulumente womdibaniso. 
Ongusihlalo walo mbutho uMartin Pram, uthe umbutho wakhe ubambe iintlanganiso ezininzi bezama ukubonisana neenkokeli zalo masipala ngemiba yophuhliso nokubandakanywa kwamagcisa kumalinge kamasipala, esithi endaweni yokuncedakala babazizisulu zokuxhatshazwa. 
“Awona macandelo axhamlayo apha ngawezemidlalo iChippa United, Ironman nelomdlalo webhola yombhoxo, thina asibonwa njengabantu.” 
UPram ukwagxeke umphathiswa wesebe lobugcisa, imidlalo nenkcubeko ephondweni, uPemmy Majodina, ngokuzenza usaziwayo othile endaweni yokusebenzela ukuphuhlisa amagcisa, etyhola okhokela eli sebe kumasipala uSiyasanga Sijadu ngokungazinto ngesebe alikhokelayo. 
Edlulisa olu xwebhu uMongezi Ncwadi okwayenye yeenkokeli zalo mbutho, uthe iMpuma Koloni isajongelwa phantsi lisebe lezobugcisa nenkcubeko (DAC) ne-arhente yezibonelelo ngezimali kwezobugcisa iNational Arts Council (NAC) esithi oku,  kubonakala ngeendlela ezisasazwa ngayo izimali. 
“Ngonyaka ka 2015 iDAC yabela eli sebe kwiphondo lethu ipesenti enye kwisibonelelo esibizwa ngokuba yiMzantsi Golden Economy.” 
Uthe enye yemiba ebaphatha kabuhlungu kukungade kubhengezwe iziko eliliqonga lamagcisa iOpera House njengendawo yenkcubeko njengeBaxter Theatre.” 
Elo xwebhu lamkelwe ngusomlomo webhunga uJonathan Lawack."	not available
entertainment	#OPW : Ngoobani abema phambi koMfundisi kule veki?	"Okumanyiweyo phakathi koLerato noSimphiwe! 
 
Xa becikoza bathi uthando olwakhelwe phezu kwesiseko sobuhlobo luye lutsale ixesha elide. Okuqale njengobuhlobo phakathi kukaLerato noSimphiwe kukhule kwaluthando. 
Ekruquke kukubizwa ”tshomi”, uSimphiwe uqonde kakuhle ukuba uzazibeka zicace iinjongo zakhe kuLerato ezokuba, ufuna ukwakha obunye ubuhlobo obungobunye naye. 
 
Emva kweminyaka emibini esi sibini sikunye, ngoku sele sikulungele ukubonisa wonke ubani ngothando lwaso – ngokuthi “ndakwenjenjalo”. 
 
Ungaphoswa ke kukuzibukelela u-Our Perfect Wedding kule Cawa ye-19 kweyoMdumba 2017."	not available
entertainment	Imbali Emculweni	"Amawele kaMamTshawe (Masibulele ‘Nongoma’ Gompo noZama ‘Tornado’ Ntenteni) alibon’ilanga kuCentane, ngowe-1983, nowe-1986 ngokulandelelana. UMamTshawe lo ngumama ozala oomama babo (umakhulu wabo) ababemthanda kakhulu.  
UNongoma uqale ukwaziwa kakhulu ngesigingci ngowe-1998 apho wayedlalela amakhwenkwe aya entabeni. Wavela naye uTornado ngowe-1999 kulwaluko lwamakhwenkwe wazibalula kwangesiginci. Ekukhuleni kwabo emva kokuba ngamnye kubo ezamile ukuzenzela igama basungule iqela Amawele kaMamTshawe.  
Bashicilela idemo ngo-Juni ka-2009 bayithumela eMob Music, apho khona umvelisi womculo wesiNtu uMob (Nyuks) waye wawuthanda kakhulu umsebenzi wala madodana waphetha ewafaka phantsi kwephiko lakhe. Icwecwe labo lamazibulo elithi Songena Ngawe balikhupha ngoJuni ka-2009.  
Kulapho aqala khona ukuzuza indumasi. Ngonyaka ka-2010 icwecwe lawo (Songena Ngawe) lachongwa kwii-SATMA AWARDS kuluhlu i-BEST ISIXHOSA ALBUM kodwa ke ngelishwa awa phantsi la madodana. Iingoma adume ngazo ziquka ethi Mhla Uphela Amandla."	not available
entertainment	Zixube noDana eMonti namhlanje!	"Inzalelwane yephondo leMpuma Koloni, umlonjikazi ozenzele igama uSimphiwe Dana uzakube entyiloza eMonti namhlanje. 
Oku kukubonisa abathandi bakhe umfanekiso weVideo wecwecwe lakhe elitsha “uFirebrand”. 
Lo mcimbi uzakube ukwindawo entsha – tsha yokuzonwabisa, i-Obrigado eBeacons Bay. 
Ethetha neli phephandaba, umenzi wemiboniso kunye nomququzeleli walo mcimbi, uLumko Dukashe uthi obu bubusuku bokonwaba noDana. 
“Eli lithuba lokonwaba, ukusondelelana kunye nokwazana no-Simphiwe. Ngaxesha-nye, kuzakube kudlalwa ivideo yakhe yomculo ngexa etsholoza kwiqonga lase-Obrigado.” 
Icwecwe likaDana “Firebrand” liqaphela iminyaka elishumi kususela oko wasungula icwecwe lakhe lokuqala * -”Zandisile”. 
UZandisile ulandelwa licwecwe elithi “The One Love Movement on Bantu Biko Street”, cwecwe elo lavuselela izimvo ze-Black Consciousness nezo zobunina. 
“Yimibhiyozo yeshumi uDana etshila kwiqonga lomculo kwaye izakuba bubusuku bolonwabo,” utshilo uDukashe. 
Le video kaFirebrand yenzelwe KwaZulu Natal, isenziwa yinkampani ephumelele iwonga iL.Dukashe Productions (LDP). 
UDukashe uthi, uDana uzakube etsholoza iingoma zakhe ezintsha nezo zindala ezifana no-Ndiredi, Bantu Biko Street, Mayine nezinye. 
Amatikiti axabisa iR350 aze awe-VIP axabise iR500, afumaneka kwindawo yolonwabo i-OH! MI Bistro eBerea eMonti. 
Umcimbi uyaqala ngentsimbi yeshumi ngokuhlwa. Masidibane e-Obrigado!"	not available
entertainment	UPastor Gabriel kwakhona kwiSidingo!	"UPASTOR Gabriel wenza isankxwe ngethuba edlala indima kaNyawontle oneendlela ezigoso-goso kumdlalo weSABC 3, Isidingo. Kaloku ebemkile kulo mdlalo okwethutyana, kodwa kubonakala ngathi uzakuphinda ugilane naye eDeep kungekudala.  
U-Aubrey Poo, nobedlala indawo kaGabriel, ubuyela kumabonakude wakho ngomhla we-2 kuCanzibe/ Meyi, kwaye ngoku kucaca ukuba ubuya eguqukile.  
Ongomnye wababhali kumdlalo Isidingo, uAthos Kyriakides:  
Uguqukile kungoku nje ubuya njengendoda ekwisimo esitsha, okanye yinto ayitshoyo ebantwini, kwaye abantu bazama ukubona ukuba yinyani na le nguquko okanye usengula mkhohlisi ebenguye ngaphambili kwisinina.”  
Kubonakala ngathi ukuba ngunyawontle yindeb’endala, ngoku akasatshayi ngaloo nqawa.  
UPoo noyinzalelwane yasePitoli, uneminyaka esibhozo yokuqeqeshelwa lo msebenzi wokulinganisa. Wenze amabanga aphakamileyo ePro Arte, waze wenza isidanga seNational Diploma in Drama ePretoria Technikon. 
 Ethetha nephephandaba lethu, uPoo uthe:  
“ Ndaqala ukuzilungiselela ukuba ngumdlali wemiboniso ndineminyaka elishumi elinesibini (12) kuphela. Ndaya kwisikolo sobugcisa.  
Ndineminyaka elishumi elinesihlanu (15) ndandisele ndizazi ukuba ndifuna ukuba ngumdlali wemiboniso.”"	not available
entertainment	Nca i40 kuMafa Bavuma!	"UKUTSHINTSHA indlela yokuziphatha kwanokuzikhwebula kwezinye izinto, yindlela uMafa Bavuma afuna ukungena ngayo kumgangatho wesine wobomi bakhe (4th floor). 
UMafa ubhiyozela iminyaka engama40 walibonayo ilanga kule nyanga. 
Wazalelwa kwisibhedlele iSettlers Hospital eMakhanda ngowe27 kuTshazimpuzi ka1982. 
Lo msasazi woMhlobo Wenene FM uthi kufike ithuba lokuba  ahambele kude kubagxeki, koko azisondeze kwabo baza kumakha. 
“Kukho okuza kutshintsha ngokwendlela yokuziphatha, nokuzinxwema kwezinye izinto bendikade ndizenza ngaphambili. Kwaye ke xa uzinxwema kwezinye izinto ngamanye amaxesha kuthi kuchaphazele nabanye abantu obukade uhamba nabo endleleni, kungekuba unxweme bona kodwa unxweme kwezo ndlela zokuziphatha. Andiyazi nokuba ndiyavakala na?” kutsho lo msasazi, ekwafile yintsini. 
Wongeze ngelithi “Iminyaka endingena kuyo ngoku yiminyaka yokuba ukhusele isidima sakho, uxolo lwakho, intliziyo nengqondo yakho. Ungqalise amehlo akho ekuzakheni, ucwezele kude kumagqugula abagxeki, uzoyamanise nabantu abaza kwakha. Wazi ukuba ngoku okwenzayo akwenzeli wena, injongo kukwakha ikhaya lakho, ulungiselela ikamva labantwana bakho nesizukulwana sakho,” kutsho eli gqibelo kubantwana abasibhozo. 
Le nzalelwane yaseAlicedale ithi kuninzi ekufezekisileyo nenokubalula kule minyaka ingama40 yokudl’ amazimba, kuquka incwadi yakhe ethi Born For This . 
“Phakathi kwazo ndibhale incwadi ngobom bam, ndakwazi ukongeza isidanga seeHonours kwimfundo yam enomsila, ukuba ndibe lilungu kwibhodi elawula kwiMuseum iNelson Mandela nokwakha igama lam eluntwini, phakathi kwezinye. Ndikwazile ukuzicela umngeni nakwiinkalo ebendikade ndizoyikisela kuzo, ndasusa idyudyu ebendikade ndinayo, ndatyhala ngesifuba kumaxa amaninzi. 
“Kukho intetho ethi ‘ngokuya bendingumntwana bendisenza izinto njengomntwana, ndathi ndakuba yindoda ndaqala ukwenza izinto zobudoda’. Ukufunda kwiziphene neempazamo endizenzileyo kule minyaka yobutsha bam. Ndingathi  nditshintsha igiya ngoku ebomini, ndingena kwelinye ibakala lobom,”  kutsho lo msasazi waziwa ngokonwabisa abaphulaphuli beBEE yoMhlobo Wenene. 
UMafa ubhiyozela usuku lokuzalwa ngosuku lokukhumbula umhla wenkululeko yoMzantsi Afrika. 
Uthi yena ufuna ukukhululeka kwingqumbo, ikratshi nenqala, koko abe nentliziyo exolelayo nakwabo bamngcikivileyo kwixa langaphambili. 
“Kuba kaloku akukho nto ikhulula umphefumlo njengentliziyo exolelayo nengenanqala. Wakohlukana nezi zinto uThixo namanyange bayakuvulela iindlela zakho, kuthi qwenge kukhanye,” kutsho lo tata wabantwana babini. 
Uthi kuninzi asafuna ukufezekisa ebomini bakhe. 
“Kweli bakala ndikulo ndinqwenela ukongeza, ndakhe umqela oya kunceda abantwana bam xa sele ndingekho. Oko kuthetha ukuba ndiza kuqinisa ekwakheni iinkampani zam, iCulo Communications neMafa Bavuma Foundation, lixesha lokuba izingqi zazo zivakale.” 
UMafa ukhethe ukubhiyozela usuku lwakhe kulo nyaka esidlangalaleni. 
Abantu baye bathenga amatikiti okuzixuba naye ngolu suku lukhulu lwama27 kuTshazimpuzi. 
“Le yona iza kuba nesidima, ingabanye babaphulaphuli abathe bazibekela indawo ukuba baza kubhiyoza nam. Kwaye ndithe ndamema nabantu abathe badlala indima enkulu ekundixhaseni apha ekukhuleni kwam, oontanga bam endikhula nabo, abantu endithe ndadibana nabo emsebenzini, ekuhlaleni, kwanabo ndisebenzisene nabo ngokoshishino phakathi kwabanye.” 
Le mibhiyozo iza kuqhutyelwa eMy Pond Hotel ePort Alfred. Eqongeni kukho uBetusile Mcinga, uDumza Maswana, uBulelani Koyo, uSlyso Saliso, uSinbad Sizani, uTsepiso Nzayo noEdgar Muzah. 
Osafuna ukuzibekela indawo angatsalela uTshepiso Tladi kwinombolo engu: 073 128 5959. 
UMafa nguntondo kaMamNgqosini ongasekhoyo noTshawe Bavuma."	not available
entertainment	ULuks uzityand’ igila ngokusebenza noK.Ci	"UMSASAZI woMhlobo Wenene FM, uLuks Gidane, uthethe phandle okokuqala ngokubhidlika kobudlelwane bokusebenza phakathi kwakhe noK. Ci August. 
Ethetha kwinkqubo entsha eshicilelwa kwiYouTube kaDJ Pastor  Nozewu ethi Zooming Into Radio, uGidane ubalise inzima noxinzelelo awaba phantsi kwalo ngethuba esenza uMasigoduke woMhlobo Wenene noAugust. 
Lo msasazi ophumelele iimbasa eziliqela kunomathotholo uthi akukho nto yayinzima kuye njengokusebenza nomntu owayengambulisi. 
“Okwakungandonwabisi kakhulu phaya ndandiqala ukubakwimeko yokungabulisani nomntu,” utshilo. 
“Inokuba into engangonyaka okanye iminyaka emibini ndibulisa, engandibulisi. Kwade kwabuzwa ngabanye oogxa bam ukuba ngumntu endikhathalele ukumbulisa ngantoni lo,” kubalisa uDJ Luks kolu dliwanondlebe lushicilelweyo. 
Uqhube wathi nguAugust owayenengxaki naye. 
“Yayinguye owayengafuni kuthetha nam, mna ndandincokola naye,” ubalisa atsho. 
UDJ Luks uthi iingxaki zaqala emva kokuba abaphathi boMhlobo Wenene bamthumela eRhawutini ukuba ayokuncedisa kwinkqubo kaAugust “eyayingenamkhombandlela.” 
“Abaphathi beza kum bathi inkqubo ayinamkhombandlela. Umsebenzi endawunikwayo kukuza nenkqubo enomxholo nesiseko,” kutsho uDJ Luks, esithi oku kwaqala kwadala umsantsa phakathi kwakhe nalo msasazi osele wawushiya Umhlobo Wenene. 
“Ndicinga ukuba okwaphazamisa uK.Ci kukumxelela phandle ngendikufunayo. Mhlawumbi wacinga ukuba ndize kumlawula okanye ndizokumsusa [enkqubeni yakhe],” kutsho uLuks ebalisela uDJ Pastor. 
ULuks ukholelwa ukuba ukudityaniswa kwakhe noAugust kwakuyinto entle ekwakufanele ukuba yawusebenzela Umhlobo Wenene. 
“Kwakufuneka ndize nemixholo enolwazi enkqubeni nanjengoko yena uK.Ci engumntu owonwabisayo noliqhula, ukudibanisa nje oko kukhupha eyona nkqubo yakhe yamnandi. Sasiza kubanenkqubo ehamba phambili eMzantsi Afrika noK.Ci,” kutsho uDJ Luks. 
Ukwathi ingxaki iqalwa kukuzigwagwisa ebantwini. 
“Siyaphakama kakhulu [singabasasazi] bakanomathotholo. Umntu kwakuthiwa ngumsasazi okhaphayo enkqubeni (co-host) uye acinge wehliselwe. Ayikokwehliselwa oko, kodwa kukusebenza ngokubambisana,” kucacisa uDJ Luks. 
Ebuzwa ukuba yintoni eyamenza washiya Umhlobo Wenene FM wayokusebenza eTruFM. 
UDJ Luks uthi esi sigqibo wasithabatha emva kokuba abaphathi eRhawutini bagqiba ekubeni asuswe emoyeni ukuze ayokuqulunqa uSJL owayesenziwa nguAmaza Ntshanga noNonala Tose. 
“Ndakhetha ukulahla ndingagxothwanga. Kum yayisisithuko esi kuba wonke umntu wayefuna umoya wayesemoyeni, esenza into ayithandayo, kodwa mna kwathiwa mandingathethi, oku zange kundonwabise.’’ 
Kwakule ncoko, uDJ Pastor ubuze lo msasazi ngezityholo zodlwengulo ebekhe watyatyekwa zona kwiminyaka egqithileyo. 
“Yayizizityholo nje zokungcolisa igama lam, ekwafuneka ndihlalise phantsi abantwana bam ndibaxelele ngazo,” kutsho lo tata wabantwana abane. 
UDJ Pastor ukwabuze kuLuks ukuba angathanda ukusebenza nabani xa enokwenza iAfternoon Drive, lo msasazi kaSijikilanga uphendule wathi angathanda ukusebenza kwakhona noPhethu Soga ebekade esebenza naye eTruFM. 
ULuks noDJ Pastor bebencokola kwisiqendu sokuqala seZooming Into Radio ekulindeleke isasazwe rhoqo ngoLwezihlanu – nebeka iliso kwabo bazenzele igama  kunomathotholo."	not available
entertainment	UPapa G noParsons babuyele kwiSidingo!	"UMDLALO weSABC osele ufunqule iimbasa- Isidingo, uza nezinto ezitsala amehlo, ezoyikisayo kwakunye nezo zingalindelekanga. 
Kususela ukuqala kwalo mdlalo phantse kwiminyaka engamashumi amabini eyadlulayo, Isidingo besihlala sigcine ababukeli benomdla ngeentlobo-ntlobo zabantu abangena bephuma kwidolophana yaseHorizon Deep. 
Ukususela kubantu abafana nomakhonya wasemgodini uDerek Nyathi, nowayedlalwa nguHlomla Dandala, igqwirhakazi elikhohlakeleyo uCherel de Villiers, owayedlalwa nguMichelle Botes… ngokunjalo nosapho oluthobekileyo lakwaMatabane. 
Singamlibala njani yena uLeonie Haines (intombi kaBarker), eyayidlalwa ligqiyazana elihle kunene uAshley Callie owasutywa kukufa ngo2008. 
Kodwa sibone ababhali nabadidiyeli balo mdlalo besithi cebu kwibali lasemigodini kule minyaka idlulileyo, kodwa kungoku nje iSidingo sibuyela kwiingcambu zaso. 
Abalandeli bangalindela ukubuya kwegintsa elikhohlakeleyo uPapa G Zamdela (Darlington Michaels) noParsons Matabane odlalwa nguTshepo Maseko. 
Kwakhona, kwiimbuso ezintsha, nanjengoko I’ solezwe lesiXhosa laliselinihlebele ngokugaleleka kukaAnga Makubalo, nowayefudula engu-MJ kwiGenerations. Yena uzakudlala indima kaObakeng ‘’Mlahlwa’’ Bhengu. 
Kwakhona no-Robert Mpisi, esimqhelileyo kwiMfolozi Street, Soul City njalo njalo, uzakungena njengenkokeli yeshift ethile yasemigodini uJoseph Matlala. 
Ungaphoswa ngulo mdlalo kamabonakude phakathi evekini kwiSABC 3."	not available
entertainment	Bazakubhengezwa abachongwe kwiimbasa zomculo zeMetro FM	"SELE eqalile amalungiselelo eMetro FM Music Awards azakubanjelwa eNkosi Albert Luthuli International Convention Centre (ICC), eThekwini, ngomhla wamashumi amabini anesixhenxe kuFebhuwari, nanjengoko iijaji ezijongene neemvumi ezichongiweyo sele ziqalile ukusebenza. 
Ezi mbasa, nezingena kunyaka weshumi elinesihlanu (15) zasekwayo, kuza kuba kokwesine zibanjelwa e-ICC. 
I’solezwe lesiXhosa lifumanise ukuba iijaji, nekuquka kuzo abantu 
abasebenza ngomculo bahlangene eGoli ixoxa ngabo bazakuthi bafumane iimbasa. 
Othethela iSABC, uKaizer Kganyago, uthe bafuna ukuba abo bachongiweyo babhengezwe phambi kokuphela kwale nyanga khon’ ukuze abalandeli babo baqale ukuvota. 
“Ndicinga ukuba abo bachongiweyo bazakubhengezwa kwiiveki ezimbini ukusukela ngoku.  
“Abantu kufuneka babenexesha elingangenyanga lokuvota,” utsho uKganyago. 
Amabhaso alo nyaka azakube ohluke kakhulu nanjengoko abo bazakuphumelela bezakube bengcamla nakwimali ebalelwa kwi-R100 000, nto leyo ithetha ukuba yimbali 
Amabhaso alo nyaka azobe ehlukile njengokuba iimvumi ezizophumelela zizoxoxa  ngemali engange-R100 000 nekukokokuqala ikhutshwa. 
“Kulo nyaka sizakuveza iwonga elitsha lokuqhwabela izandla umculo wase-Afrika, okwadlalwa kwiMetro FM,” utsho umphathi wezikhululo zikanomathotholo zeSABC uLesley Ntloko. 
Kunyaka ophelileyo eyona mvumi yathi yaphumelela ezona mbasa ziliqela nguCassper 
Nyovest owafumana iimbasa ezintlanu.  
Enye into eyagqama nyakenye yayisisiganeko apho uDJ Sbu waphuma izithuba ezama ukuthengisa isiselo sakhe iMo Faya."	not available
entertainment	UKHUPHISWANO! UKHUPHISWANO!	"IQHULA elaziwayo nelithandwayo uSkhumba Hlophe, noyinzalelwane yaseThembisa eRhawutini, uza eMpuma Koloni.USkhumba uzakube eseThe Venue, eHemingways eMonti ngoLwesine we-28 kuJuly 2016. 
Ukuzifumanela iDouble Ticket yakho, tsalela * -043 721 1547 namhlanje, phakathi kwentsimbi yeshumi neyesine (10am – 16:00 pm) malanga, ucele ukuthetha noSim Freddie, uze uphendule umbuzo olula. Qikileka yintsini nephephandaba lakho! Suk’ phoswa!"	not available
entertainment	UChriselda kumoya we-SAFM	"Umsasazi owaziwayo kwiinkqubo-ngxoxo uCriselda Dudumashe uqala unyaka ngezinga eliphezulu ngokuzimanya nesangxa seziko losasazo kweli iSAFM. 
 Ethetha kumakhasi onxibelelwano, uthi kuyamvuyisa ukushiya iMetro FM esiya kwiSAFM phantsi kwenkampani enye eyiSABC. Kuko konke oku uDudumashe uncoma iMetro FM ngokumnika umhlaba obanzi wokuzibonakalisa kusasazo. 
“IMetro FM yandinyanzela ukuba ndingasasazi kuphela ngeengxaki zempilo, koko ndibe yinto yonke kubaphulaphuli, nako konke iMetro FM ekwenzela abaphulaphuli,” uthethe watsho uDudumashe. 
Kulindeleke ukuba aqale ukwenza lo msebenzi wokuxhobisa abaphulaphuli beSAFM ukusukela ngomhla wesibhozo kule nyanga. 
Ingxelo ithi uzakuba esebenza kwinkqubo enye noNaledi Moleo kwinkqubo yangempelaveki.  
Amarhe athi le nkqubo kulindeleke ukuba igxile ngokukodwa kwiingxaki zesini neengxaki zemisebenzi kunye nentlalo yasekhaya. 
 “Njengenkokheli kwiindaba nolwazi, iSAFM inyanzelisa ukuba ubani enze iinzame ezigqithisileyo ukunikisa ngolwazi neendaba ezisemgangathweni kubaphulaphuli beli ziko,” utsho uDudumashe. 
Uthi akakuthandabuzi ukuba ukusebenza kweli ziko kuzakumkhulisa nangaphezulu kusasazo lukanomathotholo. 
Ukungena kwakhe kweli ziko, kuhambelana neenguqu ezenziwe yiSAFM kutsha nje kuluhlu lweenkqubo zayo. 
Ezi nguqu zichaphazele abasasazi abaquka uRowena Baird ozakuba esenza inkqubo iMorning Talk kunye noBongi Gwala. 
Umphathi obambeleyo eSAFM uPeter Mashamba, uthi ezi nguqu zihambelana nokutshintsha kwendlela yokuphila kubaphulaphuli beli ziko losasazo. 
 “Ezi nguqu ziza ngenxa yendlela abaphila ngayo abaphulaphuli beli ziko, sikholelwa ukuba aba basasazi bazakwenza umsebenzi omhle ozakuhambelana neemfuno zabaphulaphuli bethu,” utshilo uMashamba."	not available
entertainment	#Zaziwa – Bancokola nabani namhlanje?	"KwiZaziwa namhlanje ( 28 kweyeKhala 2016) UPearl Modiadie umbhexeshi weZaziwa, uzakube epheka esophul’ umdlali kamabonakude uBoikie Pholo ngokuhlwanje. UBoikie uzakuncokola noPearl ngomdlalo iLesilo, nokuba lo mdlalo ubutshintshe njani ubuso bomabonakude woMzantsi Afrika.  
UPholo ukwasibonisa ukuba wayengubani na ngeentsuku zobutsha bakhe, kwaye ekwasibonisa nohlobo lwemijuxuzo ayithandayo. UPholo, 76, waduma ngendima yakhe yokudlala umdlalo wamaqhula iLesilo ngeminyaka yoo-1980.  
Wakhe wadlala njengoMmusisi Ratau kumdlalo weSABC 1 iGa Re Dumele. UPholo udlale nakweminye imidlalo efana ne-After 9 Season 2, i-eKasi: Our Stories, Soul City 12, Mamello 1, The Mayor kunye ne-The Wild. Xa iphela le nkqubo, uPearl woyikisa uBoikie ngokubuyisela uLesilo ebomini. Ungadibana noBoikie kwisizini entsha yeGa Re Dumele Season 5, noqalayo ngowe-14 kweyeThupha ngo-19h00 kwiSABC 2."	not available
entertainment	Imvumi ikhala ngorhulumente weMpuma Koloni “ongabonakaliyo”	"“Sizwe sakuthi iEC [Eastern Cape], ndicela ndibeke kanje, iifestival zinqabile eEC futhi ayikho eke ibe yindumezulu kuthiwe ngeyase-EC. Kanti thina eMpuma Koloni asinaye urhulumente? Asinabo oomasipala, sisoloko sibona amanye amaphondo esenza imicimbi, ephakamisa iindawo zawo nje?” lo ngumbuzo wemvumi yeMaskandi uSilungile Mralatya odume njengeNkunzencane. 
UNkunzencane ubhale kuFacebook wakhe ebuza ukuba iimvumi zeli phondo zakuqatshelwa nini xa ziphangelwa zezinye iimvumi zamany’ amaphondo. 
” Andithethi ngeMaskandi kuphela. [Ndithetha] iScathamiya, iimbongi, igospile konke. Kutheni sisoloko sisemva nje thina?” kubhala uNkunzencane ongunyana kwigqala leMaskandi uNkunzemdaka. 
“Kuthi sekukho ifestival [umnyhadala] ufumanise ukuba akukho nenye iartist [imvumi] yaseMpuma Koloni, kukho ezinye zezinye iindawo, ufumanise ukuba iza kubhatalwa iR80 000 inye, imali ibinokubhatala iimvumi ezintathu?” kubuza le mvumi. 
Le nzalelwane yaseNkantoko eMbizana, ithe ayidali ngxabano napolitiki ngalo mbhalo wayo, kodwa ivakalisa nje izimvo zayo. 
“Kutheni kwi-event kungabikho iimvumi ezisi-7 zalapha ekhaya, ze kuthathwe zibe ntathu ngaphandle? 
“Thina eMpuma Koloni ngeke uve kuthiwe imvumi yethu iye kwelinye iphondo. Sineemvumi nathi ezicula kamnandi, kodwa ngekhe zikhule iimvumi zethu xa kunzima nokuba kubekho ifestival nokuba inye!” kubhala uNkunzencane. 
Le mvumi ivale isikhalazo sayo ngokubulela kuMasipala waseMbizana ongakhange ayilibale phambi kweCovid-19. 
” Hayi mna shame ndiyazibongela kubantu bebendiqasha ingekaphazamisi iCovid-19, uMasipala wakuthi iMbizana, ndiyabulela, sasebenzisana kamnandi ngo2019.” 
Uthe ucela uxolo ukuba lo mbhalo wakhe kukhona apho uza kummoshela khona. 
UNkunzencane uthi bacela ukuhoywa ngurhulumente weMpuma Koloni ukuze kungamane kusithiwa iimvumi zezinye iindawo zinkulu kunabo kanti zigqanyiswe ngamaphondo azo."	not available
entertainment	U-DJ Mobi Dixon utyikitye neSony	"Inkampani yokushicilela umculo ehamba phambili iSony Music Entertainment Africa ibhengeze ukuba imthathela ngakuyo umakhwekhwetha ka-DJ uMobi Dixon. 
Iindaba zokutyikitywa kwalo DJ, ozenzele udumo ngeengoma esingabala kuzo iCity Rains neLove Colour Spin, ziqinisekiswe kwiveki ephelileyo, logama icwecwe lakhe azakulikhupha kulo nyaka lizakuphuma phantsi kwale nkampani iSony. 
UMobi Dixon, ozalelwe kwisixeko saseMonti, ungena kule nkampani emva kweendaba zokuba aba bakwaSony sele bephulukene neemvumi ezifana noToya Delazy kwakunye no-iFani. UMobi Dixon uthi uchulumancile kukuzibandakanya kwakhe neSony. 
“Ndiyakuvuyela kakhulu ukuqala oluhambo lwam olutsha endithemba ukuba luzothatha umculo wam luwubeke kwelinye izinga, ndihamba neSony neHouse Afrika. 
“IHouse Afrika ibihleli isentliziyweni yam futhi sekuphele iminyaka engaphezulu kweshumi bevelisa umculo ondenze ndaba ngumvelisi weHouse namhlanje.” utshilo."	not available
entertainment	Likhuphe ingoma ibandla laseMthatha	"IQELA lomculo kwibandla laseMthatha, iLast Hour Harvest Ministries WORSHIPERS likhuphe ingoma entsha. 
Le ngoma, ethi ‘Singamcim’ umoyoyingcwele’ yingoma yokuqala ekhutshwe leli qela. 
UMfundisi wale nkonzo, okwangumvelisi weli qela, uPastor Talita Kambi, uthi eli qela lomculo belihleli likhona kule nkonzo, kodwa lingashicileli mculo. 
UPastor Kambi uthi le ngoma yeyokuqala kwaye itshayelela icwecwe elipheleleyo. 
Uthi bafuna ukuphuhlisa italente yabantwana benkonzo yabo ngokuseka eli qela. 
“Sibone italente kwaba bantwana, saze sakhetha ukuziphuhlisela silibandla,” kutsho uKambi encokolela I’solezwe lesiXhosa. 
UKambi uthi ibandla labo lifele zizakhono kulutsha. 
“Ininzi kakhulu italente kwibandla lethu, abanye ziimvumi, abadlali beqonga kwakunye neemodeli. 
Ngoko sikhethe ukubaphuhlisa ngoku besephantsi kweliso lethu ukuze sibabonis’ indlela yokufezekisa amaphupha abo,” kutsho uPastor Kambi. 
“Le ngoma siyikhuphileyo ilungiselela icwecwe lethu elipheleleyo eliza kuphuma kungekudala.” 
Le ngoma iyafumaneka kwiivenkile zeintanethi. 
“Abantu mabazithengele le ngoma ukuze basikeleleke,” utshilo uKambi."	not available
entertainment	Uhlonitshwe ngembasa uGqr. Noxolo Grootboom	"IGQALA leendaba zolwimi lwesiXhosa, uNoxolo Grootboom, ubambe ngazibini kwiSouth African Traditional Music Achievements Awards (SATMAs) ngokumhlonipha ngembasa  esadl’ amazimba. 
UGrootboom kwakunye negqala lomzabalazo uWinnie Madikizela-Mandela, uNjingalwazi Pitika Ntuli kuquka noAntoinette Sithole ongudade betshantliziyo lomzabalazo ka1976, uHector Peterson, bahlonitshwe ngamawonga ziSATMA kumsitho obubanjelwe kwiZiko leNkululeko eRhawutini. 
“Uyazi xa usebenza, usebenzela ukuba mawulale utyile. Ngoku ndifumana iwonga emva kwelinye, imbasa emva kwembasa. Enkosi kwiiSATMAs noMzantsi Afrika ngokundinika ezi ntyatyambo, ndive ivumba lazo ndisaphila,” kutsho uGrootboom othathe umhlalaphantsi kunyaka ophelileyo emva kweminyaka engama37 efunda iindaba zesiXhosa kumabonakude weSABC. 
“Ezi ziinzame zeSATMA zokuqhubeka zihlonipha amaqhawe kwakunye namaqhawekazi oMzantsi Afrika adlale indima ebonakalayo kuphuhliso lwesizwe,” kutsho uZandile Nzimande oyiNgqonyela yeeSATMA. 
Lo msitho uhloniphekileyo  ubuzinyaswe ngabaseburhulumenteni, izitatanyiswa nabasebukhosini. 
Eqongeni konwabise iimvumi ezifana noZama Jobe, Abigail Kubeka, Fiesta Black, Sibusiso Mbangeni noKhavisa kuquka namaqela omxhentso wesintu nembongi. 
Ethetha kulo msitho, uMam’ uAbigail Kubeka okwangumdlali kamabonakude, ukhumbuze iindwendwe bezilapho ukuba zingazilibali iinzame namatiletile enziweyo ukuze kuzuzwe inkululeko, esithi masiziqhenye kwaye sikholelwe kuthi. Uthe kuyo yonke imingeni esijamelene nayo, kodwa singazuza lukhulu xa simanyene. 
UGrootboom, owazalwa ngowesibhozo kweyeDwarha eCacadu, usandul’ ukuwongwa ngesidanga sobugqirha (Doctor of Letters) yiYunivesithi yaseRhodes eMakhanda, yaze neNMU yaseGqeberha yalandela ngokumhlonipha ngesidanga seDoctor of Philosophy ngegalelo lakhe kubuntatheli. 
Amawonga alo nyaka eeSATMA aza kubanjelwa eMpumalanga ngomhla wokuqala kweyeDwarha."	not available
entertainment	Uwongwe ngenxa yokubalasela utitshala wesiXhosa	"USUKU lweHlabathi looTitshala (World Teacher’s Day) olubhiyozelwa unyaka nonyaka rhoqo ngomhla wesihlanu kweyeDwarha, yimini yokuqaqambisa nokuncoma igalelo elibalulekileyo ootitshala abalwenza kwimfundo nakuphuhliso ehlabathini jikelele. 
Yiloo misebenzi ebangele utitshala wolwimi lwesiXhosa, kwisikolo samabanga aphakamileyo iHoly Cross Senior Secondary, uYamkela Ntwalana, awongwe njengotitshala ophume kwindawo yokuqala kootitshala abafundisa esinaleni ephondweni. 
UNtwalana, 30, uwongwe ngembasa yeExcellence in Secondary School Teaching kuMawonga kaZwelonke ooTitshala (2022 National Teaching Awards)  abebanjelwe eMonti kwiveki ephelileyo. 
Le titshala, ekwangumbhali owaziwayo weencwadi zesiXhosa, ithi kolu khuphiswano kukhangelwa utitshala obalaseleyo kwisikolo ngasinye. Loo titshala uye azithengise ngemisebenzi yakhe ebalaseleyo ayenza esikolweni. 
“Ndibe nethamsanqa ke ndaba ngomnye wabo titshala abathi bonyulwa, ndaze ndaziqaqambisa ngaloo misebenzi ndiyenzayo kwezemfundo. Bendikhuphisana kunye nootitshala abafundisa esinaleni (Secondary School Teaching). Ndiphumelele indawo yokuqala apha ephondweni kweli candelo,” uNtwalana ubalisele I’solezwe lesiXhosa. 
Uthi iimpawu ebezijongwa kolu khuphiswano zezokuba ungutitshala onjani, ofundisa njani, osebenzisana njani nabanye ootitshala kunye nabafundi. 
“Kufuneka ke uzixhasile ngokubonwayo nangokwenza intetho, uzithengise ngeyona ndlela, uveze nobungqina boko ukuthethayo,” kutsho le nzwana yaKwaLindile eMthatha. 
UNtwalana uqale ukufundisa ngo2014 eSikwayini JSS kuQumbu. Ngo2015 wafundisa eKhanyisa High School eMthatha nekwasisikolo awafunda kuso. Waze ngo2016 waqeshwa eHoly Cross High (Blue) ekhokelwe yiNqununu uMnu. Madikizela. 
“Ndingutitshala ofundisa ulwimi lwesiXhosa nothanda ukukhulisa abantwana ngokwezakhono zabo. Eyona nto ndiyithandayo ke apha ekufundiseni kukusebenza ngabantwana abasuka kumakhaya ahlukenenyo neziphiwo ezahlukaneyo. Loo nto iyandikhulisa nam njengotitshala kuba kuninzi kakhulu okulele ebantwaneni,” kutsho lo mbhali weNoveli yesiXhosa ethi Intlungu Yevezandlebe. 
Xa engekho sesikolweni, uNtwalana uqhagamshelana nabafundi bakhe esebenzisa amakhasi onxibelelwano afana neWhatsApp. Apho abaxoxi ngomsebenzi kuphela, kodwa nangeengxaki abantwana bakhe abahlangabezana nazo kubomi bemihla ngemihla. 
“Ndingutitshala ofikelelekayo ebantwaneni, ndingumhlobo omkhulu wabo, intwana estrongo. Ndibenza abafundi bakhululeke xa bekunye nam, bazive bekhuselekile kwaye bethandwa. Ndidlala indima yobuzali kakhulu kubo,” kutsho le titshala. 
Uthi ukuze umsebenzi wakhe ube khaphukhaphu usebenzisana nabaphathi besikolo, ootitshala, ukucwangcisa umsebenzi wakhe kwangethuba kwaye alandele nemiqathango yeBhunga looTitshala (SACE). 
“Owona mvuzo endingathanda ukuwuzuza ekupheleni kosuku njengotitshala kukubona umntwana omnyama ekhulile, echubekile, ephumelela de abe yile nto anqwenela ukuba yiyo ebomini. Ikati isuke eziko ndibe ndiyinxalenye yoko,” kutsho uNtwalana. 
Ukanti ngoMvulo kule veki, uNtwalana uye waya kukhuphisana nabaphumelele emaphondweni kumlenze kazwelonke wala mawonga. Abaphumeleleyo kwesi sigaba bakubhengezwa ngomhla wama20 kweyeDwarha."	not available
entertainment	Usinde ngokulambisa obekwiGenerations!	"Obesakuba ngumdlali weGeneration: The Legacy, * -JT Medupe, nosemfanekisweni, usinde ngokulambisa kwingozi yesithuthi ehlasimlis’umzimba ngenj’ ixukuxa ngoMgqibelo.  
Eli gatyana belidlala uJonathan kulo mdlalo weSABC 1, libhukuqe nesithuthi salo ekungeneni kwesiza samangcwaba saseWestpark eRhawutini.  
Ngokwengxelo yephephandaba iSowetan, isithuthi sakhe sohlobo lweMini Cooper sibhukuqe salala ngomhlana.  
Ingxelo iqhuba ithi, ii-air bags zibebubutyobo kwaye elinye lamavili belipoqile esithuthini. Kule mifanekiso yengozi ebonwe yiSowetan, uMedupe ebengabonakali kuyo, kuba ngelo xesha ebefumana uncedo lwezonyango.  
Naye ungqinile ukuba ngokwenene ugaxeleke engozini. Obezidlulela ngendlela, naye ochazwe njengokwiqonga lemiboniso, uthe: “Ubhukuqe nesithuthi kufutshane nesango lamangcwaba. Ngethuba ndidlula phaya emva kwengozi, ndibone abonyango olungxamisekileyo bemtatamisa ukumsa kwinqwelo yezigulana, malunga nentsimbi yesithathu ekuseni.  
Bekungekho sithuthi singesinye ngaphandle kweMini Cooper yakhe ibityobokile.  
UMedupe kukholeleka ukuba uhlala kwakule ngingqi.  
Ongumvelisi ophezulu womdlalo iGenerations: The Legacy, uMfundi Vundla, uphefumle wenjenje ngale ngozi: “Ndiziva buhlungu ukuva ngale ngozi, nanjengoko uJT engomnye wabadlali bakhe abaxabisekileyo.” Ongumlomo kumapolisa eMetro yaseRhawutini uEdna Mamonyane, uyingqinile le ngozi esongeza ngelithi: “Yenzeke phambi kweWestpark Cemetery. Singakungqina okokuba sinye isithuthi esichaphazeleke kule ngozi.  
“Sifumene umnxeba ngo-3:11 ekuzeni kusa. Akukho bani obanjelwe ukuba phantsi kweempembelelo. Iingxelo zethu zibonisa ukonakala kwesithuthi ngaphandle komonzakalo.”  
simphiwe.freddie@inl.co.za"	not available
entertainment	Iinkqubo ezintsha, abasasazi abatsha eTruFM	"Zintsha kraca iinkqubo zeTruFM ukususela ngoMvulo umhla wokuqala kuTshazimpuzi 2019. 
  
Abaphulaphuli baza kuvuka ngenkqubo entsha yebhrakfesi ethi ‘truMornings’ neza kubhexeshwa nguReggie Solani. 
USolani, obuyela eTruFM isihlandlo sesibini, kulindeleke avalelise kubaphulaphuli boMhlobo Wenene FM ngomso, ukulungiselela indlela eya eBhisho ukuqala uhambo olutsha. 
  
ITruFM ikwabhengeze ukuba uPhethu Soga, obekade ekunye noLuks Gidane kwinkqubo iLPL, uza kufudukela kwinkqubo yeendaba iTruNewsHour@11 ngoMvulo ukuya ngoLwesihlanu phakathi kwentsimbi yeshumi elinanye neyeshumi elinesibini ngentlazane, nangeCawa phakathi kweyesihlanu neyesithandathu malanga. 
  
“UPhethu waziwa ngezimvo zakhe ezibukhali ngemiba yeendaba, ngoko le nkqubo iza kumenza anxibelelane kakuhle nabaphulaphuli ngemiba yeendaba,” kutsho iTruFM kwingxelo ebhalwe phantsi. 
  
UBlaq Maci uza kuthabatha inkqubo ethi TruExperience ephakathi kweyesibhozo ukuya kweyeshumi elinanye kusasa, emva kwenkqubo kaReggie. 
  
Ukanti uAJ Maclean uza kusuka kwinkqubo yasemini ezibandakanya noReggie Solani kwinkqubo yebhrakfesi. Ukushenxa kukaAJ kwinkqubo yasemini kuthetha ukuba uBuck Matyila uza kusasaza eyedwa iTruAfternoon. 
  
Abaphulaphuli baza konwabela iyure eyongeziweyo kwinkqubo kaMam’K ethi Hlalani Kum, Mna ndihlale kuni- phakathi kweyesixhenxe neyeshumi ebusuku, eyakulandelwa yinkqubo ethi After Hours noDe Lukes ukuya kwintsimbi yokuqala ekuseni. 
  
Esi sikhululo sikwabhengeze nokuqeshwa komsasazi omtsha wenkqubo yeHip Hop iGround Zero uMakhi Yahkeem Fibi. 
  
  
Nalu uluhlu lweenkqubo ezintsha: 
  
Mvulo – Lwesihlanu:  
  
  
 “ Isikhululo siyazingca ngokuniphathela eli qela lifeleyo yitalenete, eza kuza neenkqubo ezitshisayo kulo nyakamali mtsha,” kutsho obambele njengeManejala yeTruFM uMasixole Mdingane"	not available
entertainment	Umboniso kaJahmil X.T. Qubeka ufun’ iSAFTA!	"SEW The Winter to My Skin – ibali elilandela izigigaba zikaJohn Kepe, itutu elalihlupha amabhulu ngokuba imfuyo yawo, uKepe waye wabanjwa ze wagwetywa phaya ngo1952.  
  
Lo mboniso uzibekele indawo phantsi kwebakala leBest Achievement in Directing – Feauture Film 
kumawonga weeSAFTA aza kubanjwa kwimpelaveki ezayo eSun City  kwiphondo loMntla Ntshona. 
  
UJahmil Xolani Thandikhaya (X.T) Qubeka, umbhali nomdidiyeli walo mboniso uzalelwe eKlein Karoo kwidolophana yaseSomerset East ngowe-26 kweyoKwindla ngo1979. UQubeka wakhulela eMdantsane kanye ngexesha lephandle elalisaya kwaziwa njengeCiskei. Uye wenza amabanga akhe aphezulu kwisikolo saseSterling High eMonti, kodwa emva kokugxothwa apho waphela ephumelela ibanga leMatriki eGill College eSomerset East. 
  
Echubela I’solezwe lesiXhosa kudliwanondlebe ngohlobo awangena ngalo kwiqonga lemiboniso, uQubeka uthi umdla wakhe uqale kanye ngethuba lobandlululo ngokwebala, waze wafumana indawo yokuphokozela okusengqondweni yakhe. “Ndazalwa ndingumenzi weefilim. Ukukhula kwiminyaka elishumi yokugqibela yengcinezelo ndaye ndafumana iifilimu iyindlela yokubaleka kuyo yonke ingxokozelo yepolitiki, intlalo nombhodamo owayebangelwa ziziqu. 
  
Kwiminyaka elishumi elinesibhozo yokusebenza nzima, uQubeka uvelise ze wadidiyela intaphane yemisebenzi equka ukupheka iifeature filim ezine, iinkqubombaliso (iidotyhumentari) ezithe  zacholachola iindondo eziliqela, imidlalo kamabonakude efana neHustle ye-etv kananjalo neentengiso. 
  
Uyaziwa nangomboniso othi ‘Of Good Report’ owakhe wavalwa umlomo kanye ngeli xesha lokumfimfitha ubuncwane bedemokhrasi. 
  
“Yifeauture film yam yesibini. Ikwayileyo yaziwa ngelishwa lokuvalwa umlomo emva kokuba uMzantsi Afrika wafumana inkululeko. Yeyona filim yam endiyithanda kunene le,” kuphawula uQubeka. 
  
Umboniso kaQubeka omtsha othi Sew the Winter to My Skin ubaliswa ziintandane zemidlalo kamabonakude eziquka uZolisa Xaluva, Nomhle Nkonyeni, Brenda Ngxoli, Mandisa Nxumalo noEzra Mabengeza odlala indawo kaJohn Kepe. 
  
Lo mboniso wenzelwe kwiidolophu zeMpuma Koloni eziquka iSomerset East, Cookhouse neHofmeyer kuquka neKrugersdorp eseRhawutini. 
  
UQubeka ukwaphawule nangokungena kwalo mboniso kwiiSAFTAs.  “Andazi nokuba uza kulithatha na iwonga, zininzi iifilim ezinika umdla kulo nyaka. Amawonga anzima kuba iifilim zohlukene,” utshilo. 
  
Umsebenzi kaQubeka uqhwatyelwe izandla nayiNkulumbuso yephondo leMpuma Koloni uPhumulo Masualle kwintetho yakhe yoBume bePhondo."	not available
entertainment	U-Anga uzakudlala kumdlalo Isidingo!	"IMVUMI kunye nomdlali wemiboniso kumabonakude uAnga Makubalo, okwaziwa njengoNaakMusiQ, uzimanya nomdlalo wemihla ngemihla kaSABC 3-Isidingo. 
 Le ndima intsha ka-Anga, ithetha ukuba le ndumasi eyaziwa kakhulu njengoMJ kwiGenerations, izakuvela kwimidlalo emithathu. Udlala uBantu kumdlalo omtsha kwiMzansi Magic-Igazi, nozakuqhuba de kube yinyanga yeKhala, kwakhona uzakuthabathisa kwiZ’bondiwe xa iqala nesizini yesibini ngenyanga kaCanzibe.  
Ezi ndaba zimnandi kangaka kubathandi bakaMakubalo, ziza emva kotshintsho olukhulu kwiSidingo, ukumka kukaKgomotso Christopher kulo mdlalo ngoLwesithathu, ngokunjalo notshintsho kwabo bavelisa iSidingo phaya ngasemva. Oyintloko yababhali kwiIsidingo, uRohan Dickson uthabathe iintambo kungoku njengomvelisi oyintloko, engena endaweni kaPumla Hopa, nokungoku nje osebenza kweminye imidlalo eveliswa yi-Endemol. 
 Olu tshintsho luze nezinye iindima ezintsha kwiSidingo, nalapho sibona uAnga ethabatha indima yokudlala * -Obakeng. Indima ka-Anga ichazwa njengeyegatyana elineminyaka ekumashumi amabini, elinomtsalane nelikwasebenza emgodini. Ubesebenza kwiidolophana ezikufutshane esenza eminye imisebenzi, waze waqala ukusebenza emgodini akube efikile eDeep.  
Ufika eyedwa, kubonakala ngathi akanxulumenanga naye nawuphina umntu, kodwa nangona izinto ziyondelelana, kuye kubonakale ukuba unonxulumano nolunye usapho. Kuvakala ukuba sele eqalile ukwenza iziqendu zakhe zalo mdlalo. Uyaqala ukubonakala kwiSidingo ngoLwesine we16 kweyeSilimela/ Juni."	not available
entertainment	UKhozi FM lugalelekile ephondweni	"OYENA nomathotholo unabalandeli abaninzi eMzantsi Afrika uKhozi FM uzakube useMpuma Koloni ukusukela ngomso ngeenjongo zokuzazisa ngokusesikweni kubaphulaphuli bawo beli phondo.  
Sekulithutyana uKhozi FM lufikelela kweli phondo. Abaphathi nabalawuli besi sikhululo bagqibe kwelokuba basazise ngokusesikweni esi sikhululo sinabalandeli abangaphaya kwezigidi ezisixhenxe.  
Enye yeenkqubo ezithandwayo kwesi sikhululo yiVuka Mzansi, engena phakathi kwecala lentsimbi yesithandathu (6:30am) ukuya kweyesithoba ukusuka ngoMvulo ukuya kuLwesihlanu. Abasasazi bale nkqubo nguZama Ngcobo (32) noSipho “Sgqemeza” Mbatha. Kule nkqubo ungafumana ezemfundo, ulwazi, ulonwabo nokunye okuninzi.  
UNgcobo sele eliqaqambise kakhulu igama lakhe nangona esemncinane. Uqale ngokuba ngumsasazi wethutyana kumabonakude kuSABC1 kwiminyaka elishumi edlulileyo, sele ekhe wabanguye nomdlali kamabonakude uGenerations enguNambitha.  
Ukanti ukwayingqonyela yenkampani eyeyakhe iPholoba Communications. UKanti asasaza naye nowaziwa kakhulu uDJ Sgqemeza okumashumi amathathu anesihlanu, waziwa kakhulu njengomnye wabasasazi abathe benza lathandwa uKhozi.  
USgqemeza uneembasa ezimbini zilandelelana zeMTN Radio Awards ngo2012 nango2013 ngethuba esaqhuba inkqubo yasemva kwemini. 
UDJ Sgqemeza akaziwa ekubeni ngumsasazi kuphela ukwanguye nomncedi kwabo bantwana bangathathi ntweni nathi abathengele iimpahla zesikolo ebanika nemali yesibonelelo yokufunda ebambisene namashishini amaninzi aKwaZulu.  
Ukwangumsunguli nengqonyela yeCity 2 City Motivation Tour."	not available
entertainment	Umsasazi weendaba  ubhale incwadi yabantwana	"UMSASAZI weendaba zikamabonakude nonomathotholo, uNzinga Qunta, ubhale incwadi yabantwana. 
Le ncwadi, ebizwa Amari’s Adventures, iguqulelwe kwiilwimi ezilishumi elinanye kuquka nolwimi lwesiNama oluthethwa eMntla Koloni. 
UQunta, osasaza iindaba kwijelo leendaba zeSABC, uthi le ncwadi iIibali ngentwazana encinane eye ithabathe uhambo, kolu hambo idibane neentyatyambo ezintle zoMzantsi Afrika, izilwanyana kuquka nabantu. 
Le ntwazana iye ikhuthaze abanye abancinane abafunda le ncwadi ukuba babale kunye nayo. 
“Le ncwadi ngeyabantwana abaqala ku-0 ukuya kwiminyaka emithandathu ubudala, abafunda ukubala nokuziqhelisa okubangqongileyo ehlabathini. Iguqulelwe kwiilwimi ezilishumi elinanye kwaye yaguqulelwa kwisiNama esithethwa ngabantu baseMntla Koloni,” kucacisa uQunta, esithi usebenze nenkqubo iMzansi Golden Economy yeSebe lezeMidlalo, uBugcisa neNkcubeko ukuvelisa le ncwadi. 
Le ntatheli, enamava angaphaya kweminyaka elishumi ikusasazo, ithi injongo yale ncwadi kukukhuthaza ukufunda nokubala ngendlela elula neyonwabisayo ngeelwimi zenkobe. 
IAmari’s Adventures sele iqalisile ukufundelwa abantwana kwizikolo zamabanga aphantsi kuquka neekhritshi kumaphondo onke oMzantsi Afrika. Kutshanje ifundelwe abantwana bakwaGrade R besikolo iZamani Junior Primary esiseMdantsane. 
Incwadi kaQunta kuphiswa ngayo kumaziko oonomngqushwana, izikolo namathala eencwadi. 
Ofuna ukuzifumanela eyakhe angatyelela kwaEthnikids ku: www.ethnikids.africa/products/amaris-adventures."	not available
entertainment	Lithande ukuqaqamba nangakumbi ikamva likaMafa Bavuma!	"“Andenzanga nto ngokwam, ndinjenje luthando lwabaphulaphuli boMhlobo Wenene fm,’’ lawo ngamazwi kaMafa Bavuma ongumsasazi weenkqubo-ndaba zoMhlobo Wenene FM. 
 Kaloku uBavuma, usandul’ ukufumana isivumelwano sokuba bubuso bevenkile yeempahla uMarkham.  
Encokola nephephandaba I’solezwe lesiXhosa, uBavuma uthi ukutshintsha kobomi bakhe ngesiquphe kuyamothusa.  
“Le ngqwalasela ingaka iyandithoba nangakumbi ebantwini, kunjalonje iyandothusa. Ininzi inkxaso endiyifumana ebantwini, ingakumbi abalandela iinkqubo endizenza kunomathotholo,” utshilo.  
Simbuza ngokuba ukhethwe njani na yile venkile, uBavuma uthi abalandeli bakhe kumakhasi onxibelelwano ngokunjalo nakunomathotholo ngabo ababangele le ngqwalasela.  
“AbakwaMarkham beza kum besithi ngenxa yabalandeli endinabo kumakhasi onxibelelwano bafuna ukundinxibisa. Yabangathi yindlalo kum, kodwa bathi baqinisekile,” utshilo uBavuma ngochulumanco.  
UBavuma, nonkaba ekumhlaba waseQhorha kweli phondo leMpuma Koloni, wenze imbadla yokubhiyozela umhla wakhe wokuzalwa kwaLunga, eZwide, eBhayi.  
Eli theko lokugqiba ama-34 eminyaka belizinyaswe zizihlobo zakhe, abaphulaphuli kunye noogxa bakhe emsebenzini abaquka uPastor Nozewu, Lulu Haarmans, Sibongile James kunye nabo akunye nabo kwiqela leendaba.  
“Kanye emva kweli theko, beze kum abakwaMarkham bathi ‘ngenxa yendlela elizinyaswe ngayo itheko lakho, kunganjani unxibe iimpahla zethu yonke imihla?’  
“Andikwazi kulinda ukuvuka yonk’ imihla ndiye emsebenzini ndibukeka ngesinxibo esihle. Ndivuka kakhulu kwezi ntsuku ngenxa yezi mpahla,” utshilo ehleka. 
 UBavuma uthi eyona nto imenza aqaqambe, kukuzithoba ngamaxesha onke kubalandeli bakhe. “Xa usebenza ngabantu kufuneka ufikeleleke ngamaxesha onke, nokuba imeko yakho injani na ngolo suku, kufuneka ubonakalise ukuzithoba.”  
Ukwathethe ngegalelo lakhe kwinkqubo yakusasa yeBhrafkesi (BEE). “IBEE yindawo yokuba ndonwabe, ndihleke, ndibonakalise elinye icala likaMafa phambi kokuba ndingene kwinkqubo yasemini yeendaba.  
UBavuma, nokwadize ukuba umatasa-tasa nesidanga seeHonours kwizifundo zolwimi lwesiXhosa kwiYunivesithi yaseNMMU, uthi usonwabile eMpuma Koloni, akakaziboni efudukela kwamanye amaphondo.  
UBavuma okwangumbhexeshi wamatheko aliqela, uthe iyamothusa indlela amkelwa ngayo ngabantu.  
“Ukuphuma kwindawana efana neQhorha encinane, ndandingazi ukuba ubomi bam buzakuguquka ngesiquphe, ndifumane nothando olungaka.”  
UBavuma wenza inkqubo-ndaba uZibuzwa Kuthi kuMhlobo Wenene fm, kwaye ukwangumdidiyeli wezinye iinkqubo ndaba zela jelo."	not available
entertainment	Ofuna imbasa yeSATMA makangenele ngoku!	"IIMBASA zeSouth African Traditional Music Achievements (SATMA) ziyaqhuba nakulo nyaka, zifuna ukuwonga imisebenzi yabo bathe bagqama kumculo wesintu, inkcubeko kwanokugcina okulilifa kuthi. 
IiSATMA zimema iimvumi kumaphondo olithoba, iiprodyusa kuquka neembongi ukuba zizityumbele ezi mbasa. 
Nakulo nyaka iiSATMA ziza kusingathwa liphondo laseMpumalanga. Yiminyaka emithathu ilandelelana ezi mbasa ziqhutyelwa kweli phondo. Lo ikwangunyaka weshumi elinesixhenxe (17th) kususela oko uGqr. Dumisani Goba wasungula ezi mbasa. 
Abaxhasi beeSATMA, iSebe lezobuGcisa, iMidlalo noLonwabo eMpumalanga kwakunye neSABC, baza kubamba ezi mbasa phantsi komxholo othi My Culture, Your Culture, One Nation. 
IiSATMA ziye zivulele amagcisa azityumbele kumabakala aquka umbhaqanga, iimbongi, amaqela omxhentso, ireggae, umculo wesiXhosa, isiNdebele, isiTsonga, amaNdiya, isiSotho, isicathamiya namanye. 
Abatyunjwa baza kuvulelwa ukuqala ngowe22 kweyoKwindla de ibe ngumhla wokuqala kweyeSilimela 2022. 
Abangenelayo bayacelwa ukuba basithumele ngobuxhakaxhaka be-online isicelo sabo ngokugcwalisa ifomu efumaneka kwiWebhusayithi  yeeSATMA engu-www.satmaawards.co.za."	not available
entertainment	Ilifu elimnyama kwibali loMhlobo Wenene	"ABADLALI kwibali loMhlobo Wenene FM bamchaze ugxa wabo uOndela Stamper, 30, ongasekhoyo, njengeyolisa ebelithobekile, ebelizinikele nebelihlala lifuna ukunceda. 
Eli tyendyana laseLinge kuKomani, nebelidlala indawo kaZuko kweli bali lemihla ngemihla elithi ‘Ithini Na Le Nto?’ lisutywe kukufa kwimpelaveki egqithileyo emva kokugula ithutyana. 
Iindaba zokusweleka kukaStamper ziwothusile umzi woMhlobo Wenene FM, ingakumbi iqela labadlali bebali  kwakunye nabadidiyeli. 
“Kubuhlungu kakhulu, inxeba linzulu. UOndela besisithandwa, umntwana onetalente nentliziyo elungileyo. Ebefana nonyana kum. Andikhumbuli endibiza ngenye indlela ngaphandle kokuthi mama. Ebehleli esolula isandla, umntu obesebenza nzima, enemisebenzi emithathu ngoku emncinane,” kubalisa uMdidiyeli oyiNtloko weli bali loMhlobo Wenene FM, uToffee Zitshu. 
UZitshu uthi nangona uStamper ebenemingeni yakhe ebomini kodwa behlala ekho ukunceda abanye. 
“Iqela lonke lasebalini likwimo yonxunguphalo. Njengabaqulunqi bebali nababhali sisengxakini enkulu ngokuba indima kaZuko bisele ifikelela enkcochoyini ngoku, kwaye uOndela ebeza kusibonisa amanqam,” kutsho uZitshu. 
UStamper waqala kwibali loMhlobo Wenene FM ngo2012 eminyaka ingama22, edlala le ndima kaZuko ngethuba ibali lalisithi  “Ubom yinzulu yolwandle.” 
UMdidiyeli wamabali oMhlobo Wenene, uMnoza Melane, uthi balahlekelwe. 
“Sishiyeke sineengcinga ezimnandi ngoOndela, umntu obethobekile nobezimisele. Yanga umphefumlo wakhe ungaphumla ngoxolo,” kutsho uMelane. 
Omnye woogxa bakaStamper ebalini nobekwangumhlobo osondeleyo, uAnele Penny odlala indima kaMqokeleli, uthi wonakele. 
“Ebengumninawa wam uOndela! Zinkulu izinto andenzele zona la mfana! Phumla ngoxolo Jwarha!” kutsho uPenny. 
Abadlali beli bali abaquka uZukiswa Cakucaku (Nolast), Khaya Vuma (Ngxekese), Samkelo Mali (Thubhanana) Nosimo Dikana (Nolufefe), Sithini Mahola (Notiti) noMilisa Mtwa (Khonzeka) kwakunye nabanye,  bathi uOndela bengumntu wokubalekela, obengadinwa kukunceda. 
Iinkcukachaza zenkonzo yesikhumbuzo sakhe bezingekabhengezwa ngethuba sibhala eli nqaku."	not available
entertainment	UJanet uthi akanamhlaza	"Imvumi eyayiziwayo kwihlabathi uJanet Jackson uthi aziyonyani ingxelo zokuba unesifo somhlaza.  
Oku kusemva kokuba kuthe ndi iindaba zokuba urhoxise umlenze wesibini womnyadala yomculo wakhe obuzakuqhubeka kwilizwekazi laseYuropu.  
Oku kuvele emva kokuba lo kaJackson ethe wadibana noogqirha bakhe baza bafumana okuthile kwincakancaka yakhe ingekuko ukuba unesifo somhlaza. Lo kaJackson wenze intetho yakhe eshicilelweyo kuTwitter ecacisa into eyenzekayo kuye. 
“Kholelwani kuphela xa nisiva into iphuma kum emlonyeni, la marhe niwavayo awayonyaniso, andinawo umhlaza,”ucacise watsho uJackson.Uhambisa athi, oogqirha bakhe bamvumele ukuba aqhubele phambili neminyhadala yakhe njengoko ibicetyiwe kwilizwelazi lase- Yuropu.  
“Le minyhadala ijikiweyo izakuphinda ibuyiswe kwakho, kwaye ndiyabulela kuni nonke ngemithandazo yenu, kwaye ndiphilile.”Ucacise watsho uJackson. UJanet akakhange anike zinkcukacha zithe vetshe malunga nemeko yakhe. 
Le mvumi izakuba isenza iminyaka engamashumi amahlanu kulo nyaka izelwe, kwaye ithi isezakuqhubeka iculela isizwe."	not available
entertainment	UDedication ucula ngenkcubeko namafa akwaXhosa	"IMVUMI yeAfro-Pop uSimamkele Mthetho, 23, usebenzisa ulwimi lwesiXhosa ukubalisa amabali ohlukeneyo ngemveli yakhe, ubomi kwanothando. 
Le mvumi, ezibiza ngelikaDedication eqongeni, nenkaba yayo iseMatatiele, sele ikhuphe iingoma ezikwisithandathu zohlobo lweAfroPop exutywe nentwanana yeRap. 
Kolu ludwe lweengoma (EP), uMthetho alukhuphe ngenyanga yoMdumba 2020, uneengoma ezifana noNawe, Ntombenhle, Emakhaya, Fresh Prince of Matatiele, Mahamba Yedwa noVuka Dlozi. 
Le EP uyibiza Fresh Prince of Matatiele. 
“Le EP ineengoma ezibalisa ngobomi esibuphilayo, uthando kwaneengxaki zobomi,” le mvumi incokolela I’solezwe lesiXhosa. 
UMthetho uthi ukwacula nangamasiko nezithethe, ukufundisa abo bangenalwazi. 
Uthi ingoma ayikhupha ngoMgqibelo, umhla we26 kweyoMsintsi, ethi ‘Kukude’ ibalisa ngokugoduka. 
“Le ngoma ithetha ngomntu osuka ekhaya esiya eRhawutini ukuya kukhangela umsebenzi, afike apho kube nzima, ingabiyiyo le nto ayibona kumabonakude ngeRhawuti,” kubalisa uMthetho. 
“Uye akhethe ukubuyela ekhaya engenamali, babe abantu becinga ubuya enemali, le ngoma ibalisa ngaloo nto.” 
UMthetho uthi le ngoma ithetha naye wonke ubani kuba uluntu oluntsundu lujamelana nale ngxaki ixesha elininzi. 
Uthi udibene nomculo ngethuba efulathela iMatatiele eyokufunda eGoli. Uthi umculo kaLil Wayne noEminem umenze waqala ukubhala umculo. 
Ubalisa athi njengokuba ekhula uye waqala ukuliqonda kakuhle ikhondo lakhe lomculo waze wabona ukuba makabalise ibali lakhe ngesiXhosa. 
“Ngoku ndincanca amava kubantu abafana noNtate Stunna waseLesotho noEmtee,” ubalisa atsho. 
Uthi iingoma zakhe zifumaneka kumajelo omculo online, okanye uqhakamshelane naye xa ufuna ubuqu becwecwe. 
simphiwe.freddie@inl.co.za"	not available
entertainment	Yimpelaveki yomnyakazo eMonti!	"UBUYILE umnyhadala we-EMonti Jazz and Gospel Festival kule mpelaveki.  
Lo mnyhadala, nekwakulindeleke ubekwimpelaveki yePasika, wakhe wathi nqumama ngenxa yamagingxi-gingxi athile. 
 Encokola nentatheli yeli phephandaba izolo, omnye wabaququzeleli balo mnyhadala nguLitha Yaya.  
“Sibuyile, sithetha nje sixakekile senza iqonga ekuzakudyusha kulo iimvumi, umcimbi uyaqhubeka ngoMgqibelo we-30 ku-Epreli.”  
Akutshintshanga nto kuluhlu lweemvumi ezizakudyusha eqongeni, uRebecca Malope, Mafikizolo, MiCasa, Hotsticks Mabuse, Big Nuz, Betusile Mcinga, Big Nuz, Zahara, The Soil, Butho Vuthela, Malibongwe Gcwabe, Khanyisa, Dumi Mkokstad nabanye. 
 U-Amaza Ntshanga no-Anele Mdoda, ngabo ababhexeshi balo mcimbi.  
Amatikiti aseComputicket ngexabiso le-R160, yi-R200 emnyango kude kubethe intsimbi yesine, ukuze ibeyi-R100 iCoolerbox.  
Umcimbi uyaqalisa ngentsimbi yeshumi elinambini eBuffalo Park Cricket Stadium. Koze Kuse! 
simphiwe.freddie@inl.co.za"	not available
entertainment	UBonang, uPearl noLunga kwiqonga lee-SAMAs!	"UBONANG Matheba, uPearl Modiadie kunye noLunga Shabalala, ngabo abazakube bekuphathela okwenzeka kwi-red carpet yamawonga wama-22 weeSAMAs.  
Olu sasazo lwe-red carpet, kuqala belingazokuboniswa kumabonakude, nanjengoko belizakusasazwa kumnatha we-SAMA App. 
 Amawonga wama-22 weSouth African Music Awards (SAMA) azakube ebanjelwe eThekwini kulo mgqibelo sijonge kuwo (4 kweyeSilimela). Nanjengoko owona msitho wokunikezela ngala mawonga uzakuqala ngentsimbi yesibhozo, loo nto ithetha ukuba uzakuqala ngecala emva kweyesixhenxe ngosasazo lwe-red carpet. 
 UMinnie Dlamini kunye no-Katlego Maboe, bazakube besiphathela usasazo lwe-red carpet lwe-E! Entertainment, nekulindeleke luboniswe ngoLwesibini (7 kweyeSilimela) kwinkqubo ebizwa Beyond the Red Carpet. Kwakhona, usaziwayo uSomizi Mhlongo ekunye nomdlali kamabonakude uThando Thabethe, bazakube beqhuba lo msitho. UKhanyi Mbau noPhat Joe bona kulindeleke bancokole nabaphumeleleyo kwi-Amstel Green Room."	not available
entertainment	Umsasazi we-trufm  ukhweba amanina afuna ukuphumelela	"UMSASAZI kanomathotholo, uHlumela Qabo, uza kube exhobisa amanina aseGqeberha kule mpelaveki. 
UQabo, ozalelwe waze wakhulela eMdantsane, ukholelwa ukuba amanina afanelwe kukuxhotyiswa ngokwempilo, intlalo yoluntu neyeentsapho zawo. 
Encokolela I’solezwe, uQabo uthi lo msitho obizwa ‘She Wins’  wenzelwa amagqiyazana asebenza ngokuzimisela. 
“Ndiyakholelwa ukuba xa abafazi bephila ubomi obukhuselekileyo, obonelisayo nobunemveliso, banokufikelela kumandla abo apheleleyo. Oku kubavumela ukuba bafake izakhono zabo kwimisebenzi eza kukhulisa iintsapho ezonwabileyo nezisempilweni,” kutsho uQabo, osasaza kwiTruFM. 
Lo msasazi uthi bajonge amanina asebenzayo, anamashishini naselula aphakathi kweminyaka engama25 nama40 ubudala. 
La manenekazi aza kuxhobisana kwiinkalo ngeenkalo zobomi, eziquka ulwazi ngezemali, ezempilo, impilo ngokwasengqondweni nenkuthazo. 
Osisithethi sembeko ngolu suku ngusomashishini oselula ongumnini weshishini elivelisa iimveliso zeenwele. Eli shishini limenze wangusozigidi ngonyaka ka2020, abe eliqale ngemali eyiR2000 kuphela ngexesha lokuvalwa kweentshukumo elizweni. 
“Uza kwabelana nathi ngohambo lwakhe kwanemingeni yobomi njengomzali oselula ozikhulisela umntwana, ukususela ekuqaleni de abe ufikelela kwindawo akuyo namhlanje,” kutsho uQabo. 
UQabo, owaqala ukusasaza eMdantsane FM, uneminyaka esibhozo eqhuba neendibano zokuxhobisa amanina esebenzisa inkampani yakhe iKaligo Functions. 
Eli gqiyazana, elalisele lingenaye umsebenzi, langenela ukhuphiswano lokukhangela umsasazi weTruFM ngo2020, nalapho lithi besele liphelelwe ngamacebo. 
Lithi ukuphumelela olu khuphiswano kwavuselela ithemba lokuba xa ukholwa kuyenzeka. UQabo uthi unomathotholo umkhuphe kwingontsi yobumnyama. Kwangalo nyaka mnye wokuphumelela olu khuphiswano uthi waye washiywa ngumama wakhe. 
“Zindehlele izinto ezimbi nezibuhlungu kodwa azange ndincame, ndazixelela ukuba ndakuphumla engcwabeni. Yilo nto ndiye ndavuseleleka ndakufika eGqeberha,  ndifuna nabanye abafana nam bangancami,” kutsho lo msasazi. 
Uthi yona imingeni ejamelene namanina iyakuhlala ihleli kuba ngawo ame imizi namakhaya awo. 
Lo msitho uza kubanjelwa eTavcor Volkswagen, eWilliam Moffett eGqeberha ngoMgqibelo we25 kuJuni. 
Ofuna iinkcukacha zokungena emnyango angaqhagamshelana noHlumela Qabo kumakhasi onxibelelwano."	not available
entertainment	UZahara usemathandweni, hayi etywaleni!	"Inzalelwane yeMpuma Koloni, noyimvumi yeAfroSoul, uBulelwa Mkutukana, nodume njengoZahara kwiqonga lomculo, bekukhe kwathi ndi iindaba zokuba ungeniswe kwiziko lokumbuyisela kwimeko yesiqhelo (rehabilitation centre). 
Ngokutsho kolind’ ixesha weveki neveki iMove!, ibanga ngelithi le ndumasi eyaduma ngengoma uLoliwe ingeniswe kwiziko lokumbuyisela esiqhelweni eliseHoughton. 
Lo lind’ ixesha udize ukuba uZahara, ‘’ebephethwe’’ ukungeniswa kweli ziko “ ngokuba ebengakwazi ukuzihambela kakuhle, kwaye ebebonakala engenamandla”. 
I’solezwe lesiXhosa lincokole nosondeleyo kusapho, ngelizama ukufumana ubunyani bezi zityholo. Uzibhebhethile ezi ndaba njengezibubuvuvu nezigcwele bubuxoki. 
“Aziyonyani konke konke,” utshilo lo nokrawuzana. 
Waqhubekeka ngelithi: “Ebekhe wagula kwezi nyanga zimbini zidlulileyo walala esibhedlele iintsuku ezisixhenxe, emva koko waya wangcono. 
La maphepha ayayibhala into engekhoyo,” uqukumbele watsho. 
Iindaba ezimnandi: IMkutukana Sisters kulindeleke ukuba zisungule icwecwe lazo e-Orient Theatre kungekudala, zitsho iingxelo. 
Kwisithuba seenyanga ezimbini ezidlulileyo, kwavakala ukuba uAmaza no-Zahara benze isivumelwano somtshato (engagement)."	not available
entertainment	Umlawuli omtsha eECAVC unephupha lokuphuhlisa iimvumi	"Olibambela-mlawuli kwiziko lezobugcisa iMiriam Makeba ECAVC eMonti uGqr. Zoliswa Twani, uthi ukungoneliseki kweemvumi yintsebenziswano neli ziko, kuko okuphambili kwizicwangciso zakhe njengomakhonya we-ECAVC kwisithuba seenyanga ezintandathu. 
  
UGqr.Twani, nonenyanga exhuzula imikhala eECAVC, uncokolele I’solezwe ngezicwangciso zakhe njengomlawuli omtsha. 
Phakathi kwezinto eziliqela azibalulileyo kukutshintsha imbonakalo yeMiriam Makeba ECAVC. 
  
“Ndifike zikhona iingxaki ezikhoyo eziliqela. Siyayazi ukuba eli ziko [Miriam Makeba ECAVC] belikhe laphuma nakwiphephandaba nalapho iimvumi zazibalula ukungoneliseki yimpatho yalo.” 
  
UTwani ukwadandalazise nezinye zezicwangciso abanazo beyiMiriam Makeba ECAVC kulo nyaka. 
Inkomfa abayibiza njenge-Record Label Indaba iphakathi kwezo zicwangciso. 
  
“Le ndibano siyicwangcisela inyanga kaCanzibe kulo nyaka, iinjongo zayo kukudibanisa iimvumi zeli leMpuma Koloni. 
Okwesibini sizama ukutshintsha imbonakalo ye-ECAVC kwaye ifikeleleke eluntwini,” uthethe watsho. 
  
UGqr. Twani, intombi yakwaFikelepi,  inzalelwane yelokishi yaseDuncan Village eMonti, unkonye isidanga se-PhD kwiMusicology nawasizuza kwiYunivesithi yaseWits. 
UTwani ufundele umculo kwiYunivesithi yaseRhodes ngokunjalo nakwiYunivesithi yasePitoli.. 
  
Uthi ukhulele kwikhaya lomculo nanjengoko uyise uMthuthuzeli Fikelepi wayelilungu leqela lomculo weJazz – iAfrican Quavers. 
  
UTwani uthi iMiriam Makeba sele ishicilele umculo wamagqala omculo aliqela, phantsi kwenkqubo yabo yeArtist Support, watsho ebalula iSlo Foot, Lulama Gawulana nabanye. 
  
Ukwadize ukuba abo baphumelela kukhuphiswano lomculo owawubanjwe leli ziko lase-ECAVC kunyaka ophelileyo bazakuqala nokushicilela amacwecwe abo apheleleyo. 
Udandalazise ukuba uOdwa noQhawekazi ababephume  kwindawo yokuqala kwiTalent Search, bazakushicilela amacwecwe abo apheleleyo. 
Esi sibini saphumelela isixa se-R10 000 umntu emnye.    Uthi owaphuma kwindawo yesibini uzakushicilela iingoma ezine, aze owabamba indawo yesithathu – uzakwenza ingoma enye kuphela. 
  
UTwani uthi iphupha labo beyi-ECAVC kukuba iimvumi zihlale zinxulumene nabo. 
  
“Elona phupha endinalo kukubona iimvumi, abaququzeleli bomculo njalo njalo – bonke beqhogene neMiriam Makeba ekufezekiseni amaphupha wabo,” utshilo. 
  
Le nkosikazi inamava aliqela kwimibutho namasebe ohlukeneyo omculo kuquka iOld Mutual National Choir Festival, SATICA, National ABC Motsepe ukubalula nje kwambalwa."	not available
entertainment	Yenza utshintsho kwezobugcisa iMthatha	"Ngomhla wesine nowesihlanu kwinyanga ezayo yeSilimela, iziko elijongene nokuphuhlisa italente yokucula, ukubonga, ukucondoba kwanokudanisa elibizwa ngokuba yiMandela Creative Arts Academy eMthatha, liza kube lisungulwa ngokusesikweni kule dolophu. 
Eli ziko liqalwe nguThandile Mandela ebambisene noAjmer Grewal weModel Private School eseMthatha kunyaka odlulileyo kweyeThupha. 
UMandela uthi eyona njongo kukudontsa ulutsha lwaseMthatha neziphaluka kwiziyobisi ukwenzele babene kamva elingcono kwaye bachithe ixesha labo kwinto abayithandayo kwaye ezokuba xakekisa neengqondo zisoloko zicinga okuhle. 
Uthi namathuba engqesho ambalwa kakhulu nokuba umntu ufundile. 
“Ndifuna abantwana bangathi bakungafumani umsebenzi basonge izandla. Ndifuna abe umntu enayo into aqhubekeka ngayo ecaleni, angasongi zandla. Kungenjalo naxa esele ephangela angaxhomekeki kumvuzo wakhe kuphela, akwazi nokuziphilisa ngomsebenzi wobugcisa ecaleni,” utshilo uMandela. 
UMandela uthi kufike ixesha ukuba bakhulise indawo yabo uMthatha, athi umntwana ephumela kwiidolophu ezinkulu abe eyokuphakamisa le dolophu. 
UMandela ebehlohla kwisikolo esibizwa ngokuba yiModel Private School esiseMthatha apho aqaphele khona ukuba italente ikhona koko idinga ukuphuhliswa. UMandela ukhule esenza izifundo zomculo ebuncinaneni bakhe de waya eNatal Technikon apho enze izifundo zomculo weJazz, ze waphuma waya eUnivesity of Cape Town esenza iiMasters zakhe emculweni. 
Eli ziko ngomhla weshumi elinanye kwangoJuni liza kube linika ithuba izikolo zaseMthatha ithuba ziyokubona okwenzeka kulo, kuquka neWalter Sisulu University abafundi abenza izifundo zenkcubeko nobugcisa kweli ziko. 
Kwabanomdla wokuqeqeshwa leli ziko, iminyaka yabo iqala ku10-18 abadanisayo ze abaculayo baqala ku8-22 yeminyaka ubudala. 
Ixesha lokuqeqeshwa lingempelaveki nangeentsuku zeholide. 
Eli ziko lifumaneka edolophini eMthatha ukanti ungalityelela nakuFacebook."	not available
entertainment	UPistorius bengumdlali waseqongeni ngoLwesihlanu!	"AMAKHULU amawaka ababukeli abebebukele udliwano-ndlebe lokuqala lukaOscar Pistorius kubusuku bangoLwesihlanu, kususela ukudubula kwakhe abulale uReeva Steenkamp ngo2013, bathi le mbaleki ibiseqongeni.  
UPistorius obenyembazana, befakan’ umlomo nentatheli yaseBritane uMark Williams-Thomas we-ITV, phakathi kwezinye izinto bezithetha besithi: “Ndabuthabatha ubomi bukaReeva kwaye kufanele ndiphile noko. Ndisaliva ivumba legazi.  
Ndisayiva imfudumalo yalo ezandleni zam. Kwaye nokwazi ukuba kungenxa yakho, eso sisenzo sakho…” Kodwa olu dliwano-ndlebe luka-Oscar, nolwaluvezwe e-UK, lwaze lwadlalwa yiM-Net ngokuhlwa kwangoLwesihlanu, lunyevulelwe sisininzi besincam’ ubuthongo ukuze sibone olo dliwano-ndlebe kudala lilindelwe.  
Phakathi kwabo bangaqinisekanga ngobunyani bukaOscar, yingcali kubume bengqondo (Clinical Psychologist) uLeonard Carr, nobengomnye othathe inxaxheba kwingxoxo ebitshis’ ibunzi ebilandela olo dliwano-ndlebe, nayo esasazwe ngobusuku bangoLwesihlanu.  
Eli gqiza beliquka igqwetha uMannie Witz nalowo wayesakuba yijaji uChris Greenland, nothe olu sasazo lolu dliwano-ndlebe aluzi kubanafuthe kuwiso lwesigwebo nguJaji Thokozile Masipa ngowe-6 kweyeKhala.  
“Olu sasazo aluzi kwenza nto kubulungisa obuzayo…alizo kuthathelwa ngqalelo,” utshilo.  
UCarr akakhange abuye ngamva. Usebenzise amagama afana ‘’ukuziqhelisa’’ noku ‘’yila” ukuchaza “umdlalo weqonga’’ kaOscar kolu dliwano-ndlebe. 
 “Kum olu dliwano-ndlebe lufana nobungqina obuyiliweyo, noko abantu angathanda bakukholelwe.”  
Olu dliwano-ndlebe lwenziwa kwikhaya likayise-mncinci wale mbaleki elisePitoli, nalapho akuvalelo khona ngelixa esalinde kuwiswe isigwebo.  
UPistorius unike iinkcukacha ngoko kwakhokelela kudubulo lwangentseni yangomhla we-14 kweyoMdumba ngonyaka ka2013, esithi loo mini isamhleli.  
UCarr obekruqukile, uthi lo kaPistorius ingathi “ubebalisa umboniso bhanya-bhanya”.  
Wongeze ngelithi: “Khumbula ukuba emva kweminyaka emithathu uxelele abantu abaninzi abafana namagqwetha, oogqirha bengqondo kunye neengcali zobume bengqondo eli bali, ngoko kukhona ukuziqeqesha nokuziqhelisa.”  
Lo gqirha wengqondo uphinde wongeza ngelithi, “usesimangeni” uPistorius ekhumbule iinkcukachana zobu busuku bokubulala uSteenkamp, kuquka incoko babenayo noReeva, kwakunye nothando ababelana ngalo.  
Kolu dliwano-ndlebe, uPistorius ukwathi:  
“Ukungena kwam kweli gumbi ndabeka umpu wam kwicala lasekhohlo phantsi kwebhedi.  
Waze wathi (uReeva), ‘Masihambe siyokuhlamba amazinyo ethu’, kwaye zange ndiphakame msinyane. Wafowuna ekwigumbi langasese esithi ‘Yiza bhabha, kufuneka uzokuhlamba amazinyo wakho’.  
Ndaye ndaya kwigumbi elo langasese ngemilenze yam yemboleko, waze wandinika olo ncunyana engathi uthi ndim ophetheyo apha.”  
UCarr uthi kumava wakhe, abantu abagqithe kwinto eyothusayo bangaphulukana neenkumbulo.  
“Wonke umntu okhe wayingxwelerha uyazi ukuba akuzikhumbuli cacileyo izinto. U-Oscar usixelela icala elisulungekileyo lebali.  
Ndicinga kuba elininzi kulo uliyilile.”  
Elinye icala elingathathwanga kakuhle nguCarr kolu dliwano-ndlebe, lelokuba uPistorius ethe ukholelwa kwelokuba uSteenkamp angathanda ukuba athabathe inxaxheba kumsebenzi wesisa, endaweni yokubuyiselwa entolongweni ngokumbulala. “Andifuni kubuyela ejele.  
Andifuni kuchitha ixesha lobomi bam ndihleli phaya. Ukuba bendinokunikwa ithuba loxolelo, ndinganceda abo basweleyo,” utshilo.  
“Ndikholelwa ukuba uReeva benokujonga phantsi ngoku, benokuthanda ndiphile obo bomi.”  
UCarr uqukumbele ngelithi akukho kuzisola nakancinane kuPistorius ngesenzo sakhe, kwaye ukholelwa kwelokuba olu dliwano-ndlebe bingumsebenzi nje wobudlelwane boluntu.  
“Ukuba unokubona uBarry Steenkamp, ubonakala njengendoda eyonakeleyo…ngelixa yena uOscar ebonisa icala lakhe elibuthathaka, neliqwetywayo. 
 Yilo nto ndihlala ndibona uOscar njengomdlali weqonga.’’"	not available
entertainment	ULuckeez uphila iphupha lakhe embokweni!	"ABAPHULAPHULI neempintshi zakhe bamazi njengoLuckeez- uMfowethu, gama elo walifumana ngethuba esekunomathotholo awayewuqale ngokwakhe iMonti fm. 
ULucky Thembinkosi Matyholweni usincokolela ngeenzame awazenzayo ukuze afezekise iphupha lakhe lokusasaza. 
UMatyholweni wazalelwa kwilokishi yaseThembisa, eRhawutini, waze wakhulela eDonqaba kunye naseMdantsane, nalapho ixesha elininzi ebehlala noninakhulu uMamCirha. 
ULuckeez, nanjengoko esaziwa ngabaphulaphuli boMhlobo Wenene fm, nalapho asebenza khona nomdidiyeli wezandi zesikhululo, uthi kwasebuncinaneni bakhe, wayezazi apho abhalele khona. 
“Unomathotholo yaba luthando lwam lokuqala ndiminyaka isibhozo kuphela, phakathi ko1987/ 1988. Ndandizazi ukuba ikhona le nto ikukusasaza apha kum ngaphakathi,” uvakalise oko. 
Lo msasazi oqhuba inkqubo ethi ‘Umyezo weReggae’ kuMhlobo Wenene fm, ubalisele eli phephandaba ngokushiya izakhono eziliqela awayefakwa kuzo ngenxa yothando lwakhe lokusasaza. 
“Oyena mntu endikhule ethanda unomathotholo ngumkhuluwa wam. Nguye owandenza ndazazi kakuhle ukuba yintoni le ingaphakathi kum. 
“Umkhuluwa wam waya elubhacweni ngonyaka ka1995 ukuya ku1998, oku kwakhokelela ekubeni abazali bangafuni ndiyokufunda ngaphandle, ngoloyiko lokuba ndakufana nobhuti wam.” 
UMatyholweni, akube ephumelele ibanga leMatriki ngonyaka ka1997, wenjenjeya uyokwenza izifundo zeMechanical Engeneering eBorder Technikon (Walter Sisulu University ngoku), kodwa zange agqibe nonyaka. 
“Azange ndizonwabele ezo zifundo, ndathi ndisakufaka isigqoko entloko ndazibona ukuba ayindifanelanga le ndawo ndikuyo.” 
Uthi zange alifumane nethuba lokungena kwisikhululo sikanomathotholo iCKI fm ngelo xesha. 
Ngeli thuba, uMatyholweni waqonda kakuhle ukuba makavule unomathotholo waseMonti, ukuze aphilise isigulo sakhe sokuba sembokweni. 
“Oko yaba kukuzalwa kweMonti fm ebutsheni beminyaka yoo-2000 nevelise abasasazi abafana no-Lulu Haarmans, Xolani Makwedini, Luckeez Matyholweni, Siyanda Fikelephi, Chriselda Lewis, Ayabulela Ngoqo nabanye abakwiindawo ezohlukeneyo,” utshilo uLuckeez. 
Akube engene kuMhlobo Wenene fm ngoDisemba ka2005, uLuckeez wenze iinkqubo ezohlukeneyo nemisebenzi eliqela. 
Wafika wenza inkqubo ethi Abahlali abangalali, emva koko yangu Jayva Mzansi, waphinda waqokelela iingoma ezidlala emoyeni (Music Compiler). 
Xa engekho emoyeni, uMatyholweni usebenzisa elo xesha ukwenza imisebenzi yobuchule enjengokubhala, ukuvelisa kunye nokucinga. 
Simbuza ngokuba ebengathanda ukusebenza ixesha elingakanani esemoyeni, uphendule wathi: “Kukho abantu abafuna imizuzwana emihlanu nje kuphela kunomathotholo, mna ndivuyela nelingakanani ixesha, lawo ngamazwi endawanikwa ngongasekhoyo uSaba Mbixane. 
Ingaba ngowuphi owona mngeni kumsebenzi wakho? ULuckeez uthi, “Andifane ndilubone usapho lwam. Inkosikazi yam nabantwana bam ndibabona ngamaxesha athile,” utshilo. 
UMatyholweni nongutata wabantwana ababini, ufunde kwizikolo ezohlukeneyo, kwilali yaseDonqaba, eBhofolo kunye naseMonti. 
Akaphelelanga ekusasazeni, kodwa ukwayimvumi nomvelisi womculo. 
Ngonyaka ka2008 ukhuphe icwecwe lakhe elithi “High Grade”. 
Kutsha nje, ukhuphe ingoma engesehlo iBisho Massacre, kungoku nje umatasa-tasa esenza ingoma engegqala lomzabalazo, uSteve Biko. 
Ungamfumana uLuckeez kwinkqubo yakhe ethi ‘Umyezo WeReggae’ kuMhlobo, rhoqo ngoMgqibelo ngentsimbi yesibini emva kwemini. 
KuFacebook/ Twitter:"	not available
entertainment	#NonzwakaziDayimani: Ngubani kanye kanye?	"Ayingomntu uthile uNonzwakazi Dayimani, koko ligama lomlinganiswa owenzelwe abalandeli bakaFacebook.  
Olu lulwazi oludizwe ngomnye wamalungu ekhasi likaFacebook elibizwa ‘’Nonzwakazi Dayimani’’ ngethuba encokola noBuck Matyila kunye AJ Blie kwinkqubo yakhe iReal Deal kwiTruFM.  
Ucacise esithi, ‘’uNonzwakazi’’ uthetha ngemiba ethande ukuthatyathwa njengendaba yakwamkhozi ixesha elininzi ngabantu, imiba efana nesondo, amabhinqa anamaqabane amaninzi, imingeni yezentlalo njalo-njalo.  
UNonzwakazi Dayimani unabalandeli abakuma-250 000 kwikhasi likaFacebook.  
Uthi eli khasi lineenyanga ezine kuphela liqhuba, nanjengoko liqalwe ngenyanga kaMatshi walo nyaka.  
Uthi baqala ngokwenza imifanekiso yevidiyo nababeyifaka kumakhasi wonxibelelwano, nto leyo bayibona ukuba mabayise kwelinye inyathelo.  
“Iyamangaza yona indlela esithandwe ngayo, kuba saqala ngokwenza iziqhulo ezihlekisayo ngaphandle kokuzithathela ingqalelo, sathi sakubona abantu bayazithanda sagqiba kwelokwenza ikhasi likaFacebook,” utshilo.  
Uthi baligqiza elimalungu mahlanu eliquka uSisa, uNongcebo, uKhaya, uMandisi kunye noKhwezi, nto leyo ethi bangabafana namagqiyazana.  
UNonzwakazi uthi banezicwangciso zokwakha igama likaNonzwakazi nangaphezulu, nalapho abantu baseza kubona izikipa ezinombhalo uNonzwakazi Dayimani #Mabande."	not available
entertainment	Bankqonkqoza kwaAzola, bezicelela amaphakade	"ABAKHANGELA amaqabane bathembele kuTwitter nalapho ubani angadibana nephakade lakhe. 
Kaloku rhoqo ngeeCawe, abo bazikhangelela oondofanaye basebenzisa ikhonkco elithi #UmjoloWithAzola ukuzibeka ethubeni lokubonwa. 
Seyingunyaka wesine ngoku #UmjoloWithAzola unxulumanisa abo bazibona befanelene. Eli khaya lokudibanisa izithandani laqulunqwa yinzalelwane yaseCala, uAzola Mlota. 
Exelela I’solezwe ngokufika kwengcamango yokusungula eli khaya lezithandani. 
“Yaba licebo eleza nesihlobo kumakhasi onxibelelwano, uThabo Makota. Wathi kum ‘Azola, kuba unabalandeli abaliqela kuTwitter, kutheni ungaqali ihashtag yokunceda abantu bafumane uthando?’ Ndaqonda mandiyizame le nto, ndakhuthazwa yimpendulo yabantu. Ndaze ndaqala ngo2018 ukuyimilisela,” kubalisa uMlota. 
Ukususela ngoko Umjolo noAzola ukhula yonke imihla.  Namhlanje bamalunga nama30 000 abalandeli abaqale beyi600 kuphela abakroba kuTwitter kaMlota ngeeCawe, ethembeni lokuba lowo ukhangelayo uya kubhaqa nto. 
UMlota uthi naye sele ezame izihlandlo eziliqela ukufumana uthando esebenzisa ubuchule bomnatha, kwaye uyakholelwa kulo. 
“Ndiyakholelwa kuthando olufumaneka kwi-intanethi (online dating). Nam ndinamabali amaninzi empumelelo. Oko kunika ithemba nakwabanye abantu, lokuba ngokwenene uthando olufumaneka kwi-intanethi luyasebenza,” kutsho uMlota ebalisa ngamava wakhe. 
“Siphila kwihlabathi apho unxibelelwano ngomnatha seyibubomi bemihla ngemihla, kwaye wonke umntu ukumakhasi onxibelelwano, oko kuthetha ukuba kulula kubo ukunxibelelana, bazane kwaye bahlangane. Amakhasi onxibelelwano enze izinto lula, abantu bafumana ithemba,” kutsho uMlota okhuliswe ngumama wakhe eElliotdale. 
UMlota uneeOnazi kwezeeLwimi (Language Practise). 
Uthi okumnandi ngomdyolo wakwi-intanethi kukuba unethuba lokuzikhethel’ omthanda njengofishi. 
“Ukuze xa loo mntu engahambelani nomgangatho kwaneemfuno zakho ube usenethuba lokukhawuleza ukhangele omnye lula,” kutsho uMlota , esithi okubi kukuba abanye babangamaxhoba okuqhathwa ngabantu, nto leyo eyenza uninzi lube mathidala ukuthabatha inxaxheba. 
UMlota uthi #UmjoloWithAzola ulandelwa kakhulu ngabantu  abaphakathi kweminyaka engama21 ukuya kuma48 ubudala, abantsundu bakwi90% ngelixa i10% ingabamhlophe. 
Ngoku lo menzi wezithandani uceba ukufumana umoya kumabonakude nonomathotholo. Ukanti sele ekhona rhoqo ngoMvulo kwisikhululo sikazwelonke sesiNdebele. 
UMlota ukwasungule newebhusayithi entsha yomdyolo ekuqaleni kwalo nyaka, kwaye sele inamawaka amabini amalungu ayisebenzisayo. 
Ucebise abo badyola ngobuxhakaxhaka bonxibelelwano ukuba bangakhawulezi babelane ngeenkcukacha zabo, oku kuquka izazisi, iakhawunti yebhanki nokunye ukuphepha ulwaphulomthetho olufana nokuthengiswa kwabantu. 
“Siphila kwilizwe elikhohlakeleyo apho abantwana bethu namanina beba ngamaxhoba kwizinto ezininzi. Ukuzikhusela ke, abantu kufanele bangazithi pa-ha iinkcukacha zabo ezibalulekileyo kumdyolo womnatha. 
“Ewe, kufuneka ungazifihli ukuba ungubani, kodwa sukudiza yonke into phambi kokudibana neqabane elo. 
UMlota ubambe ngazibini kwiqela asebenza nalo eliqinisekisa ukuba abantu bafumana inkonzo eyonelisayo ku- #UmjoloWithAzola."	not available
entertainment	IMuvhango ifudukela eLimpopo	"Emva kokudibana nekumkani yamaVenda uToni Mphephu Ramabulana kwindlu yasebukhosini kwinyanga ephelileyo, ingqonyela yezemisebenzi eSABC uHlaudi Motsoeneng, uyalele umdlalo wesiVenda eSABC uMuvhango, nowenzelwa eRhawutini, ufudusele imveliso yawo kwidolophu yaseThohoyandou eLimpopo.  
Ngokutsho kweendaba ze-News 24, esi sigqibo siyinxalenye seenguqu ze-90% yemveliso edidiyelwe apha ekhaya kwizikhululo zikanomathotholo zeSABC namajelo kamabonakude, nalapho lo mgaqo-nkqubo mtsha kamabonakude kuzakufuneka uvelise umsebenzi wawo kumaphondo ohlukeneyo.  
Umvelisi oyintloko weMuvhango, uDuma kaNdlovu, uyalelwe ukuba afudusele iMuvhango kwiphondo laseLimpopo, kodwa okwangoku akukacaci ukuba baqala nini ukusebenzela eLimpopo.  
Oku kuthutha e-Auckland Park kuzakubachaphazela ngamandla abadlali negqiza likaMuvhango, ngokunjalo neentsapho zabo ezihlala eGauteng.  
Akukabikho siqinisekiso sokuba lo mdlalo uzakuveliswa phi nanjengoko kungekho magumbi eefilimu nomabonakude eThohoyandou yokuvelisa umdlalo.  
I-Muvhango ngowona mdlalo ubukelwayo kwiSABC 2 nanjengoko uhleli kwi-5.8 yezigidi zababukeli ngesiqendu ngasinye. Ikhontraka ekhoyo phakathi kwe-SABC nenkampani evelisa lo mdlalo iWord of Mouth, iphela kwinyanga yeThupha, kodwa kulindeleke ivuselelwe eminye iminyaka emithathu.  
Nangona oku kungathetha ukonyuka kweendleko kule nkampani ne-SABC, uMotsoeneng ukubona oku kuyimfuneko. “Sinezakhiwo phaya. Kufuneka sakhe amagumbi okudidiyela umsebenzi, kungadingeki uye eAuckland Park, ubenakho ukusebenzela apha eThohoyandou,” utshilo uMotsoeneng.  
UMotsoeneng ufudusela nePhalaPhala FM eThohoyandou. Izakusasazela apho ukususela ngomhla wokuqala kweyoMsintsi, kwisakhiwo esikhulu ebesikade sisetyenziswa yiRadio Thohoyandou.  
I-SABC izimisele ukuphucula esi sakhiwo ngokunjalo namagumbi osasazo."	not available
entertainment	UMaBronqo koomabonakude bethu kwakhona!	"BANGAPHI apha kuni abebezikhumbulela ubuso bukaMaBhronqo, uBrenda Ngxoli koomabonakude bethu? 
UNgxoli, nonkaba yakhe ekwidolophana yaseTsomo, sele enentaphane yeembasa ngemisebenzi yakhe egqamileyo kwiqonga lolonwabo. 
Sigqibele ukumbona kuRockville kwiMzansi Magic, kwaye kungoku nje sele ekulungele ukuphinda enze ezo adume ngazo! 
UMaBronqo, uzakube edlala kumdlalo we-e.tv iHustle, nalapho azakube edlala indima kaKit Kambule. 
Ukhe wafakan’umlomo nolind’ixesha iBona ngendima yakhe: “Ingoma enokumcacisa ngcono ngethi I’m Every Woman kuba uyimvumi kwaye isekelezelwe kwiimvumi ezininzi esizaziyo.Umele onke amakhosikazi akwezolonwabo, imingeni, impumelelo nako konke ajamelene nako.” 
UNgxoli ukucacisile ukuba akazami kuthabatha ikhono lokucula, kodwa udlala nje indima yomculo. Udlale indima kaVuyo kumdlalo kaSABC 1 iHome Affairs, uDineo kwiMy Perfect Family, Molo Fish 2, Interrogation Room, Tsha Tsha neminye. Ukwabhexeshe iinkqubo ezifana ne-Real Goboza kunye ne-Our Perfect Wedding. 
UNgxoli waphumelela isidanga se-BA Theatre and Perfomance in Speech and Drama kwiYunivesithi yaseKapa ngonyaka ka2000. 
Qiniseka ngolonwabo ke mlesi, ingakumbi kumdlalo onale nzwakazi yephondo leMpuma Koloni."	not available
entertainment	UAmaza uzithandel’ amaz’ omoya	"YIMINYAKA engama24 ngoku umsasazi woMhlobo Wenene FM, uAmaza Ntshanga esemva komboko, kodwa wakumbuza ukuba ngesenza ntoni ukuba bengasasazi, impendulo yakhe ithi “ngendime emnyango kwezi zikhululo zosasazo ndinkqonkqoza”. 
Waqala ukusasaza kwiCampus Radio ngo1997, ze ngeyoMnga (December) ka1998, wabe uqeshwa yiCKI FM esele yajika ngoku yaba yiTruFM. 
Ebalisela I’solezwe lesiXhosa, uthi ucinga ukuba okwamfaka kusasazo kukuva indlela abasasazi ababesasaza ngayo. 
“Iintsuku endizikhumbulayo yiminyaka yokuqala eHigh School, apho ndandilala ndivuke ngonomathotholo. Ndicinga ndandiqhutywa kukuva indlela abasasazi ababethetha ngayo noqhagamshelwano [lwabo] nabantu,” kutsho uAmaza. 
UAmaza, owafundela usasazo lukanomathotholo eBoston Media College, wenza uMasigoduke emva kwemini kuMhlobo Wenene FM. Uthi uziva ethamsanqelekile ukwenza into ayithandayo nayiphilayo. 
“Ndingomnye wabo basikelelekileyo ukwenza uphinde uphile ngento oyithandayo, ukubanethuba lokwenza umntu azive ngcono ngobomi bakhe, nokumkhupha okwexeshana kwiingxaki zakhe – yeyona nto indivuyisayo ngosasazo,” kutsho lo msasazi. 
UAmaza usasazela kwistudiyo soMhlobo Wenene esiseSABC eAuckland Park eRhawutini. Ukhumbula indlela awayesoyika ngayo ngethuba eqala ukusasaza eSABC ngaloo Disemba ka1998. 
“Uvalo yayingathi luphuma ngomlomo, kodwa kwimizuzwana ndiqhuba inkqubo kwaye kwaba ngcono ngenxa yeminxeba eyayivela kubaphulaphuli.” 
UAmaza wazalelwa kwilali yaKwaGubevu eQonce. Ngumntwana wesibini kubantwana abasixhenxe. 
Uthi ukhuliswa ngamanina, into ebangela ukuba amanina abenendawo ekhethekileyo entliziyweni yakhe. 
“Ndichithe iintsuku ezininzi ekukhuleni [ndihlala] nomakhulu kwakunye nabantakwethu, ngokuba umzali kwanyanzeleka abe kude ngenxa yempangelo. 
“Sikhuliswa ngoomama abaluqilima nabawubekayo umthetho, oomama abanenkxaso emangalisayo. Singabafana abaninzi apha endlini. 
Sikhuliswa okukuqala ngendlela yokuba mhloniphe umntu nokuba ungubani. Besibaninzi, oko kusifundise ukukwazi ukungajongi nje isiqu sakho, ujonge nabanye,” kuncokola uAmaza, okwayiVoice Over Artist, uMphathi wamaTheko neDJ. 
Ebuzwa ngendlela aye azive ngayo xa esiva abasasazi abasakhulayo abavakala njengaye kunomathotholo. 
“Kumnandi ukwazi ukuba umsebenzi wakho unefuthe ebantwini. Ndiyayibulela kakhulu ukuba abantu bayithande into endiyenzayo. Ndiyathemba ukuba ngenye imini umntu uya kuzifumana naye ngokuba abantu abamdingi omnye uAmaza,” kutsho uAmaza owaphumelela imbasa yomsasazi ogqwesileyo kwiSA Radio Awards. 
UAmaza uthi Umhlobo Wenene uwuthandela ukuba uliqonga eligcina likwaphuhlisa ulwimi lwesiXhosa. 
Kwesi sikhululo wenze iinkqubo zangempelaveki kwakunye noSijikilanga. 
Ngamanye amaxesha uthi uye amamele izikhululo zeendaba nezabantu abatsha kuba engafuni kushiyeka kwimicimbi yabantu abatsha. 
UAmaza ngutata kumawele asemancinane, uthi akuthandayo ngokuba ngutata abantwana baguqula indlela abubona ngayo ubomi. 
Ukwaqhayisele abaphulaphuli nabalandeli bakhe ngenkqubo yakhe kamabonakude ezayo, nathi ingqamene nenkqubo ayenza kunomathotholo. 
Ucebise abo bazifuna kusasazo lukanomathotholo ngelithi “phambi kokuba ufune ukungena kunomathotholo, zibuze ukuba leliphi eli galelo ufuna ukulenza kweli qonga.” 
Phulaphula uMasigoduke kuMhlobo Wenene rhoqo ngoMvulo ukuya ngoLwesihlanu ngentsimbi yesithathu ukuya kweyesithandathu emva kwemini. 
Okanye uncokole noAmaza kuTwitter noInstagram ku: @NdinguAmaza okanye kuFacebook : Daddio on Ur Radio."	not available
entertainment	Okokugqibela: Ndinithanda nonk’ emakhaya!	"“NINGA ningalala nombethe ingubo yothando, uxolo nemvisiswano, ndinithanda nonk’ emakhaya!” 
La ngamazwi aziwa nanguthathatha obebukel’ iindaba zesiXhosa kumabonakude woMzantsi Afrika kule minyaka ingama37. 
Kodwa ngoLwesibini, umhla wama30 kweyoKwindla 2021, uluntu luza kube luthe nqwadalala, lukhangele kumabonakude, xa uMam’ uNoxolo Grootboom esitsho okokugqibela la mazwi awazakhel’ igama ngawo. 
Eli gqala leendaba zesiXhosa kwiSABC1, liza kube lifunda iindaba okokugqibela phambi kokuthabatha umhlalaphantsi. 
UMam’ uNoxolo, nanjengoko ebizwa njalo nazintsan’ ebezinqwenel’ ukufana naye, waqal’ ukufund’ iindaba kwiSABC1 ngeminyaka yoo1980. 
Ngaphandle kokunambitheka kolwimi lwesiXhosa okanye indlela ebehlal’ ebukeka ngayo kumabonakude, uza kukhunjulwa ngosasazo olungenantanga ingakumbi kwiziganeko ezashiy’ imbali kuMzantsi Afrika nakwamany’ amazwe. 
Lo makhwekhwetha womsasazi, wasasaz’ umngcwabo wenkokeli yeSACP uChris Hani, owagetyengwa ngaphandle kwekhaya lakhe eliseBoksburg eRhawutini. 
UMam’ uNoxolo, wayengummelwane kaHani eBoksburg, kwaye waba ngumntu wokuqala ukugaleleka kweli khaya ngomhla wesehlo. 
Akaphelelang’ apho, usasaze imingcwabo yabany’ oosopolitiki abafana noSteve Tshwete, uGovan Mbeki, uWalter Sisulu, uNelson Mandela noWinnie Madikizela-Mandela. 
Elo lizwi lakhe lithi ndiphulaphule, belithenjiwe kwiziganeko zolonwabo, zokukhuthaza, intuthuzelo kwanezokubhiyozel’ubomi. 
“Eli qumrhu losasazo (SABC) liyakungqina ngokwenene ukuba uNksk. Noxolo Grootboom uza kube evalelisa kubabukeli beSABC1 ngoLwesibini, umhla we30 kweyoKwindla 2021, nanjengoko ethabath’ umhlalaphantsi, emva kwesakhono besiqaqambile kulo Msasazeli woLuntu, ” kutsho uMmoni Seapolelo onguMlomo weSABC, encokolela I’solezwe lesiXhosa. 
UMam’ uNoxolo ufulathela iSABC sele enguMhleli weeNdaba zesiXhosa. 
Oogxa bakaMam’ uNoxolo, bambi kubo, abafike bancanca amava kulo makadenetha womsasazi weendaba, baphose amazwi ngokusebenza naye. 
“Xa ndibala iintsikelelo zam, ndibala naye. Ibilithamsanqa nentsikelelo ukusebenza naye. Bendingubani, waphi ukunikwa elo thuba? UMama wethu woXolo. Iminyaka esibhozo yokusebenza nawe Ma’m, ibiyiminyaka engcono ebomini bam,” kutyatyadula umfundi weendaba zesiXhosa kwiSABC 1, uLisakhanya Pepe, othi waqala ukubukela uMam’ uNoxolo ngo1992, eminyaka isixhenxe ubudala, efunda uGrade 2. 
“Mamfene, akekho ofana nawe!” kubhala uPepe. 
UMzantsi Afrika utyibele esi sikhukukazi ngemiyalezo emnandi kumaqonga onxibelelwano. 
Ingaba wena uza kumkhumbula ngantoni uMam’ uNoxolo?"	not available
health	Inesi ihlatywe yabhubha kumlo malunga neqabane	"USAPHO lukaSiyasanga Timakhwe, oyinesi eyindoda ehlatywe yabhubha kwindawo ehlala amagosa ezempilo esibhedlele saseZithulele eMqanduli ngoMgqibelo, luthi aluxolanga kukubulawelwa unyana walo kumasango esibhedlele. 
USiyasanga (34), waseMkhwezo eXhwili eMthatha, uhlatywe yindoda ekukholeleka ukuba ibikwancuma neqabane likaSiyasanga. 
Ingxelo yeSebe lezeMpilo eMpuma Koloni idiza ukuba kungene ndoda ithile ngentsasa yangoMgqibelo (11 kweyoMsintsi) yankqonkqoza ngesandi esikhulu kwigumbi elihlala abasebenzi besibhedlele. 
Umntu (umsebenzi wezempilo) ohlala noSiyasanga uye wayokusabela ze wavula ucango. 
“Kurhaneleka ukuba le ndoda (umrhanelwa) ingene yakhangela le ntombazana (kwigumbi alala kulo uSiyasanga), ze kwaqala umlo – nto leyo ekhokelele ekuhlatyweni kwegosa lezempilo (Siyasanga),” itshilo ingxelo yesebe lezempilo ephondweni. 
Ugxa kaSiyasanga ufowunele iambulensi nethe yamleqisa esibhedlele apho athe waqinisekiswa njengobhubhileyo. Amapolisa athe afowunelwa ze wabe uyabanjwa umrhanelwa. 
Usisi omdala kaSiyasanga, uNombhedesho Timakhwe, uxelele I’solezwe lesiXhosa ukuba esi sehlo asikazinzi kubo. 
“Asikaziva kakuhle tu, kusekubi kakhulu. Ayikangeni le nto kuthi, kuba kaloku ngumntwana obemncinane lo – igqibelo likamama. Ebesaqala ukuziphangelela. Into ebuhlungu kakhulu kukuba akabhubhelanga elonwabeni, ubhubhele kumasango asemsebenzini,” kutsho uTimakhwe. 
UTimakhwe uchaze uSiyasanga, oqale ukuphangela [Enrolled Nursing Assistant] eZithulele ngo2017, njengomntu obevulelekile kumntu wonke. 
“Ebengumntwana onobubele, ohlala enoncumo futhi evulelekile kuye wonke umntu. Ebengenamntu mdala okanye omncinci, encokola nomntu wonke. 
“Ubunokufunga uthi uzalwa ndim ngendlela avuleleke ngayo ebantwini ingakumbi ngokuya ebefunda esinaleni eSt Johns. Ebengumntwana ohlala efuna konwatywe kwindawo akuyo,” utshilo uTimakhwe. 
UMphathiswa wezeMpilo ephondweni uNomakhosazana Meth udlulise amazwi ovelwano kusapho nakoogxa bakaSiyasanga. 
“Amazwi omele emqaleni ngokuphulukana nomsebenzi wezempilo omncinane ngolu hlobo, ingakumbi ngexesha apho ilizwe likwimfuno yomnye nomnye ukuqhubeka nokulwa iCOVID-19. Ingcinga zethu zikusapho (lukaSiyasanga) ngeli xesha,” utshilo uMeth. 
USiyasanga uza kungcwatywa ngomhla wamashumi amabini anesihlanu (25) kule nyanga yoMsintsi."	not available
health	Baqhuqhwa iLockdown ngenkqubo yokufunda	"ABAFUNDI abancinane baphulukana nesakhono sokufunda xa bengaphandle kwegumbi lokufunda ixesha elide, elifana nelo lidalwe kukuvalwa kweentshukumo elizweni nyakenye. 
Oku kuthethwe nguCaroll Warmberg, uMlawuli Jikelele kwiITEC ethwaliswe uxanduva lokufaka umfutho wokufunda kubantwana bezikolo zaseKouga. Eli nyathelo lijolise ekuncedeni ngokuvala umsantsa odalwe kukuvalwa kweentshukumo elizweni, ingakumbi ngexesha lonyaka ophelileyo. 
Ingxelo ephuma kubaNcedisi kwezokuFunda (Reading Assistants), abajongene nezikolo ezilishumi elinesibini eKouga ezithabatha inxaxheba kule nkqubo yokufunda iincwadi, iveza ukuba kwankqu nakubafundi abanezakhono ezincomekayo ekufundeni iincwadi bathe bachaphazeleka kukuvalwa kweentshukumo elizweni, kwaye bafuna uncedo olongezelelweyo. 
Eli nyathelo lenziwa phantsi kwenkqubo yokufunda yeFama yoPhehlo-mbane ngoMoya yaseJeffreys Bay (The Jeffreys Bay Wind Farm Literacy and Numeracy Programme) 
Le nkqubo yokufundisa abantwana ngeencwadi ijolise kubafundi bakaGrade 1 ukuya kuGrade 4. Amaqela wabafundi abayinxalenye enziwa ngabafundi abasibhozo ukuya kwishumi elinesihlanu kwiqela ngalinye. 
UTsholofelo Moote, iGosa kuPhuhliso lwezoQoqosho kwiFama yoPhehlo-mbane ngoMoya yaseJeffreys Bay, ukhuthaze abafundi ukuba bafundele ukuzonwabisa phaya kumabanga asezantsi. 
Izikolo eziyinxalenye nale nkqubo yiLaerskool Gamtoosvallei; St Patrick’s Primary; Pellsrus Primary; Hankey Primary; Chigwell Primary; Graslaagte Primary; Kruisfontein Primary; Patensie Primary; Quagga Primary; Vukani Primary; Weston Primary; kwakunye neSea Vista Primary."	not available
health	Uxhalabe yiKhorona ohlala kwisitishi selindle	"Wonke umntu ozithuma kwindlu yangasese kwilokishi yaseCambridge eMonti, ilindle lakhe liya kwisitishi esikwiyadi kaMandisa Buzani ohlala kwisitalato iMdayi. 
Cinga ke ngoku ukuba kunjani xa libhudlukile elo lindle. UBuzani utsalele umnxeba I’solezwe lesiXhosa esithi uxhalabe lilungelo lakhe lwendalo ecocekileyo emva kokubhudluka kweli lindle kwiveki ephelileyo. 
Sifike kukho iihagu kwelo lindle, zinyhukula elo lindle. UBuzani uthi nkqu nabantwana abancinane badlala ngezinto ezifana neekhondom abazifumana kweli lindle xa bengabonwa ngabazali. 
Sifike kwelo vumba likwenza ugubhukelwe yintliziyo. 
“Kugcwele ikaka apha eyadini. Le kaka iqale ukubhudluka apha kwiveki ephelileyo. Oko ndizama ukufowunela umasipala. Umasipala ukhe wafika apha, wajonga nje wahamba esithi kuza kuza amanye amagosa. 
“Uloyiko lwethu kule nto yale ntsholongwane yeKhorona, kukuba sisemngciphekweni kuba le ndawo ayicocekanga. Kungcono nokuhlala sivule umnyango, ukuba siwuvalile liyaqatsela ivumba lelindle,” utshilo uBuzani. 
UBuzani ukwathe: “Ndinabantwana bathathu kwaye bayachaphazeleka yile meko. Ndinomntwana oneenyanga ezimbini obevalekelwe sisifuba ndamsa ekliniki, wathi umongikazi eli vumba linganegalelo.” 
Othethela uMasipala waseBuffalo City, uSamkelo Ngwenya, uthe: “Umyalezo ugqithisiwe kumagosa ajongene nale micimbi kunye neengxaki ezilolu hlobo ngelithi mawandwendwele lo mzi ayokuhlola, afumanise ukuba yintoni unobangela kwaye sithini na isisombululo.” 
Ithetha nabeendaba eBhisho kwiveki ephelileyo, iNkulubaphathiswa uOscar Mabuyakhumbuze uluntu ukuba luzikhathalele ngeli xesha lokuvalwa kokuhambahamba kwabantu. 
“Asikho kwiholide bantu bakuthi, thobelani imithetho karhulumente encedisa nina ukuba nizikhusele. Hlala kowenu. Aba bangaqhelanga kuhlala emakhaya, siza kubancedisa ngoku. 
“Abantu mabancedise urhulumente sivale amazibuko. Sizama ukunqanda amanzi angangeni endlini. Nawuyazi into ebangela ukuba sixhalabe siliphondo kuba xa le meko yale ntsholongwane ingasasazeka apha eMpuma Koloni, kule meko yethu e-ethe-ethe ngenxa yentlupheko nendlala yabantu bakuthi, iya kusibangela ukuba sibe nengxaki enkulu. 
“Abantu mabayeke ukuhambahamba. Sele sibona ukuba ukunqanda ukuhambahamba yindlela yokulwa nale ntsholongwane. Sikwacela abantwana bangasiwa esuthwini ngeli xesha lokuvalwa kokuhambahamba kwabantu.”"	not available
health	Abongikazi babongoza iimeko ezingcono ezibhedlele	"ABONGIKAZI bezibhedlele zikarhulumente zaseMpuma Koloni bathi ngenxa yokunqongophala kwabo, banyanzeleka ukuba bathuthe izidumbu zisiwe emkhenkceni, bahlambe iimpahla zezigulana, baphakele izigulana ukutya futhi babengoomabhalane ebusuku. 
Oku kuvele kuthotho lwezikhalazo oluphakanyiswe yimanyano yabongikazi iDenosa [Democratic Nursing Organisation of South Africa] yaseMpuma Koloni. 
IDenosa ixelele ibongoza abongikazi kwiphondo liphela ukuba bohlukane nokwenza imisebenzi abangayiqeqeshelwanga, kuba lo nto ibangela izibhedlele zikarhulumente zizibone sele zityatyulwa imidliwokazi ebalelwa kwizigidi ngezigidi zeerandi ngabantu abangonelisekiyo ziimeko zonyango. 
Unobhala weDenosa eMpuma Koloni, uKhaya Sodidi, uthi ukushenxa kwabongikazi kowona msebenzi bawuqeqeshelweyo kubangela ukulambatha kwizigulana. USodidi uthi eyona nto isemqoka kumongikazi, kukugcinwa kweenkcukacha zezigulana. Ukungagcinwa kweenkcukacha zezigulana kuphinda kubuyele kubongikazi, batyatyekwe njengabantu abangakhathaliyo, itshilo ingxelo ekhutshwe yiDenosa ephondweni.“Kuyabonakala ukuba isebe lezempilo alizimiselanga kwenza nto ngomba wokuphuculwa kweemeko zokusebenza kwabongikazi kumaziko ezempilo,” utshilo uSodidi. 
Kutshanje, ngethuba isebe lezempilo belikwisibhedlele iFrere eMonti, libambe indibano emalunga nemigaqo-nkqubo emitsha yokuphucula iimeko zonyango lomhlaza webele nesibeleko, iqaqobana labasebenzi baseFrere bavele bathi rhuthu amapheke-pheke abongoza ukongezwa kwabasebenzi bezempilo. Bekwenza oku nje, uMphathiswa wezeMpilo ephondweni uGqirha Pumza Dyantyi ebeyinxalenye yalo ndibano. 
Abasebenzi bathi bayabulaleka ngaphakathi ezibhedlele besenza umsebenzi abangawuqeqeshelwanga. 
Ukuphendula koku, uDyantyi uthe isebe ligqiba kukhupha isibhengezo sokuqeshwa kwabasebenzi bezempilo, ngoko ke ngumba eliwuqwalaseleyo lo. 
Kusenjalo, abasebenzi besibhedlele saseGcuwa bebekhe babamba uqhankqalazo oluzolileyo, benyanzelisa abaphathi besibhedlele ukuba baqwalasele iimeko abaphangela phantsi kwazo. 
Ezi meko ziquka ukunqongophala kwabongikazi, ngokokutsho komnye wabasebenzi besi sibhedlele."	not available
health	Abanye bakhethe okwalukela esibhedlele	"Ngamakhulu amathandathu namashumi amathandathu anesithandathu inani lamakhwenkwe asebenzise ithuba lokwalukela kwagqirha phantsi kweziko elilwa isifo sikagawulayo nesifo sephepha TB/HIV Care Association eMonti. 
 Ingxelo yela ziko ithi, eli nani liyenyuka rhoqo xa kufike ixesha lokwaluka kwamakhwenkwe kweli loMzantsi Afrika. 
Othethe egameni leli ziko uZolani Barnes uthi la manani anyuke ukusukela ekuqaleni kwenyanga ephelileyo.  
“Ngamakhwenkwe akwikhulu namashumi asixhenxe anesine athe aluka apha kuthi evela kumasipala wesithili sase-O.R. Tambo, Alfred Nzo ngamakhulu amabini neshumi elinesihlanu, Nelson Mandela Bay ngamakhulu amabini namashumi amahlanu anesithandathu lo gama iBCM iyeyona inamanani aphantsi abakhwetha abaluleke kuthi ngamashumi amabini ananye kuphela,” ucacise watsho uBarnes. 
 Uhambisa athi la manani achaphazela kuphela ezi veki zintathu zigqithileyo, kwaye wenzeka ngempumelelo umsebenzi wokukhusela abantu kwisifo sikagawulayo ngokubalusa. 
“Injongo yethu asikokukhuphisana nesiko lesiNtu koko sikhusela ukusasazeka kwesifo sigawulayo nesifo sephepha, abantu bethu bayalisebenzisa eli thuba,” utshilo. 
Eli ziko lamiselwa ngurhulumente ngeenjongo zokusebenzisa ukwalusa njengenye yeendlela zokulwa ukusasazeka kwesifo sikagawulayo ngelizama ukuphungula amanani abantu abafunyanwa sesi sifo kweli. 
Ugqirha owenza lo msebenzi kwiziko eliseMonti ugqirha Lonwabo Kama uthi abantu babonakalisa ukuqaphela uncedo olubangwa ngulo msebenzi.  
“Ngonyaka ngamnye amani ethu ayenyuka, lo nto ithetha ukuba abantu bayasoyika isifo sikagawulayo kuba besazi ukuba ukususwa kwejwabi kuyanceda ukusikhusela,” utshilo uKama. 
 Urhulumente weli wazisikela inani lamadoda akwizigidi ezithathu ekumele ukuba zikhuselwe ukusukela kunyaka ophelileyo.  
Ingxelo ithi uninzi labo basebenzisa eli ziko ngabantu abaphuma kwiindawo zabantu bebala. 
“Kusekho ukuzoyikisela kubantu bezinye izizwe kodwa liyakhula inani labantu bonke abeza kuthi ukuza kukhuselwa kwisifo ugawulayo,” utshilo uBarnes. 
Le ngxelo ithi la manani kusalindeleke ukuba enyuke."	not available
health	Inkubazeko ayilimisanga iphupha legqwetha	"“Umama wam usweleke xa kanye ukukhanya kuqala kum. Ububonile ubunzima bam, esehla esonyuka nam, ngoku besele ndilinde olwa suku lukhulu lokuthweswa kwam isidanga ndihambe naye, kodwa uThixo ubone ukuba amthathele kuye kunyaka ophelileyo.  Ukubhubha kwakhe kushiye inxeba elikhulu kakhulu, ndandicinga nam ndakube sele ndimlandele kodwa ndibona ukuba ndisaphila.” La ngamazwi kaSiyaxola Komanisi waseTsholomnqa kwilali iNcerha eMonti, ophila nenkubazeko nobesandula ukuthweswa isidanga yiYunivesithi yaseFort Hare kwinyanga ephelileyo. 
UKomanisi (27) wenze imbali kubantwana bakowabo abahlanu, waba ngowokuqala ngqa ukuthwala isidanga ekubeni inguye nephelo kubantwana bakamama wakhe. Ebesenza izifundo zoMthetho kwaNokholeji eDikeni. Uthi ukuze alandele eli candelo lokwenza ezi zifundo kungenxa yentsokolo awajongana nayo esemncinci, aze abe kanti uphela ehamba ngesitulo esinamavili (wheelchair). Uthi yayikukungazi amalungelo oluntu njengoko esithi umama wakhe akafundanga. Uthi uza kulwela abo basuka ezilalini kuba ulwazi lwezinto ezifana namalungelo oluntu abanalwazi lwawo ukufana nabasezidolophini. Uthi mhlawumbi naye ngewayengekho kule meko ukuba umama wakhe wayefundile. 
UKomanisi wenze amabanga wakhe aphantsi eMfunalwazi elalini yakhe. Xa ezokungena amabanga akhe aphezulu waya eVukuhambe eMdantsane nesisikolo sabakhubazekileyo. Uthi kulapho waqhawula khona kwesi sikolo kuba waba ngajonga wonke umntwana okwesi sikolo ukhubazekile. Uthi yinto eyamhlukumeza ingqondo, waqonda ukuba akanakuze abheke phambili ngulo mbono, watsho ebuyela eTsholomnqa High apho aphumelele khona uGrade12. 
UKomanisi uthi kuko konke okwenzeke ebomini bakhe okusele kumonwabisa kukuba umama wakhe emshiye sele embona ukuba uya empumelelweni ebomini. 
“Ngengazange atyikitye iphepha likagqirha lokuba enziwe uqhaqho kwimisipha yakhe. Ndikhule ndikwazi ukuzihambela nangona nje ndandingcotsha xa ndihamba. Ngokuye ndifumana ubunzima, esibhedlele kwafuneka ndisikwe imisipha. Kanti xa ndifika koogqirha baseRhawutini  bathi kwakufanele ukuba andisikwanga imisipha yam. Kungoko ndaqonda apho ukuba ukukhulela ezilalini nokungazi  ngamalungelo ethu kusichanile nomama wam. Ndifuna ukulwela abo bafana nam bangenalo ulwazi ngamalungelo nangezomthetho. Ndikwafuna ukumelana nabafana nam abaphila nenkubazeko,” utshilo uKomanisi. 
Uthi obekumvusa ezingubeni nokuba kuyanetha ngethuba eseFort Hare kukuba uyayazi imfundo sisitshixo sento yonke ebomini. Uthi xa ungafundanga awusoze uye ndawo. Ukwadiza ukuba yena akakwazi kuhamba, xa kuthe gqi amathuba kamasipala okwakha iindlela ebengenokwazi ukuwenza kuba engakwazi ukuhamba kanti ngoku uza kukhululwa sisikolo. 
Uthi kwabakhubazekileyo abafana naye xa lowo enethuba makafunde, angadlalisi ngalo. Bangavumeli ukuqhathwa xa kuthwa abangenankubazeko nabanenkubazeko bayalingana, akulinganwa. 
Uthi into eyamenza ukuba abe ungulo mntu unentshisakalo ngobom kukuba yena wazamkela. Uthi kukho ixesha apho oogqirha bamxelela ukuba ushiyekelwe yiminyaka embalwa ukuba aphile, kodwa loo minyaka yadlula kudala. UKomanisi uthi uza kube ezivulela eyakhe indawo yamagqwetha logama esalinde urhulumente."	not available
health	Unobangela wokunwenwa kwesifo sikagawulayo!	"NGOKWEENKCUKACHA, ukunwenwa kwentsholongwane kagawulayo eMpuma Koloni, ubukhulu becala, kubangelwa ngamantombazana amatsha abelana ngezesondo namadoda amadala kungasetyenziswa khondom. 
Oku kuthethwe nguMphathiswa wezeMpilo kweli phondo uHelen Sauls-August ngethuba etyelele eMpilweni kuGompo, eMonti, ephelekwa ngummeli welizwe laseMelika, uVirginia Blaser, ojongene namaphulo ezempilo kweli lizwe. 
Ngethuba lolu tyelelo, uBlaser uxelele oonondaba ukuba rhoqo ngosuku kukho abantu abakumashumi asixhenxe (70) abosulelwa sisifo sikagawulayo. 
USauls-August uthi amatiletile ayenziwa ukulwa nogawulayo, kodwa abantu abatsha “abamameli”. 
“Idabi esinalo ngabantu abatsha abangafuni kumamela umyalezo esiwuthumelayo – lo wokuba abantu mabazivavanye ukuze bafumane unyango. Bantu abatsha, ukuba nabelana ngezesondo zikhuseleni. Kodwa nokuba sele usebenzisa izikhuseli, kufuneka uthi gqolo ukuzivavanya ukuze wazi ubume bakho,” kutsho uSauls-August. 
Ngokomgqaliselo wesiCwangciso soPhuhliso sikaZwelonke (National Development Plan) sika2030, kutsho uSauls-August, “sifuna ukuba noluntu olungenasifo sikagawulayo”. 
“Kodwa ngokokubona imeko, ingathi lo mgqaliselo asizukwazi ukuwufezekisa. Sinabantu abatsha abangamabhinqa abalala namadoda amadala angasebenzisi iikhondom. 
“Iinkcukacha zethu zikhomba ukuba undonakele ukula mabhinqa amatsha alala namadoda amadala bengasebenzisi iikhondom. Kulapho ikhoyo inkathazo futhi ifuna siqubisane nayo,” kutsho uMphathiswa. 
“Sicela la mabhinqa matsha kwanala madoda madala ukuba eze kumaziko ethu azivavanyele ugawulayo. Ugawulayo ayisosigwebo santambo, xa ufumana unyango ungaphila ubomi obude. Asiyonto ilungileyo ukuhlala unesifo sikagawulayo ube ungazazi. Into ebalulekileyo kukuya ebantwini, sibavavanye ukuze bafumane unyango lwesifo sikagawulayo,” utshilo uSauls-August. 
UBlaser uthi ingxaki ekhoyo eMpuma Koloni kukuba imiyalezo ethunyelwa ngenjongo yokuthibaza ugawulayo ayiyi kwaba bantu ijolise kubo – abantu abatsha. 
“Sele ingunyaka ndilapha eMzantsi Afrika ndisebenza kumacandelo ezempilo ingakumbi esifo sikagawulayo. Singabantu baseMelika sikholelwa ekuncediseni ihlabathi ukulwa nemingeni yezempilo ingakumbi isifo sikagawulayo. 
“Ubuyazi ukuba eMpuma Koloni kukho abantu abakumashumi asixhenxe (70) abosulelwa ngugawulayo rhoqo ngosuku. Ngonyaka, ngabantu abakumawaka angamashumi amathathu (30 000) abathi bosulelwe ngugawulayo kweli phondo,” kutsho uBlaser. 
UBlaser uthi oyena nobangela wokunwenwa kwesi sifo ngabantu abatsha.  
“Abantu abatsha banogawulayo, kodwa abayazi lo nto. Umyinge wekota yabantu baseMpuma Koloni baphila nogawulayo kwaye abafumani nyango futhi bengazivavanyi abanye babo, into engunobangela wokunwenwa kwesi sifo.” 
Uthi bengabantu baseMelika babekele bucala iibhiliyoni ezilishumi elinesixhenxe (R17 billion) ukulwa isifo sikagawulayo kweli phondo.  
Le mali iza kusetyenziswa ukuthenga amachiza kwanokufunqula umxakatho wamagosa ezempilo."	not available
health	Covid 19: Lidinga abongikazi ihlabathi	"Umbutho wezeMpilo kwiHlabathi, iWorld Health Organisation, uthi amasebe ezeMpilo koorhulumente behlabathi badinga abongikazi ngenxa yokunyuka kwesifo sekhorona.  
Ingxelo yalo mbutho ithi ihlabathi xa lilonke linabongikazi abangamashumi amabini anesibhozo ezigidi, kwaye kukho imfuneko yabongikazi abakwizigidi ezisixhenxe.  
Othethe egameni leWorld Health Organisation uTedros Adhanom uthi ihlabathi lakuncedakala kuphela kukunyuka kwamanani abongikazi kwisifo sekhorona. 
“Esi sifo sidinga ulwazi olongezelelekileyo, ulwazi olutsha nomdla ngoku njalo kubongikazi behlabathi, umsebenzi ukhule ngamandla kwaba bakhoyo abongikazi,” kucacisa uAdhanom.  
Kutyelelo lweli phepha kwesinye sezibhedlele eCacadu, sifumanise ukuba igumbi elinabaguli abalishumi elinesihlanu, lijongwe ngumongikazi omnye kuphela. Esoyikisela igama lakhe lo mongikazi, usixelele ukuba uyoyika naye kuba akakhuselekanga. “Ndindodwa imini yonke, azikho izikhuseli ezifana nemask nezinye izinto,” kutsho umongikazi."	not available
health	Ohlabe umntwana wakhe usiwe kwisibhedlele sengqondo	"Lizakuhlala intsuku ezingamashumi amathathu phantsi kweliso loogqirha kwisibhedlele sengqondo inenekazi laseMakhaza eKhayelitsha, elityholwa ngokuhlaba lonzakalise umntwana walo oneminyaka emibini ubudala. 
Umtshutshisi kweli tyala uManelisi Macaba, ucele inkundla ukuba ithumele umrhanelwa kwisibhedlele iValkenberg emva kwengxelo yohlolo olufutshane lukagqirha wengqondo kwisibhedlele senqila eKhayelitsha. 
Ingxelo yosapho idiza ukuba eli nenekazi linayo imbali yokuphazamiseka engqondweni, kwaye nokusebenzisa kwalo isiyobisi iTik kungane galelo kwesi senzo asenzileyo. 
NgeCawe umhla weshumi elinesibini kule nyanga imiyo, kwavakala iindaba zenenekazi elineminyaka engamashumi amabini anesixhenxe ubudala, elihlabe unyana walo oneminyaka emibini ubudala entanyeni wonzakala.  
Ingxelo zosapho zidiza ukuba uninalume womrhanelwa, wambona ngokwakhe ehlaba esi sibotho-bothwana ze wabaleka akubhaqwa. Nalapho waye wafunyanwa ngosuku olulandelayo kwingingqi yaseDe Doorns. 
Udade bexhoba uNthabiseng Aaron uthi: “Imbi into eyenziwe ngudade wethu, kodwa wayekhe wanengxaki yokuphazamiseka engqondweni, siyakrokra ukuba uphinde waphazamiseka kwakhona kwaye ungumntu osebenzisa isiyobisi. Yena ungumntu olungileyo xa umjongile unobubele kwaye akathandi nokuthetha.” 
Ingxelo zidiza ukuba eli nenekazi linomnye umntwana oneminyaka esibhozo ubudala ohlala noyise eVostile. Ngokosapho, umrhanelwa akazange akhule kakuhle nanjengoko wayekhe wahlala nakwindawo ezigcina abantwana. 
Ityala lizakubuyela kwinkundla kamantyi eKhayelitsha ngomhla we-16 kwinyanga yoKwindla 2017."	not available
health	Babini kuphela oogqirha besibhedlele saseCala	"Zisesichengeni iimpilo zabantu baseCala ngenxa yokunqongophala koogqirha kwisibhedlele sala ndawo, uninzi lujika esibhedlele lungancedakalanga.  
Babini kuphela oogqirha abasebenza kwesi sibhedlele ukusuka ngoMvula ukuya kuLwesihlanu, benceda abantu abangaphaya kwamakhulu amathathu ngosuku ngalunye. Intsumpa yesisibhedlele uLulamile Ziselo uthi,  
“Siyabaxelela abaguli xa bekhalaza ukuba oogqirha bethu babini kuphela, siye sibacele ke ukuba banyamezele le meko sijongene nayo yokunqongophala koogqirha.” 
Uhambisa athi, oogqirha abancedisana nesisibini basebenza kuphela ngempelaveki kuba basebenza nakwezinye iindawo.  
“Sinabaguli abangamashumi alithoba anesibini abalele apha esibhedlele, lo nto yenza umthwalo omandla kwabagqirha babini, zona kudala zingena izikhalazo zabantu,” uthethe watsho uZiselo.  
Kwiveki ephelileyo uMphathiswa weSebe lezeMpilo kuzwelonke uGqirha Aaron Motsoaledi udize ukuba zilikhulu namashumi amabini anesixhenxe izithuba zemisebenzi zoogqirha. 
Umququzeleli wombutho wabahlali uSanco kwisithili saseChris Hani uZamumzi Zito uthi imeko imbi ngenxa yokunqongophala koogqirha kweli ziko leMpilo.  
“Abantu bema ixesha elide belinde emigceni befuna uncedo, abanye baphindele ezindlini begula benjalo bengafumananga ncedo ngenxa yokungabikho koogqirha. Masihoywe esisibhedlele,” uthethe watsho uZito.  
Lo kaZito uthi oomatshini abasetyenziswa kwesisibhedlele yenye yezinto ezibulala umdla woogqirha wokuba beze kuso.  
“Lo matshini wokujonga amathambo ophukileyo nezinye izinto, mdala kakhulu kunyanzeleka ukuba abagqirha benze amacebo alusizi ukuze bafumane ingxelo ngemeko yesigulana,” ucacise watsho uZito.  
Kwakwesi sithili sinye (Chris Hani) ngonyaka ka-2013 isibhedlele saseDordrecht besinyanzeleka ukuba sithumele abaguli kwisibhedlele saseGlen Grey eLady Frere, naseKomani ngenxa yokungabikho koogqirha.  
Ingxelo kaMotsoaledi ithi abagqirha abafuni kusebenza kwiindawo ezikumaphandle ezifana neMpuma Koloni.  
Ngokwengxelo likhulu namashumi amathathu anesihlanu oogqirha abangaphangeliyo kweli loMzantsi Afrika. 
Inkosikazi eminyaka engamashumi asixhenxe anesithandathu yaphindela ekhayeni layo ingafumananga ncedo ngonyaka ka-2015, yaza kamva yabhubhela ekhayeni, itsho ingxelo.  
Ugqirha ozimeleyo owakhe walixhoba le meko yezempilo eMpuma Koloni nocele ukuba silifihle igama lakhe uthe,  
“Ingxaki kukuba umgangatho ezikuwo ezi zibhedlele zasemaphandleni uphantsi kakhulu ubangela ukuba singakhuli kulwazi koko sibuyele umva, yilo nto eyenza ukuba abagqirha baqalayo bangavumi kusebenza kwezi ndawo,” uthethe watsho. Ishushu ingxoxo kuzwelonke malunga nengxaki yokungabikho koogqirha ezibhedlele logama isebe lezeMpilo lisithi zikhona izithuba zomsebenzi."	not available
health	Ikhulu labafundi esibhedlele emva kotyatyazo nokuhlanza	"ABAFUNDI besikolo iSt Matthews kuQoboqobo bayalelwe ukuba basishiye isikolo kule veki emva kokungeniswa kwenkungula yabafundi esikolweni bekreqwa sisisu kwinto ekholeleka ukuba ibangelwe ngamanzi anentsholongwane. 
Iingxelo zithi izolo (ngoLwesibini) abafundi abalikhulu elineshumi(110) bangeniswe kwisibhedlele iSS Gida kuQoboqobo emva kokukhala ngesisu kulandela ukusela isiselo (jusi) esenziwe ngamanzi asuka kumasipala wesithili iAmathole. 
Utitshala wesi sikolo uthi la manzi afakwe kumatanki esi sikolo, ehostele nasesikolweni, kulandela ukushokoxeka kwamanzi okusela nokupheka ematankini. 
Umfundi oyintombazana oneshumi lesihlanu leminyaka, owenza uGrade 9, uthi uqalwe ngamahlaba esiswini emva koko wasiva simkreqa. “Emva koko ndiye ndahlanza ndabe ndihambisa. Ndikhwaze umetroni sabe sele sifunelwa uncedo,” utshilo lo mfundi. 
Ngokwengxelo kaRay Tywakadi, uSekela Mlawuli kwiSebe lezeMfundo eMpuma Koloni, abafundi abangamashumi amathandathu anesine, kwabo balikhulu elineshumi, bakhawuleze bakhutshwa esibhedlele logama abanye besashiyeke ngaphakathi benyangwa. 
Ubukhulu becala, ngokutsho kukaTywakadi, aba bafundi baphelelwe ngamanzi emzimbeni emva kokuhlanza nokuhambisa. 
“Yiyo le nto sithi godukani nibuyele esikolweni ngoMvulo ukuze sivavanye la manzi kwanokutya ukuze sibone oyena nobangela wale ngxaki,” utshilo uTywakadi. 
Amagosa esebe lezempilo abesesikolweni ngethuba I’solezwe lifika kwesi sikolo. Ambi kula magosa ebenyanga abafundi kumagumbi esikolo logama abanye bebezimase indibano yokugqala umkhombandlela kule ngxaki."	not available
health	Boyikiswe ngesiqhushumbisi abasebenzi bezempilo	"BEBETHE bhazalala ecaleni kolwandle laseMonti abasebenzi besebe lezempilo kwakunye nabeziko lokuzilolonga lakwaVirgin Active emva kwesoyikiso sesiqhushumbisi izolo. 
 Oku kulandela emva kokuba bethe bayalelwa ngamapolisa ukuba baphume kwisakhiwo seli sebe kwakunye neso salo mzi wokuzilolonga kulandela isoyikiso sokuba kukho isiqhushumbisi esityalwe kwisakhiwo sesebe lezempilo.  
Lo myalezo ubuthunyelwe nge-imeyili kumanejala wesebe lezempilo kule ofisi uZandisile Ntlube nothe wawudlulisela kwiziphanda mandla zeli sebe.  
Abo bebesiyokuzilolonga banqandwe ngamapolisa ukuba bangabi sangena.  
Isithethi sesebe lezempilo ephondweni uSiyanda Manana uthe, “Sithe sisakuwubona lo myalezo sazisa amapolisa, afika ancedisa abasebenzi ukuba baphumele ngaphandle ukuze aqhube uphando.”  
ULieutenant Colonel Mtati Tana othethela amapolisa kulo mmandla uthe, “Sibizelwe kwesi sakhiwo phambi kwentsimbi yeshumi ngentsasa yayizolo, sathumela ibutho lamapolisa elijongene neziqhushumbisi kwakunye neleK9. Sincedise abasebenzi ukuba baphume kakuhle, kuba kulula ukuba abantu bothuke balimale xa besiva ukuba kukho into efana nale.” 
 Amapolisa aqhube uphando oluthathe iiyure kodwa akafumana nto. UTana uthe, “Okwangoku sisayithatha nje- ngesigrogriso esingenasihlahla, kodwa sisaphanda umntu ebesiphuma kuye.” 
 UManana uthe, umsebenzi ubuyele kwimeko yesiqhelo emva kweeyure ezintathu abasebenzi behleli ngaphandle ngethuba amapolisa eqhuba uphando."	not available
health	Masibaxabise, sibathande abongikazi	"Kwingcwaba lakhe kukrolwe amazwi athi: “Apha kulele iqhawekazi laseAfrika esizidlayo ngalo, uvulindlela lomongikazi. Okholiweyo nonyanisekileyo. Indlezane yesizwe siphela. Ohlinitshwa zintlanga zonke. Uncuthu lwelizwi lakho liyakuhlala linkenteza ezindlebeni zethu”. 
Lawo mazwi abhekiswa kowayesaziwa ngelokuba nguSister Dora Nginza. Bambi babembiza ngelokuba ngu “Mama waseNew Brighton” xa bemteketisa ngenxa yobundlezana bakhe nendlela ewayephatha abantu abahlelelekileyo ngayo. 
Omnye owazibalulayo kweli khondo libalulekileyo yayinguCecilia Makiwane waseMdantsane owashiya udumo olungathethekiyo. 
Phambi kwabo iqhajikazi uFlorence Nightingale wenza okuhle eluntwini laze igama lakhe layanyaniswa nobubele, uthando nentobeko engazange ibonwe ehlabathini. Lo kaNightingale ulibone ilanga ngomhla weshumi elinesibini kwekaCanzibe ngomnyaka ka1820. Nangoku imisebenzi yakhe ayilityalwa! 
La maqhawekazi siwakhumbula kakhulu ngezenzo zawo ingakumbi xa ihlabathi lonke lintyumpantyumpeka kubhubhane wekhorona. 
Eli xesha lifuna abasebenzi bonyango balulame kuba wonke umntu uxhalabile, eli xesha lifuna abasebenzi bonyango balumke kuba le ntsholongwane ithande ukuba ngumbulali otshatsheleyo. 
Kuyo le veki bekubhiyozelwa usuku lwabongikazi nalapho isicelo nesingxengxezo ibisesokuba mabathwale uxanduva lokuqinisekisa ukuba isizwe sihlala sisempilweni. Kona abongikazi bahlala besisigculelo soluntu, mhlawumbi oku kubangwa ziingcwangu ezibangwa zingqaqambo kubaguli amaxhala ezalamane.  
Olu suku lithuba lethu lokuba singxengxeze sixolise kubongikazi ngendlela esithi sibaphathe ngayo xa sijamelene neengxaki zempilo, simele sizithobe kubo kuba umsebenzi wabo awubinambulelo ngendlela esithi sibaphathe ngayo.  
Abongikazi bagqalwa njengabantu abakrwada kodwa eneneni ibasithi abathi abaye babanukuneze bade baphume esimilweni. 
Lo mlo wethu ngokunxamnye nekhorona uza kufuna sibambisane nabo, sibathande, sibaxabise kuba benza umsebenzi obeka ubomi bawo emngciphekweni. 
Sithumela amazwi ovelwano kwiintsapho zabongikazi abafele edabini bambi benqunyulwa ubomi yile khorona."	not available
health	Abayisebenzis’ idyasi, izifo zixhaphakile!	"INYANGA yoMdumba, yinyanga yeZifo zoloSuleleko lwezeSondo okanye iNyanga yeKhondom. 
Kule nyanga kukhuthazwa amabhinqa namadoda ukuba azihlole kwaye ayigade impilo yawo yangasese. 
Oku kuza emva kokuba iSebe lezeMpilo kwiSixeko saseKapa libhengeze ukuba lehlile iqondo lokusetyenziswa kwekhondom, nokuthe oku kwenyusa inani lwezifo zolosuleleko ngokwezesondo. 
Le ngxelo idiza ukuba ukusetyenziswa kwekhondom yamadoda kwehle ngento ephantse ibe sisiqingatha, ngelixa ukusetyenziswa kwekhondom yababhinqileyo kwehle ngento ekwisithathu somyinge xa kuthelekiswa nonyaka ophelileyo. Oku kubonise ukwehla iminyaka emibini ilandelelana. 
“Ukuncipha kokusetyenziswa kwezikhuseli kuyaxhalabisa, ingakumbi xa kusonyusa ulosuleleko lweeSTI. Nanjengoko uFebruwari eyinyanga yothando, ndifuna ukucel’ umngeni amadoda nabasetyhini ukuba baqale ukuzithanda kwaye bayithathele ingqalelo impilo yabo yangasese, ” kutsho iLungu leKomiti kaSodolophu kwiiNkonzo zoLuntu nezeMpilo eSixekweni, uCouncillor Patricia van der Ross. 
Ukusetyenziswa kwekhondom yamadoda kwehle ukusuka kwi30, 6 yezigidi kunyakamali ka2019/2020 ukuya kwi16 085 200 kunyakamali ka2020/2021. 
Ukongeza, ukusetyenziswa kwekhondom yababhinqileyo kwehle ukusuka kuma954 599 ukuya kuma34 203 kwaba nyakamali, nekunokubangelwa ngabantu abahleli ekhaya ngenxa yemiqathango yezempilo nokunqaba ekliniki ngexesha leeholide zasehlotyeni. 
“Akufanelanga iiSTI zibe yingxaki enkulu nanjengokuba ulosuleleko lunyangeka. Ukuthandabuza ukuya kufuna unyango ngenxa yokoyika ukubekwa ibala sesinye sezizathu ezininzi ezibangela ukuba abaninzi balinde de kube semva kwexesha. Iziphumo zokungalufuni unyango zinokuba buhlungu kwaye zibeke ubomi esichengeni. 
“Ungayifumana iSTI nokuba ulele kanye nomntu owosulelekileyo. Ingamchaphazela umntwana ongekazalwa iSTI enganyangwanga, ikhubaze ingqondo okanye idale umonakalo entliziyweni nasezintsweni, ivale inzalo okanye yenze umhlaza kumalungu angasese,” kutsho uVan der Ross. 
Abantu bayabongozwa ukuba baye kumaziko ezempilo ukuze bafumane unyango neenkonzo felefele."	not available
health	UMphathiswa uthuthuzela umfundi oseCuba	"Umphathiswa wezempilo KwaZulu Natal uGqirha Sibongiseni Dhlomo uthumele amazwi ovelwano kusapho lomfundi owenza izifundo zobugqirha eCuba, emva kokuba olu sapho luphulukene namalungu amane kulandela ingozi yemoto eyenzeke kwiveki ephelileyo.  
UMfanafuthi Brian Gasa, owenza unyaka wesithathu kwezobugqirha kwisikolo iLatin America School of Medicine eCuba, usenyembezana emva kokuphulukana namalungu akhe osapho kule ngozi eyenzeke kwindlela iP549 eMatimatolo kwiphondo laKwaZulu Natal."	not available
health	Amahla ndenyuka ‘kowasweleka’ ngo2009	"USiphokazi Gotyana (39) waseJoe Slovo eBhayi kunyanzeleke ukuba ayonyangwa ngoogqirha ngenxa yodandatheko emphefumlweni emva kokufumanisa ukuba isazisi sakhe sithi wasweleka kwiminyaka engaphaya kweshumi eyadlulayo. 
“Bekungonyaka ophelileyo ngenyanga yeNkanga, ndiza kuyokukhupha imali yabantwana (igranti). Ndaya ngesiqhelo eposini. Xa ndifika imali ayaphuma. KwakungoLwesihlanu ezintsukwini, ndagoduka kuba ndiqonda ukuba ndiza kubuyela eposini ngoMvulo. Ndaya ngoMvulo, yaphinda ayaphuma. Ndachazela igosa laseposini ukuba imali yam ayiphumi, lathi mandilinike isazisi sam, ndalinika,” kutsho uGotyana. 
“Eli gosa lathi kum, imali ayikhange ifakwe ngabakwaSASSA, wandiyalela ukuba mandiye kwaSASSA. Xa ndifika kwaSASSA igosa landiyalela ukuba ndiye kwiSebe lezaseKhaya, lisithi ikhona ingxaki kwisazisi sam.” 
UGotyana, ongumama wabantwana ababini abagqibele ukufumana imali yabo yesibonelelo sikarhulumente kweyeNkanga nyakenye, uthi akufika kwiSebe lezaseKhaya eTinarha, igosa laphaya lathi kuye isazisi sakhe sibonisa ukuba uswelekile. 
“Amagosa aseTinarha, andicela ukuba ndiyofumanisa unobangela wokubhubha kwam kwiiofisi zeSebe lezaseKhaya eBhayi. Ndaya eBhayi, amagosa athi aza kujonga unobangela kwiofisi kazwelonke, ndahlala inyanga yeNkanga yonke ndilindile. 
“Ndabona ukuba mandiyojonga kweyoMqungu, xa ndifika bathi basalinde iofisi kazwelonke ayikaphenduli, ndaya kweyoMdumba libali elinye, ndaya kweyoKwindla libali elinye,” utshilo uGotyana 
UGotyana ubhenele kubaphandi babucala, iAdvisory Centre and Forensic Investigators yaseBhayi. “Kuba ndibonile ukuba ndakuhamba kuphele isihlangu. Nakwindawo ebendisebenza kuyo kuvela le nto yokuba ndiswelekile.” 
Ngokweenkcukacha ezibonwe liphephandaba I’solezwe lesiXhosa, uGotyana ubhubhe kweyeNkanga ngo2009. Umnqa ngowokuba uqale ukufumana isibonelelo semali yabantwana sakwaSASSA ngo2010 kwaye zange kubekho ngxaki ngesazisi sakhe. Ngonyaka ka2018 uGotyana uthi wayokutshintsha isazisi sakhe kuba sisidala eso sencwadi, wafumana esekhadi kwaye uthi zange kubonwe ndonakele. 
Uthi akonelisekanga yindlela amagosa eSebe lezaseKhaya athe ayisingatha ngayo inyewe yakhe. Uthi kunyanzeleke ukuba adibane nogqirha ngenxa yokudandatheka ngokwengqondo. UGotyana uthi ufuna iSebe lezaseKhaya limhlawule ngento eliyenze kwisazisi sakhe, kuquka nenkxwaleko yokwehla esenyuka efuna uncedo kwingxaki engadalwanga nguye. 
Isebe lezaseKhaya eMpuma Koloni, ngokomlomo kaGcinile Mabulu ongumanejala wephondo, licele ukuthunyelelwa iinkcukacha zikaGotyana ukuze liphande isizekabani solibaziseko ekusonjululweni kwengxaki yale nkosikazi. UMabulu uthi yinto engamkelekanga le yenzeke kuGotyana, watsho esithi umnqweno wabo kukuba bafikelele kwiingcambu ezingunobangela wayo."	not available
health	Abandihoyanga ndikhala, ndixinwe yi-Covid 19!	"Wakhala iinyembezi phambi kwamagosa ezempilo ecela ukuvavanyelwa intsholongwane yeKhorona, abavuma, noxa nje wayeminxene isifuba eqaqanjelwa ngumzimba wonke futhi engeva kwancasa yokutya.  
Lowo ngumfana oneminyaka engamashumi amabini anesithoba wakwaNompumelelo eBeacon Bay eMonti nekuphele iveki esehla esonyuka engafumani uncedo lokuzivavanyela le ntsholongwane.  
“Into eyenzekayo kukuba ndaye ndasondelelana nomntu oneCovid-19, ndingamazi ngelo xesha. Into elandeleyo kukuba ndibeneempawu endingaziqhelanga apha emzimbeni wam.  
“Andingomntu ofane agule, ndaqala ngova intloko emva koko kwanzima ukuphefumla, kukho nento ebuhlungu apha esifubeni. Ndabona ukuba kufanele ndiyokuzivavanya. Kwakunzima nokuva incasa yokutya,” utsho lo mfana ebalisela I’solezwe lesiXhosa.  
“Ndiyizamile into ekwiveki ndisihla ndisonyuka ndizama ukuzivavanya, ndingafumani ncedo. Ndaqala eFrere bathi bajongene nabantu abangxamisekileyo kuphela, abavavanyi bantu.  
“Ndaba ngabaxelela ukuba ndiyagula kodwa abavuma ukundivavanya. Ndaba ngakhala abavuma kodwa ndiyabaxelela ukuba ndisondelelene nomntu oneCovid-19 futhi apha endleleni ndikhwela iteksi into ethetha ukuba ndihamba ndisosulela nabanye abantu,” utshilo lo mfana. 
 Uthi wayeziqonda ukuba unayo le ntsholongwane kodwa efuna ukuqinisekisa ngovavanyo.  
“Ndiye nakwaDischem bathi bafuna iR850.00, ndabona ukuba mandiphindele endlini. Ndiye kwiziko lezeMpilo eliseGompo, Empilweni, kodwa zange ndincedakale ngokukhawulezileyo kusithiwa kuyabhaliswa.  
“Empilweni baye bandinika inombolo yeSebe lezeMpilo emanditsalele kuyo umnxeba. Ndiwutsalile umnxeba, lathi igosa lifuna iinkcukacha zalo mntu ndisondelelene naye oneCovid-19, ndabaxelela ukuba andinazo ezo nkcukacha ndinefani yala mntu kuphela, bathi abazukundinceda,” kutsho lo mfana, esithi kwaneambulensi awayeyitsalele umnxeba wayigqibela ngokuya yayisithi iyeza kuye.  
Ukuze abe kanti uyancedakala, lo mfana uthi wangena ngenkani Empilweni kungabizwanga negama lakhe.  
“Ukude kube kanti ndiyavavanywa kukuba ndiye ndaquqa Empilweni. Ndizovavanywa kwisihlandlo sesine ngoba ndingene ngenkani. Bakhwaza igama lomntu obhalisiweyo ndatsho phakathi ndathi ndim lowo, labe igama ingelolam. Iziphumo zam ndizifumene kule veki zingqina ukuba ndinentsholongwane yeKhorona.”  
Lo mfana uthi akufundileyo kukuba xa ungazincedi wena ungabhubha yile ntsholongwane, kuba ngeli xesha esehla esonyuka unamayeza azithengele wona endlini.  
“Ndiyamvela umntu ongenamali yokuzithengela iipilisi namayeza kule Covid-19. Ukuba mna bendingaziphakamelanga mhlawumbi ngekuthethwa enye into ngoku.”  
Iintsuku ezilishumi elinesine zokuhlala bucala zalo mfana ziyaphela namhlanje. Uthi ungcono kakhulu ngoku ngokwasempilweni.  
Kwimbalelwano, iNkulubaphathiswa uOscar Mabuyane wenza isicelo kuMphathiswa kaZwelonke uGqr. Zweli Mkhize esithi ufuna iqela loochwepheshe ukuza kuqubisana neengxaki zezempilo ephondweni, ingakumbi ekusabeleni kwintsholongwane yeKhorona eNelson Mandela Bay naseBuffalo City.  
Aba chwepheshe bandulule ukuba iphondo kufuneka libe nomanejala wokujongana neCovid-19 kwaye kubekho unxibelelwano kumaziko ezempilo ephondweni. Ukusabela kwezi zindululo, uMabuyane useke icandelo lolawulo lwephulo elijongene neCovid-19 ephondweni nelikhokelwa nguGqr. Sibongile Zungu.  
UMabuyane ukholelwa ukuba iingxaki eziphakanyiswa ngabantu ziza kusonjululwa ngesikhawu phantsi kweli ziko litsha ukuze kunqandeke ukunwenwa kwentsholongwane yeKhorona."	not available
health	Ikati ilele eziko kumatyotyombe aseCambridge kule Covid -19	"Ungafunga uthi akukho mthetho ubekiweyo wokuba kuhlalwe ezindlini kungaphithizelwa ezitratweni nguMongameli welizwe, kodwa kwilokishi yaseCambridge eMonti akunjalo ngenxa yoluntu olugcwele izitrato zala lokishi.  
Unobangela woku ke, ngokwempendulo esiyifumeneyo kukuba “yindlala” eyenza loo nto. I’solezwe likuqaphele oku ngethuba ivenkile uOK Foods eCambridge kwakunye neYoung Madiba Production zityelele le lokishi uyokususa ikati eziko, benikeza ngento esiwa phantsi kwempumlo.  
UOsmond Ningi obemele le venkile nokwangumhlali kule lokishi uthi, uyazi ukusuka nokuhlala le lokishi yenye yeendawo egcwele ulutsha olungaphangeliyo neyindawo ekwaxhomekeke kwimali yesibonelelo sikarhulumente.  
Uthi ikwanawo nomcelimngeni wokungabi nazindlu njengoko uninzi ingamatyotyombe.  
“Abaninzi bebeye bayokuzama into etyiwayo edololophini kodwa ngoku abakwazi ngenxa yeLockdown. Oku ziinzame zokubakhuthaza bahlale ezindlini ukuze kunganwenwi intsholongwane yeKhorona,” utshilo uNingi.  
Uthi bayakwazi ukuba abantu belishumi bahlale kwindawo enye, ufumanise ukuba kuphangela ababini kuphela kolo sapho. 
Uthi kungoko le venkile ibone kubalulekile ukuba ingenelele ngokunceda aba bantu. UAfrika Maxongo oyinkokheli yabahlali nokwangomnye wabaququzeleli beli phulo lokuncedwa nokutyiswa kwabantu, uthi kukhulu okwenziwa nguOk Foods yanga nabanye oosomashishini baseMonti bangazeka mzekweni benceda uluntu olungathathi ntweni ngokuthi baphose esivivaneni.  
Uthi baseza kuqhubekeka besenza oku de kube kubuyela izinto esiqhelweni  eMzantsi.  
UAyanda Mbatyoti, umsunguli weYoung Madiba Production, nowaziwa kakhulu ngokufana noNelson Mandela, uthi oku ikwaziinzame zokunqanda ulutsha ukuba lungayokumosha luyazi ukuba noko ikhe ibe khona into esiwa phantsi kwempumlo kwiindawo zabo zokuhlala.  
Uthi baza kuqhubekeka bebeka uncumo ebusweni babantu abatsala nzima de kufike umhla weshumi elinesithandathu owabekwa nguMongameli.  
UNeliseka Ntshangase, 8, ofunda eGcobani Primary ebengomnye wabantwana abebedlala esitratweni, uthe ufuna ukubuyela esikolweni ngoku “ubhorekile” kukuhlala elokishini elambe nokulamba kwaye kungekhonto bayenzayo.  
Inkondekazi ebonelelweyo nayo uNaziwe Florence Vula, 93, ebulela ngento esiwa phantsi kwempumlo ayifumeneyo. Uthe akukho nto bayisolayo kuba uMongameli unceda kwathina kwisigqibo asithathileyo.  
“Ixhala ngabantwana aba bethu bagcwalise isitrato, andibasoli nabo, akukho kutya emva. Siyabulela kuOk Foods ngokuthi gqolo esibonelela kuba kwapeyi leyo ayihlali,” uvale ngelo ugogo."	not available
health	Liqule laligangatha iSebe lezeMpilo	"ISebe lezeMpilo eMpuma Koloni liphehlelele inkqubo malunga nokuxhobela iimeko zeholide zikaDisemba. Olu phehlelelo belubanjelwe kwiHotele iOsner eMonti ngoLwesibini umhla weshumi kweyoMnga.  
Namhlanje, uMphathiswa weSebe lezeMpilo uSindiswa Gomba ukhwebe amapolisa, izicimamlilo kwakunye neziko elamkela iminxeba yabantu abafuna imoto yezigulana.  
INtsumpa Jikelele kwiSebe lezeMpilo eMpuma Koloni, uGqirha Thobile Mbengashe, uthi bayaqala ukukhweba amanye amaqumrhu namanye amasebe xa bexhobela iiholide zikaDisemba.  
“Siyiqaphele ukuba asinakusebenza sodwa xa siqubisana neengxaki ezijamelana nabantu ngexesha likaDisemba. Sifuna ukuqinisekisa ukuba siyawasabela amakhwelo abantu abafuna uncedo. Eli lixesha apho sithi siyacela abantu bathobe isantya ekuseleni utywala kuba utywala bukukhokelela ezintweni ezininzi kakhulu. Eli lixesha lokuba abantu babhiyozelele kwaye bonwabele iiholide zokuphela konyaka. Eli ayiloxesha lokuba abantu basweleke. Abantu abasela kakhulu baphela begaxeleka ezingozini, ezo ngozi ezo zibakhokelele esibhedlele. Kanti ke thina asifuni bantu abaza kungena ezibhedlele ngeli xesha. Siza kusebenza ngokuzinikela, siqinisekise ukuba wonke umntu ukhuselekile ngeli xesha lonyaka,” utshilo uGqirha Mbengashe. 
 UMphathiswa weSebe lezeMpilo, uSindiswa Gomba, ukhe wazipha ithuba lokutyelela nokujikeleza iziko elamkela iminxeba yabantu abafowunela inqwelo yezigulana (Call Centre).  
Eli ziko kuthiwa linkqenkqeza phambili apha eMzantsi Afrika xa ulithelekisa namanye amaziko akwamanye amaphondo. Xeshikweni ekweli ziko, uMphathiswa uGomba uye wacela ukuba aphiwe ixesha lokuba asabele umnxeba womntu ocela inqwelo yezigulana.  
“Ndizive ndichukumisekile xa bendithetha nomntu ocela inqwelo yezigulana. Eyona nto indichukumise kakhulu kukuba lo mntu bendithetha naye uye wathi gqolo esithi ndiyakucela ndincede, kwaye ebengandiniki nexesha lokuba ndimbuze imibuzo ukuze ndikwazi ukuthatha iinkcukacha zakhe. Ndiyayiqonda imeko ejamelene nabasebenzi abasebenza kweli ziko ngeli xesha. Uhlobo abazinikezela ngalo abasebenzi kweli ziko indenza ndiqaphele ukuba kutheni amanye amaphondo afana nephondo laseMntla Ntshona acele ukuba sibafundise ukuba siliphatha njani na iziko,” utsho uGomba.  
USekela Ntsumpa kwiSikhululo samaPolisa eMdantsane, uBrigadier Marinda Mills, uthi zintlanu iintsika zabo zokhuseleko kwezi holide zikaDisemba.  
“Ukuhlakanipha, ukhuseleko, ukuphanda, ukunciphisa kwakunye nokuphendula kwangexesha. Ndiyacela abantu bohlukane nokuthenga izinto ezibiweyo. Xa uthenga izinto ezibiweyo ukhuthaza ubundlobongela,” utshilo uMills."	not available
health	Libaluleke ngantoni ikhadi logonyo lomntwana?	"Wonke umzali kufuneka aqinisekise ukuba umntwana wakhe uyazifumana izigonyo nanjengokuba ekhula nje. 
Kubalulekile ukuba wonke umntwana agonyelwe izifo ezinyangekayo nezo ziyingozi. 
La mayeza afumaneka fele-fele kwiikliniki zorhulumente woMzantsi Afrika. 
Ezi zigonyo ziye zithintele ezi zigulo zilandelayo: 
· Isifo sephepha (Tuberculosis) 
· Poliomyelitis 
· Diphtheria 
· Hepatitis A no-B 
· Uqilikwane 
· Chickenpox 
· Rotavirus 
· Pneumococcal infection 
· Measles, umkhuhlane nezinye. 
Zisebenza njani ezi zigonyo? 
Ezi zigonyo ‘zifundisa’ amajoni omzimba ukuba azibhaqa kwaye azilwe njani iintsholongwane, imikhuhlane, izifo phambi kokuba isifo esithile siqine. 
Kutheni iintsana sizinika izigonyo nje? 
Iintsholongwane ezithile nezithintelekayo kwiinyanga zokuqala `zobomi zingamosulela umntwana. 
Ukubagonya abantwana kubanceda kukhuseleko xa beludinga. Ezinye zezigonyo ziye ziphindwe ukuqinisekisa ukuba usana okanye umntwana lowo uhlala ekhuselekile. 
Ikhadi lasekliniki lomntwana (The road to health chart) 
Ukuba ubelekele kwigumbi lokubelekela esibhedlele, uyakunikwa ikhadi ‘road to health’ chart. 
La makhadi awabukeki ngendlela efanayo, nanjengoko isibhedlele ngasinye sinelaso. 
Qinisekisa ukuba ufumana ikhadi phambi kokuba usifulathele isibhedlele eso ububelekele kuso. Ukuba umntwana ubelekelwe ekhaya, ungalifumana ikhadi kwikliniki ekufutshane. 
Zonke iinkcukacha ngempilo yomntwana wakho ziye zifakwe kwikhadi ngugqirha okanye unesi ekliniki. 
Iinkcukacha ngezigonyo, nazo kufuneka zigcwaliswe ekhadini. 
Khumbula, ukugcina ikhadi elo kwindawo ekhuselekileyo, ngokuba uzakulidinga xa umntwana esiya esikolweni. 
Hlala uhamba nalo njalo xa usiya ekliniki, kwagqirha okanye esibhedlele, iikliniki ezininzi soze zimxilonge umntwana ngaphandle kwayo. 
Inkqubo yesigonyo kazwelonke: 
Ubudala bomntwana: Sesiphi isigonyo? Unikwa njani nandawoni? 
Ekuzalweni BCG (isigonyo se-TB) Isigonyo ngasentla 
kwingalo yasekunene 
Isigonyo sePolio Amaqabaza emlonyeni 
DTP Inaliti kukhohlo lwethanga 
Iiveki ezintandathu Hib Inaliti kwithanga ubudala lasekhohlo 
Hepatitis B Inaliti kwithanga 
Lasekunene 
Polio Ithontsi emlonyeni 
DTP Inaliti kwithanga 
Lasekhohlo 
Kwiiveki ezilishumi, Uphindaphindo lwezo besandul’ukuzifumana. 
Kwinyanga yesithoba ubudala, ufumana isigonyo seMasisi (Measles) kwithanga lasekunene. 
Silandelwa sisigonyo sepolio ngokufumana iqabaza emlonyeni. 
Kwiinyanga ezilishumi elinesibhozo, ufumana ugonyo lweDTP, iMeasles kunye nePolio."	not available
politics	Baqeqeshwe ukujongana neengxaki zoluntu ooceba eNgcobo	"Ibhunga lomasipala waseNgcobo liqhube uqeqesho kooceba balo masipala ngeenjongo zokuhlangabezana neemfuno zoluntu. Oku kuyinxalenye yephulo elikhokelwe yinkulumbuso yeMpuma Koloni uPhumulo Masualle elibizwa ngokuba yiMasiphathisane. 
Phantsi kukaMasiphathisane kusekwe iqonga elibizwa ngokuba ligumbi kaxakeka (War Room) ngenjongo yokukuhlangabezana neemfuno zoluntu kwiindawo abahlala kuzo.  
Lendlu kaxakeka igxile kwiingxaki zabantu abadala, abakhubazekileyo, ulutsha, abagulayo nabadinga uncedo kumasebe karhulumente ohlukeneyo. 
Umasipala waseNgcobo ububambisene namaqumrhu, kwakunye namasebe karhulumente. 
Ooceba kulindeleke ukuba bafundise abantu kwiiWadi abaphuma kuzo ngabakufundileyo, nangendlela abazakusebenzisana ngayo noluntu. 
Ojongene ne-ofisi elwa ukwanda kwesifo sikagawulayo kulo masipala uNobuhle Maninjwa uthi bafuna ukuqinisekisa ukuba lamagumbi kaxakeka ayasetyenziswa.  
”Nanjengoko igumbi likaxakeka lidibanisa uluntu ekuhlaleni sibone kubalulekile ukuba ooceba njengabantu abakufuphi ebahlalini bafundiswe ngendlela yokuwasebenzisa, ukuqokelela iinkonzo zisiwe ebantwini,” utsho uManinjwa. 
Uqhube wathi akufanelekanga ukuba abantu babizwe imihla ngemihla, beziselwe iinkonzo ezohlukeneyo, yilonto iinkonzo bezibandakanya neMasiphathisane ukuze zisiwe ngaxeshanye eluntwini.  
”Sikhuthaza ooceba babaqokelele abantu babo kwiiWadi zabo bancedwe kuzo, abanye abantu abanamali yokuya rhoqo edolophini. Xa sisebenza sisonke namasebe ziye kubo ngexesha elinye iinkonzo abazidingayo songa ixesha labo nemali. ” uvale ngelitshoyo. 
Ooceba bakwafundiswe ngendlela yokukhawulelana neengxaki abangazibona bedibana nazo ekuhlaleni, bekwanikwa nethuba lokuveza iingxaki abasele bedibene nazo ukuza kuthi ga ngoku.  
 Igumbi likaxakeka lizakusebenzisa amavolontiya, nanoxanduva lokukhuthaza abantu ngokubaluleka kokundwendwela amasebe karhulumente kwiinkonzo abazidingayo."	not available
politics	UTshwete wakhelwe indlu yeRDP	"USAPHO lakulo Pam Tshwete kwilali yasePeelton eQonce, luxhamla kulwakhiwo lwezindlu zeRDP nangona nje abanye abantu bale lali abasokolayo bengekaxhamli ngokupheleleyo kwezi zindlu zikarhulumente. 
UPam Tshwete nguSekela-Mphathiswa wesebe lezamanzi nogutyulo-lindle kwaye ngokomthetho akakho kwilungelo lokuxhamla kwizindlu zeRDP.  
Umzi wakulo Pam Tshwete ukufuphi nomzi apho atshatele khona, kulo tat’ uSteve Tshwete ongasekhoyo, nowayesakuba nguMphathiswa wokhuselo nokhuseleko, nawo uxhamle kolu lwakhiwo lwezindlu ePeelton. 
Kulo Pam Tshwete, indlu yeRDP eyakhiwe ngurhulumente ikufuphi ekugqityweni, logama kulo tat’ uSteve Tshwete kusenziwe kuphela umgangatho. 
Umhlali oyindoda wale lali uxelele I’solezwe ukuba nguPam Tshwete owayalela ukuba kwakhiwe indlu yeRDP kowabo nangona nje yathi yabhaliswa ngegama likamama wakhe. Umama kaPam Tshwete usweleke ngo2015. 
“Ulwakhiwo lwezindlu zeRDP apha ePeelton, kwakuthiwe lenzelwa abantu abahlelelekileyo. Asazi nokuba ke usapho lukaSis’ Pam luhlelelekile na,” kubuza le ndoda yasePeelton. 
“Asitsho ukuba kugwenxa ukwakhiwa kwezindlu zeRDP kwaTshwete, kodwa kutheni le nto kungaqalwa kugqitywe ezi zabantu abahlelelekileyo,” kubuza lo mhlali. 
Isithethi sesebe lokuhlaliswa koluntu eMpuma Koloni, uLwandile Sicwetsha, uthi indlu yeRDP ifunyanwa ngumntu ongummi waseMzantsi Afrika, okwiminyaka elishumi elinesibhozo ukuya phezulu, kwaye orhola umvuzo oyi-R3 500 okanye ngaphantsi. 
“Kubantu abaxhamle kwezi zindlu, asinalo igama likaPam Tshwete kodwa bakhona abaxhamli abaneefani ezinguTshwete. Sinemiqathango esiye siyilandele phambi kokuba sinikeze ngendlu kubahlali,” utshilo uSicwetsha. 
Abahlali basePeelton bathi ulwakhiwo lwezindlu zeRDP kule lali ngumba obutshotsh’ entla ngethuba iANC igayela inkxaso kunyulo loomasipala nyakenye. 
Eziphendulela uPam Tshwete uthe: “La ndlu yabhaliswa umama esaphila, wathi xa ebhubhileyo sathi mabayithathe kodwa bathi bona abazukwazi ukwenza lo nto. Asakhi zindlu thina. Kusekhaya phaya, mna ndingowakwaTshwete, ndinendlu eQonce.” 
“Andifuni ndlu mna. Asidingi zindlu ekhaya. Sasithe asifuni kwakhelwa ndlu, bathi abantu abakha izindlu sele iphunyeziwe, abazukurhoxa. Ikhaya lam kudala lileqwa kulaPeelton, ndiyabazi nababantu balileqayo. Umama ebenalo ilungelo lokuxhamla kwindlu yeRDP, kuba ibingumntu omdala,” kutsho uTshwete. 
“Andinaxesha lala ndlu mna, bangayithatha ukuba bayayifuna. Zange safuna ndlu kwarhulumente, akhona amagxokogxoko asekhaya apeyintiwe,” utshilo uTshwete. 
sithandiwe.velaphi@inl.co.za"	not available
politics	Abahlali bondlala imbilini kuMvenya	"UTYELELE eSajonisi kummandla weti eMajola usihlalo weDA kweli phondo uVeliswa Mvenya.  
UMvenya umenywe ngabahlali balo mmandla ngenjongo yokuphalaza imbilini yabo ngeengxaki abajongene nazo, eziquka abasebenzi kumasimi eti abangafumani ntlawulo.  
Phakathi koluntu lwalo mmandla ubutyelelwe nguMvenya yinkosi yale ndawo. Uthe, “Sekuphele iinyanga ezingamashumi amabini anesixhenxe abasebenzi kumasimi eti bengafumani ntlawulo, sasivile ukuba kukho umlawuli ochongwe lisebe lezolimo nophuhliso lwamaphandle, andikayazi ukuba kutheni bengahlawulwa kuba yayiyenye yeenjongo.”  
Ukwathe uluntu lwale ndawo likhala ngekliniki enabasebenzi abambalwa nto leyo ayibona njengefuna isisombululo esikhawulezileyo.  
UMvenya ukwathe, “Bekukho nolutsha, kwaye likhala ngokunqongophala kwemisebenzi, bafuna urhulumente weDA ngethemba lokuba uzakuza neenguqu ezizakukhokelela ekuveleni kwamathuba emisebenzi.”  
Uqhube, “Andenzanga sithembiso, sixakeke lunyulo ngoku, ixesha lokuqwalasela izikhalazo zabahlali alikho, kodwa izikhalazo zabo ndizakuzilandelela.”"	not available
politics	Baxhele inkomo kuqhankqalazo lwaseFort Hare	"Baphinde kwinto abaqhele ukuyenza abafundi beYunivesithi iFort Hare eDikeni emva kokuba bebambe inkomo bayixhela kwingqumbo yabo yokulwa nabaphathi malunga nesibonelelo semali iNSFAS. 
“Kudala sithenjiswa ukusukela ngenyanga kaTshazimpuzi ngabakulawulo ukuba ezi zinto sikhala ngazo singabafundi ziza kulungiswa kodwa azide zilungiswe. Izithembiso ezenziwa ngabaphathi azide zifezeke. Ukuba umfundi ugula ngokuxhuzula bathi masithini njengokuba kungekho manesi nje. Asihoywa kudala sikhala,” utshilo uJames Nqabeni, inkokheli yabafundi baseFort Hare. 
Abafundi bazibale zaliqela izinto ababanga ngelithi azithathelwa ngqalelo ngabakulawulo. 
Ezi zinto zifana nokulungiswa kwamagumbi okufundela kuba bathi xa befunda bama ngenyawo nto leyo kwakukudala bethembisa abaphathi ukuba iza kulungiswa, ukungabikho kwamanesi kwikliniki engaphakathi esikolweni sabo kuquka nomba wemali yesibonelelo sabo sokufunda iNSFAS. 
Kumba kaNSFAS, abafundi bathi abacingelwa ngabaphathi kuba uninzi lwabafundi bale yunivesithi baphuma kumakhaya angathathi ntweni axhomekeke kule mali. 
“Kubo kubonakala intle le nto yokuba abafundi belala bengatyanga ngenxa  yokungabi namali yokuthenga ukutya. Khange abaphathi bathathe manyathelo ngalo nto ukusukela ngoTshazimpuzi.” 
Ungquzulwano phakathi kwabafundi namapolisa luqale ngoLwesibini ze kwadutyulwa abafundi abahlanu. Ngenxa yomsindo, abafundi baxhele inkomo eDikeni izolo. Kokwesithathu abafundi baseFort Hare bexhela inkomo ukusukela ngo2015. Bathi bakwenza oku kuba befuna ukumanyelwa ngabasemagunyeni. 
Abafundi abonzakeleyo babe bane ngoLwesibini kolu qhankqalazo. Abanye bangeniswe kwisibhedlele saseDikeni iVoctoria, ze omnye oyintombazana wabalekiselwa kwisibhedlele saseMonti. 
Iyunivesithi kwimbalelwano, ngokomlomo kaMalinge Geba ojongene neemfuno zabafundi, ithe: “Oku kuyasiphoxa kuba sele ikhona into ebhaliweyo apho iinkokheli zabafundi ziza kuthi zidibane nabalawuli ngomso malunga nendibano ebibanjwe ngabalawuli ngeengxaki ebeziphakanyiswe ngabafundi kwiveki edlulileyo.” 
“Siyaluqinisekisa uzinzo kwesi sikolo, siza kwenza ngako konke okusemandleni ukusombulula le ngxaki. Ukufunda makuqhubekeke ebafundini ukuvala neli xesha limoshakeleyo. Sibongoza intsebenziswano,” utshilo uGeba."	not available
politics	‘Makubotshwe ibhanti’- Gordhan	"Makubotshwe ibhanti, kuncitshiswe inkcitho engeyomfuneko.  
Esi sisilumkiso sikaMphathiswa wezezimali uPravin Gordhan ngethuba esenza uhlahlo lwabiwo-mali ePalamente eKapa izolo.  
UGordhan ubhengeze ukuba imali yenxili yesizwe kunyaka-mali ka2017/18 yi-1.56 yeetriliyoni zeerandi. Okubi ke kukuba ityala likarhulumente lime kwi-R2.2 yeetriliyoni.  
OKWENYUKAYO:  
*  Irhafu yezono (abatshayayo nabasela utywala): Izakonyuka ukusuka ku-6% ukuya ku-10% 
*  Imali yendodla yabantu abadala izakuba yiR1 600 emva kokonyuka ngeR90 kwabo bangaphaya kweminyaka engamashumi amathandathu, ze ibe yi-R 1620 kwabo bangaphaya kweminyaka engamashumi asixhenxe anesihlanu.  
*  Imali yendodla yabaphila nenkubazeko izakuba yiR1 600 emva kokonyuka ngeR90.  
*  Imali yendodla yabaphantsi kokhathalelo (foster care) izakuba yiR920 emva kokonyuka ngeR30 
*  Imali yendodla yabantwana izakuba yiR380 emva kokonyuka ngeR20.  
*  Irhafu yamafutha ezithuthi izakuba yi-30c ilitha. 
-Sithandiwe Velaphi"	not available
politics	Likhulile inani loozimelegeqe kulonyulo	"Ulonyulo oluzayo loomasipala luzakuba lolunika umdla kakhulu xa ulithelekisa neminyaka engaphambili. Oku kungenxa yokuba landile inani labagqatswa abazimeleyo abazakungenela olu lonyulo kuzwelonke, lo gama likwaphezulu inani lemibuthwana yabahlali ezakungenela olu lonyulo. 
 Umbutho wabahlali baseSterkspruit iSterkspruit Civic Association uzakumisela umqulu wawo wezithembiso zonyulo namhlanje kula dolophu. Lo mbutho uzakungenela ulonyulo ngeenjongo zokuba ulawule umasipala waseSterkspruit ukuze kulawule intando yawo kule ndawo. Ngenxa yokunganeliseki yindlela oqhuba ngayo urhulumente we- ANC abahlali baseka lo mbutho kwaza emva koko kwalandelela iziganeko zoqhankqalazo olalukhatshwa bubundlobongela kula dolophu nomasipala waseSenqu. 
Idolophu yakuKomani iphakathi kweedolophu ezinamalungu athe azigqatsa njengabagqatswa abazimeleyo kulonyulo lomasipala oluzayo phantsi kombutho we- Independent Rate Payers Association. Ingxelo yalo mbutho kuzwelonke ithi abagqatswa babo abazimeleyo bazakukhokela oomasipala kwiindawo ezahlukileyo zelizwe ngeenjongo zokutshintsha iimpilo zabantu. Kumasipala waseBuffalo City eMonti ngabantu abangamashumi amabini anesine abebengamalungu eANC abathe bafaka amagama abo kwikomishini ezimeleyo yonyulo besithi bafuna ukungena njengabagqatswa abazimeleyo kolu lonyulo.  
Uninzi laba bantu baphuma kwimibutho emikhulu efana neANC, kwaye oku kulindeleke ukuba kuphungule inkxaso yale mibutho. Abahlali bomasipala waseAlfred Nzo kutshanje bamisele umbutho obizwa ngokuba yiAbantu Democratic Revolution ngeenjongo zokuba bazimele bengaxhomekekanga kumbutho wezopolitiko. 
Bonke abantu abazakuxhasa abanyulwa abazimeleyo kulindeleke ukuba balithobe ngamandla inani lemibutho ekukudala iqhuba ulonyulo. Iinkokheli zeIndependent Rate Payers Association zithi azithandabuzi ukuba lizakukhula inani labantu abaxhasa abagqatswa abazimeleyo. Ukukhula kwenkxaso yale mibutho nabantu abazimeleyo kubonakalisa ukuba indlela ebonwa ngayo imibutho yezopolitiko iguqukile kweli loMzantsi Afrika."	not available
politics	Inyanga yamaAfrika	"Ngenyanga kaCanzibe ngonyaka ka1963 iinkokeli zamazwe aseAfrika ezaziphuma kumazwe akumashumi amathathu anesibini zadibana eAddis Ababa eTopiya. Kule ndibano ezi nkokheli zazikhangela indlela yokumanyanisa amazwe aseAfrika ukuze kuqhutyelwe phambili uphuhliso labantu baseAfrika ngokubanzi. Iziphumo zalo ndibano yaba kukusekwa kombutho wembumba yamazwe aseAfrika iOrganisation of African Unity phantsi kwesikhokelo somongameli welizwe laseGhana uKwame Nkrumah. Konke oku kusemva kokuba amazwe alishumi elinesixhenxe elizwekazi laseAfrika ayesandula ukufumana inkululeko yawo phakathi konyaka ka1958 no1963. 
Ukusukela ngonyaka ka1963 ngamazwe aseAfrika akumashumi amabini ananye athe azimanya nalo mbutho. Ilizwe loMzantsi Afrika lalisoloko lingekho kulo mbutho ngenxa yokuba kwakulawula urhulumente wobandlululo kweli.Ngonyaka ka1994 ilizwe loMzantsi Afrika alizange lichithe xesha ukuzimanya nalo mbutho kuba lalifuna ukuzibonakalisa ukuba liyinxalenye yeAfrika emanyeneyo. Ngenxa yefuthe lelizwe loMzantsi Afrika kulo mbutho yatshintsha indlela osebenza ngayo lo mbutho usenziwa ukuba uhambelane namaxesha. Oku konke kwakhokelela ekumiselweni kombutho iAfrican Union kuba ingxaki nemicelimngeni yalo mbutho yatshintsha ngokwamaxesha. I-AU yamiselwa ngokusemthethweni ngonyaka ka2002 eDurban kweli loMzantsi Afrika, kuvuselelwa imbono neenjongo zeOAU phantsi kweli gama litsha lithi AU. 
Ukumiselwa kwalo mbutho kwavuselela amandla eenkokeli zaseAfrika, zatsho zakwazi ukumanyana zikhuselana kungenelelo lamazwe angaphandle. Umzekelo ophileleyo woku ngumongameli welizwe laseZimbabwe uRobert Mugabe, ongusihlalo walo mbutho ngoku. Amazwe aseNtshona afana neBritane ayememelela ukuba asuswe lo kaMugabe enyanzelisa amazwe afana noMzantsi Afrika ukuba enze into ebonakalayo ukususa uMugabe. Undlunkulu walo mbutho usahlala eAddis Ababa eTopiya, kwaye iinkqubo zawo zisaqhubeka ukuqinisekisa ukuba ayaphuhla amazwe aseAfrika. Ugqirha Nkosazana Dlamini Zuma nguye ongusihlalo wekomishoni ejongene nolawulo lemihla ngemihla kulo mbutho. 
Usihlalo walo mbutho ophetheyo ngoku ugqirha Robert Mugabe uzakuba esenza intetho ephambili kwiyunivesithi yaseFort Hare ngomhla wamashumi amabini anesihlanu kule nyanga. La yunivesithi ibhiyozela iminyaka elikhulu yasekwayo, uMugabe ufunde kwela ziko ekunye noNelson Mandela, nabanye."	not available
politics	Usodolophu waseMzimvubu ufaka imvubu kwinkcitho	"USODOLOPHU womasipala Umzimvubu uBulelwa Mabengu, uthembise ukunciphisa inkcitho kwizinto ezifana nokutya nohambo lwabasebenzi khona ukuze kuxhamle nangakumbi abahlali bale ngingqi. 
Ethetha ngempela veki, uthe kwiintsuku ezilikhulu exhuzula imikhala kule ofisi, babone kunyanzelekile ukuba babeke phambili iimfuno zoluntu ukuzama ukuqinisekisa ukuba wonke ubani uxhamla iinkonzo ngendlela efanelekileyo. 
“Sifuna wonke umntu wale ngingqi, nalowo ukude kwindawo ebezifudula kungekho mpucuko yale mihla awubone umohluko, babeneendlela nombane kwaye elophulo liyaqhuba. Sithe masinciphise kakhulu kwizinto ezifana nokutya, utyelelo neendawo zokuhlala xa sineentlanganiso zangaphakathi,” uMabengu utshilo. 
UMabengu uthe sisixa mali esingaphezulu ko-R30m ezakuchithwa kufakelo mbane kwimizi engama 1700 eMzimvubu. 
Lo kaMabengu ukwathe lo masipala unamathuba amaninzi oshishino nadinga abantu abatsha abanezakhono kule ngingqi ukuba baze kuphuhlisa lo masipala. Uthe zisanqongophele izakhono ezifana nezeenjineli, abalimi nabavelisi kutya nempahla, abachweli kunye nabochwepheshe lwezobalo.  
 Uthe: “Lo masipala uyikhuthaza kakhulu imfundo, sineenkqubo ezahlukeneyo ezixhasa abafundi kuquka isibonelelo ngemali yokufunda, ingqesho yezakhono neemfundiso ngezakhono ezahlukeneyo rhoqo ngonyaka.” 
Lo kaMabengu ukwathe thaca iziphumo zengxelo-mali kamasipala kanyaka 2015/16 ebuye ingenalo nechaphaza, apho athe lo masipala uzimisele ukuyigcina intle ingxelo mali yawo minyaka le. 
Omnye wabahlali, nokwanguceba kulo masipala uBonginkosi Majalamba uzivuyele iindaba zonciphiso ndleko, esithi ezindaba zinika ithemba lokuba iinkonzo zizakufika ngokukhawuleza eluntwini.  
Ukwathe iphulo lokuphuhlisa ulutsha sele liwenzile umohluko kuba luninzi ulutsha oluxhamlileyo nolubeka into etafileni ngenxa yamaphulo kamasipala."	not available
politics	Kuqhum’ uthuli abasebenzi befuna imali	"KUQHUM’ uthuli ngethuba amapolisa evulela ngeembumbulu zerabha kubasebenzi bombutho iSouth African Municipal Workers Union [SAMWU] abebeqhankqalaza embindini wesixeko sakuKomani kule veki. 
Ingxuba-kaxaka ivele emva kokuba kungavisiswananga ngezivumelwano zemivuzo phakathi kwabasebenzi nomasipala waseLukhanji. 
Uqhankqalazo luvele xa kwiveki ephelileyo abasebenzi balo masipala befumana iimali zezivumelwano ezathi zatyikitywa kunyaka ophelileyo. Kuye kwacaca ukuba uninzi labasebenzi aluhambisani neendlela ezithe zaqhutywa ngayo izivumelwano ezi, kuba iziphathamandla ziye zafumana ukuya kumakhulu amawaka eerandi (R100 000), ngelixa uninzi labamivuzo iphantsi belifumene kuphela ukuya kwishumi elinesibini leerandi (R12 000). 
Baye baqalisa ukuqhankqalaza bebonakalisa umsindo wabo ngalo mcimbi apho bafike batshisa amavili eemoto endleleni, bechitha nenkunkuma ebisemigqomeni, kwatsho kwakho ungcoliseko olukhulu kumbindi wedolophu. 
Othethela iSAMWU, uMongameli Mancam uthe: “Kuyacaca mhlophe ukuba kudlaliswe ngabasebenzi apha. Siyifumene ingumnqa into yokuba abona bantu barhola kakhulu kulo masipala bafumane imali eninzi kangaka, ekubeni esi sivumelwano besijonge ukucutha ukungalingani ngokwemivuzo.” 
Wangeze ngelithi, kuyacaca ukuba abasemagunyeni ngabo abajikele izigqibo, kwaye bengabasebenzi bazimisele ukuyilwa le ntlondi. Kuye kwakho intlanganiso yabasebenzi engxamisekileyo nebineenjongo zokusombulula le ngxaki. 
Kuye kwathathwa izigqibo ezithi kufuneka kuthethwe nabasemagunyeni ukuze kufikelelwe kwizivumelwano ezitsha. Baye bacela ukuthethana nomlawuli jikelele kulo masipala, uNolwandle Gqiba naye wathembisa ukudibana nabo. 
Kuthe besalinde umlawuli jikelele, basuka bafumana umyalezo othi akasakwazi ukudibana nabo, lo nto ibange umsindo kuninzi labasebenzi. Baye baqalisa phantsi ngoqhankqalazo lwabo, kuthe kusenjalo asuka amapolisa abachithachitha ebadubula ngeembumbulu zerabha.  
Kuye kwenzakala abasebenzi abalishumi elinesibini (12) apho bathe babalekiselwa esibhedlele ngokukhawuleza. Abahlanu kwaba (5) basebenzi baye banqakulwa bagityiselwa kwezimnyama izisele phantsi kolwaphulo umthetho lasesidlangalaleni. 
Isithethi samapolisa uKapteni Namhla Mdleleni uthi bazakuvela ezinkundleni zamatyala kungekudala abo babanjiweyo."	not available
politics	INtetho yoBume beMpuma Koloni	"Lithi ibali qho kusasa ngemini yokunikezelwa ngentetho yobume bephondo, iintatheli ziye ziyokuvalelana nenkulumbuso kwicawe ethile eBhisho.  
Apho kuloo cawe, kuye kuqokelelwe iifowuni zeentatheli, zibekwe bucala phambi kokuba iintatheli zifumane ithuba lokubuza nantoni na kwinkulumbuso nabaphathiswa bayo. Kule veki iphelileyo khange kube njalo.  
Ewe, kudityenwe kodwa kuye kwanzima ukubuza yonke into. Sixakwe ke thina ngoba awukwazi ukuthetha ngobume bephondo libe lona iphondo lingakwazi ukuba ume ndawoni.  
Kudala kusithi gqi amahumhum nezigrogriso zokuba inkulumbuso, uMasualle, angasuswa nanini na kuba engafuni ukusebenzisana nesigqeba esitsha solawulo lweANC eMpuma Koloni.  
Xa iintatheli zibuza imibuzo ngentsebenziswano yakhe neANC yephondo, iye yanomsindo kakhulu inkulumbuso isithi imiba edibene neANC mayiyokubuzwa pha kuyo, hayi kuye, yena uzokuthetha ngobume bephondo qha. Babengawujikajika lo mbuzo oonondaba, akagungqa.  
Yhini inkulumbuso esiyibona njengenye yezo zisebenze kakuhle nebezimanxadanxada ukuba izokusiphoxa ngeentsuku zokugqibela?  
Oonondaba zizicaka zomdla woluntu kwaye ubudlelwane benkulumbuso neANC yephondo ngumba osematheni kakhulu. 
 Ayiboburhalarhume beentatheli ukubuza ngabo. Kwaloo ntetho yobume bephondo eyenzelwe kwintentekazi eshushu ukufa ibe yinkcitha-xesha. Kwiminyaka edlulileyo sasidla ngokuphuma sinethemba lezinto eziza kwenziwa ngurhulumente kuloo nyaka. 
 Kodwa kule intetho yangoLwesihlanu, siphume sabuya kungekho nto ibambekayo; inkulumbuso inikezele ngesishwankathelo seenkqubo esizaziyo ukuba ziyaqhuba ephondweni yaze yathi “siyaqhuba.” Nkqi izithembiso!  
Kodwa ke asinakumtyhola uGcwanini ngoba iimeko asebenza phantsi kwazo azikho lula kwezi ntsuku. Kwapha kubaphathiswa bakhe kukho abangxamele ukuba ahambe, kubekho abo bamxhasayo. Noko ayizomeko zokusebenza ezikhuthazayo ezo. 
 Siyathemba ukuba kungahamba kuhambe kulunge kwamsinya ukuze kuqhutywe ngophuhliso."	not available
politics	Mnquma: Ukulungiswa kweendlela kulibazisekile	"UMASIPALA waseMnquma uvumile ukuba nangona nje wathabatha isigqibo sokulungisa iindlela ezikwimeko embi kulo masipala, kukho ulibaziseko. 
Oku kuza emva kwenqaku elipapashwe liphephandaba I’solezwe lesiXhosa kunyaka ophelileyo, apho abahlali baseMnquma badandalazise ukukruquka yimeko yeendlela ezinendonga, nesele ilithuba elivisayo zingalungiswa. 
Ukusuka kwilokishi yaseBika, ukuya eVuli Valley, eCuba, Mchubakazi naseMsobomvu, iindlela zezi lokishi zenza kubenzima ukuqhuba imoto. 
Kunjalo nakwiilali zalo masipala eGcuwa, eNgqamakhwe nakuCentane. Kwindlela eya eThongwana eGcuwa, kukho amadama endleleni, enza kube nzima ukuqhuba imoto. 
Ilungu lePalamente eBhisho kwiDA uVeliswa Mvenya, inzalelwane yaseMnquma, uyichaza ngolu hlobo imeko yeendlela eGcuwa.  
“Ukuphuma nje endlwini, imoto iyabetheka, andithethi ke xa sele usendleleni kwezi lokishi zaseGcuwa, uphephana nezigingqi. Yintoni le nto lo masipala engalukhathalelanga ngolu hlobo uluntu lwalo masipala,” kubuza uMvenya. 
Isithethi somasipala waseMnquma uLoyiso Mpalantshane, uthi lo masipala wathabatha isigqibo sokugxila kumsebenzi wokulungisa iindlela zaseMsobomvu, Extension 7 naseMchubakazi. 
“Umasipala usazimisele kweli phulo nangona nje siye safumana ulibaziseko,” utshilo uMpalantshane. 
UMpalantshane uthi uyaqhuba umsebenzi wokungciba izigingqi kwiindlela zaselokishini, kuquka nokutsheza kwanokufaka ilitye kwiindlela zasezilalini. 
Nangona nje ethetha oku uMpalantshane, akucaci ncakasana ukuba kwenzeka kweyiphi indawo oku eMnquma nanjengoko ilithuba elide iindlela zeelokishi zaseGcuwa zinezigingqi. 
Kumba obukhalazelwa ngabahlali wenkunkuma engacholwa ngendlela eyonelisayo, uMpalantshane ukhuthaze abahlali baseMnquma ukuba batsalele inombolo engu 047 401 2400 xa bebona inkunkuma engacholwanga. 
 “Sicela abantu bakuthi ukuba bayilondoloze inkunkuma, bangayilahli nje kuba oko kuneziphumo ezibi kwimpilo yabo.” 
UMpalantshane uthi lo masipala uxakekile wenza iindlela ezintandathu zakwiilali. 
“Ezi ndlela yesuka eMpahleni Village (9.1km) kuGubevu nakuSawutana (4.5km), eNgqamakwe. KuCentane kwenziwa indlela esika eMacibe (6km) naseNgqwarha (3km). EGcuwa, kwenziwa indlela esuka eBlue Sky (6km) naseNgxalati Village (1.8km).”"	not available
politics	Achithiwe amatyala abahlali baseMthatha	"Inkundla yamatyala yaseMthatha iwachithile amatyala ngakubahlali baseMaiden Farm abalishumi elinanye ababanjwe ngempela-veki ngezityholo zokwenza udushe esidlangalaleni. 
Aba bahlali nabangamalungu e-Economic Freedom Fighters (EFF) bayinxalenye yeqela ebelivale indlela uR61 ngoMgqibelo benyanzelisa ukubuyiselwa kwezindlu ezadilizwa ngumasipala weKSD kunyaka ophelileyo. 
Lo mba usezinkundleni zamatyala. Umhlali waseMaiden Farm owadilizelwayo uNkosiphendule Mdaka uthi, abazujika kwisinyanzeliso sabo sokubuyiselwa izindlu zabo. 
“Asikhange sonakalise nto sitshise nje amatayala savala indlela uR61 ngeenjongo zokuhlokoloza umasipala, asiqali ukubanjwa lityeli lesibini eli kodwa asizuphela mandla,” utsho uMdaka. 
Bebonke abantu abadilizelwayo bayi-480. Ezinye zeenkokheki zabahlali eMaiden farm zityhola umbutho wopolitiko i-EFF ngokulahlekisa abahlali ngokubakhokhelela kugwayimbo. 
Inkokeli yabahlali uKholekile Lurhani uthe: “Abantu ababanjiweyo ayingabo abadilizelwa izindlu ngabantu nje abenza izinto zabo kwaye umbutho wopolitiko i-EFF ukhangela nje indlela yokufumana amanqaku opolitiko.” 
Kwelakhe icala usihlalo weli qela kwingingqi ye-O. R. Tambo uMziwamadoda Sitshwala uthi bazakulwa kubemdaka iisali belwela amalungu abo. 
“Sizoqinisekisa ngokulandela eli tyala de lifikelele esiphelweni, sifuna wonke umntu afumene izindlu noba ukowuphi umbutho. Bubuxoki ingxelo ezithi silahlekise abahlali abantu ngamalungu ethu kwaye ukubanjwa kwabo kubuyisela ixesha langaphambili lengcinezelo,” utshilo uSitshwala. 
La matyala kulindeleke abuyiselwe kwakuqosheliswa uphando lwamapolisa. Sithetha nje luyaqhuba ulwakhiwo lwezindlu kwindawo ekwadilizwa kuyo izindlu. 
Akucaci ngubani umnini wala mhlaba nanjengoko inkosi yaseNyandeni iwubanga lo gama nomasipala ewubanga."	not available
politics	Isonjululwe ingxaki yetyala lamanzi e-OR Tambo	"Side safunyanwa isisombululo kwityala lamanzi lomasipala wase – OR Tambo nobetyala isebe lamanzi nogutyulo lwelindle kweli.  
Oku kusemva kokuba kuthe kwabanjwa indibano ekwiqoqo eliphezulu phakathi koMphathiswa wela sebe uNomvula Mokonyane, kunye nenkulumbuso yeMpuma Koloni uPhumullo Musualle, nosodolophu waseOR Tambo uNomakhosazana Meth. 
 
Umasipala waseOR Tambo ebetyala ela sebe lamanzi nogutyulo lwelindle imali ekumashumi asibhozo anesixhenxe ezigidi zeerandi (R87 Million). 
  
Ethetha namajelo eendaba, uMokonyane uthi bavumelene ukuba lo masipala uzakuhlawula le mali ngezavenge de igqitywe. 
 
“Sivene ukuba bazakuhlawula ishumi elinanye lezigidi zeerandi kuqala, baze bahlawule imali engange zigidi ezibini zeerandi ngenyanga nganye,” uthethe watsho uMokonyane.  
Lo mphathiswa, ngethuba ebekula ngingqi yase OR Tambo, ukwabambe indibano neenkokheli zemveli noluntu ngokubanzi, ecacisa ngenkqubela malunga nokwakhiwa kwedama. 
  
Usodolophu wala masipala uNomakhosana Meth, yena uxelele uluntu lwase-OR Tambo ukuba amanzi awazukuphazamiseka nangaluphi uhlobo kula masipala. 
 
“Ndinqwenela ukuxelela abantu ukuba mabathobe amaxhala akukho zingxaki zilindelekileyo zokunqumama kwamanzi kwindawo zase-OR Tambo, amanzi azakufumaneka ngaphandle kwengxaki,” uthethe watsho.  
Le mali izakuqala ukuhlawulwa ngenyanga yeKhala yalo nyaka, kulindeleke ukuba le ntlawulo iqhubeke isithuba seenyanga ezingamashumi amabini anesine ezizayo. 
Iphulo lokuveliswa kwamanzi kwiMzimvubu Water Project yenye yeengxaki ezithe zaxoxwa kule ndibano."	not available
politics	Bagibisele izithuko kusekela-mphathiswa	"UMSITHO wokuxoxa ngezehlo zodushe noxhatshazo olujoliswe kumanina obuzakubanjelwa kwiYunivesithi iRhodes eRhini ugxojwe ngamatshantliziyo ale yunivesithi.   
Ababafundi bavalele ekoneni usekela-mphathiswa wemfundo ephakamileyo uMduduzi Manana benyanzelisa ukuba athethe nabo. 
UManana ebezakuba yinxalenye yalo msitho ephelekwa nguGqirha Sizwe Mabizela oyiNgqonyela yaseRhodes, uGqirha Mvuyo Tom oyiNgqonyela yaseFort Hare kwakunye noCriselda Kananda-Dudumashe ongumsasazi kwanetshantliziyo lesifo sikagawulayo. Abameli beeyunivesithi neekholeji zeli loMzantsi Afrika bebezakuthabatha inxaxheba kulo msitho. 
IYunivesithi yaseRhodes ikhe yasezindabeni ngenyanga kaTshazimpuzi kulo nyaka emva kokuba abafundi bayo, uninzi lwabo ingamanina, bathi babamba uqhankqalazo bekhala ngezehlo zodlwengulo kweli ziko.  
Ababafundi bakwathi bafuna bagxothwe bonke abo babandakanyeka kwezi zityholo, nto leyo inika ubunzima kubaphathi beRhodes kuba abatyholwa abakafunyanwa benetyala. 
Kuthe nje phambi kokuba kuqalwe kulo msitho, abafundi baseRhodes baphakamisa amaphekepheke abo abonakalisa ukunyevula. Kusajongwe leyo, ababafundi bavele bakhulula iimpahla zabo zangentla baveza amabele kodwa egqunywe yibhodi (bra). 
Ibe seso sankxwe, aba bafundi bengavumi kugoba uphondo kuba bebanga ngelithi abakhange bamenywe kule ndibano. 
 UManana kwakunye neziphathamandla kunyanzeleke ukuba balishiye iholo apho bekuzakuqhubeka khona umsitho, bayokuzivalela kwindlu ethile behlinza impuku. 
Emva kwethutyana uManana uye waphuma, ngexesha apho abafundi bebengxange emnyango benyanzelisa ukuba athethe nabo.  
“Ungusekela-mphathiswa onjani lo uzakuhamba engathethanga nathi,” kubuze omnye umfundi wasetyhini. “Ukuba uhamba ungathethanga nathi, kungcono wehle kwisikhundla sakho,” kuvakele omnye umfundi. 
Ngethuba uManana exelela ababafundi ukuba inyewe yaseRhodes uyiyekele kuMabizela neziphathamandla zakhe, umsindo uvele wakhula nangakumbi.  
Abanye bebemthuka logama abanye bavele bagqiba kwelokuba mabamxinanisele angakwazi ukuhamba. Ngelo xesha ke, abanye bebesebenzisa namandla abo bembambile. 
Kuncede ngokungenelela koonogada baseRhodes, wafumana umtyhi uManana.  
Uthe akufumana umtyhi, abanye babafundi bayokuvala kwimoto yakhe ukuba bengafuni ahambe.  
Ibengumjijiswano de omnye umfundi wathuka unogada kaManana esithi: “Uyindoda enjani le ibamba umfazi kanje.” Ngelo xesha ke, omnye umfundi uye wawa phantsi kubonakala ukuba ebefikelwe sisiyezi. 
Isuke ngokutshisa ivili phantsi imoto kaManana, babe abafundi beyigxogxa ngeebhotile zeplastiki. 
Itshantliziyo lomfundi waseRhodes uNaledi Mashishi, okwakwibhunga labafundi elilawula le yunivesithi, uthi abafundi bashiywa ngumonde kuba kudala iyunivesithi ingade ihlale phantsi ithethe kwakunye nabo. Kodwa ke uMashishi ukwathe abafundi baphose ithuba lokuva ngokuqulathwe yile ngxoxo engadange ibe kanti ithabatha inxaxheba. 
UMabizela uthi abafundi baseRhodes abazimiselanga kuhlala phantsi bathethe neziphathamandla. “Ngelishwa akukho ngxaki enokuze isombululeke ngaphandle kwesithebe sengxoxo,” utshilo uMabizela. 
UKananda-Dudumashe uthi unxibelelwano oluphanzileyo phakathi kweRhodes nabafundi luyichanile le ngxoxo.  
“Abafundi bayakhalaza bathi khange bamenywe kule ngxoxo. Andiqondi ukuba yinto entle leyo. Bekufanele ukuba kuthethiwe nabo kuba abanye babo bangamaxhoba oxhatshazo,” utshilo uKananda-Dudumashe. 
sithandiwe.velaphi@inl.co.za"	not available
politics	Silumkele ukuba nomsindo sodwa	"Xa ubukele amalungu asePalamente encitha-ncithana phaya kwaye uzibhaqe uxhasa izimvo zothile, ingaba na ikhona into ethi caphukela lo ebephikisana naye? 
Okanye apha eMpuma Koloni; ukuba sithi kukho ugqatso lokuba yinkulumbuso – uMasualle ukukhuphiswano noMabuyane. Ingaba wena mntu uxhasa uMasualle uzakucaphukela abalandeli bakaMabuyane? Okanye wena mlandeli kaMabuyane uzakucaphukela abakaMasualle? Masithi ke wena ushiyeka ubacaphukela. Uyakothuka uyokuwa phaya kude xa ubona kwa aba bantu bebethukana epalamente behleli bobabini kwiindawo zolonwabo ebusuku; bencokola njengezihlobo. Ikubeke phi kengoku wena mntu okhethe icala? Xa uMasualle noMabuyane bencokole, begcine ubuhlobo babo, babe bona abalandeli babo bejongene ngamehlo abomvu, lo nto ithetha ukuthini? 
Ingaba kunyanzelekile ukuba abalandeli bazondane? Yintiyo nomsindo osuka phi na lo? Ingaba iinkokeli zethu zenza okwaneleyo ukufundisa uluntu ngomba wokuba ipolitiki neza zinto bazenza epalamente ngumsebenzi kuphela kubo? Ayithethi ukuba abafunani. Ewe, likhona igcuntswana elifana nomphathiswa othile wamashishini asakhasayo ongafuniyo nokuwabona amalungu athile oonobomvana (EFF). Siqinisekile noMalema akanokufuna ncam ukubonwa ehleka nomongameli, nangona isenokwenzeka lo nto. 
Kubalulekile ukuba xa siphantsi kwenkqubo yolawulo lwesininzi sikwazi ukunyamezelana; sinyamezele izimvo zabanye, iinkolo zabanye, inkxaso yabanye, njalo-njalo. Iyantlukwano yile nto yenza ubomi bubemnandi. Eyokuba sicaphukelane ngenxa yokuba ubani uxhasa ubani ongamfuniyo, ayisokuze isise ndawo. 
Yipolitiki zidwesha. Iyakusakha eyokuba sifunde ukusebenzisana ukuze sithintele imeko apho sizibona singenayo inkqubela-phambili, ngoba abathile abafuni ukusebenzisana kakuhle nenkokeli ethile kuba yabetha eyabo kugqatso oluthile. Ayihambi njalo. Siyazilibazisa ngalo msindo."	not available
politics	Sime ngxi, wena uyaqhuba rhulumente	"Yazi ukuba singakhe siqwalasele amanani kunye nemigama ehanjwa ngamagosa karhulumente singagqiba kwelithi “uyasebenza nyhani urhulumente wethu!” Ayinokuba yimpazamo leyo, bayazama kodwa soze koneliseke wonke umntu.  
Iinkonzo zikawonke-wonke ziyaya ebantwini, izikolo ziyakhiwa, iikliniki ziyakhiwa, imizi iyakhiwa, abantu bakhuthazwa ukuba mabalime ngokunikwa nezixhobo zokulima, njalo-njalo. Zonke ezi zinto ziyaqhubeka, kodwa kukhangeleka ngathi abantu aboneliseki. 
Siyarhanela ukuba unobangela kukuba qho amagosa karhulumente eyokuthetha nabantu kwiindawo ngeendawo bagxila kumsebenzi abawenzileyo kunye nezithembiso. 
 Kuhle oko. Kodwa ingxaki iye ibe xa izithembiso zingafezekiswa nezo zinto athi uzenzile urhulumente bengaxhamli ngqo kuzo abahlali. 
Akuncedi tu ukuthi wenza le nale nale ukuba lo umenzelayo akayiboni indlela anokuzuza ngayo kwezi zenzo zakho. Kufuneka inkqubo yophuhliso loluntu nemvuselelo yokuba abantu bathathe inxaxheba ekuhlaleni. 
Sesibona amabala engagcwali nje xa kuze iinkokeli zepolitiki kungenxa yokuba abantu badiniwe kukumamela. 
 Inani lizakuya lincipha kula mabala ngoba kwa ukuya kuwo akunanzuzo. Abantu abaphekelwa nesidlo esi, kodwa kulindeleke ukuba bahlale imini yonke kula maholo namabala. Kunganjani ukuba kungathetha izenzo zikarhulumente?  
Xa kusithiwa kuzakuziswa imisebenzi ekuhlaleni, mayize kodwa kuze neenkqubo zokufundisa abantu ngeendlela abanokushishina ngazo ngezo zakhono bazichola-chola kwiindawo zengqesho.  
Kukho intshukumo ethi abantu abonelisekanga ngulo rhulumente; abonelisekanga ngumongameli wezwe lethu, makagxothwe, ngokungathi olo tshintsho lakutshintsha isimo sentlalo yabantu.  
Kuzakungena enye inkokeli nayo izame kodwa abantu abazokoneliseka. Masizibuzeni ukuba yintoni kanye kanye le sifuna urhulumente ayenze ukuze wonke ubani kweli oneliseke? Masiqale ngento nje enye anokuyenza. Yintoni?"	not available
politics	Umphathiswa unyuse izibilini kwabarhola indodla	"Uxanduva lwesebe kukuhlala lithe qwaa, Uxanduva lwesebe kukusebenzisana nabantu, Uxanduva lwesebe kukulungisa lihlaziye, apho inkonzo ziphelelwa khona Uxanduva lwesebe kukuxhasa nokunonophela inkonde nenkondekazi, Uxanduva lwesebe kukunikezelwa kwenkonzo ezihlanganyelweyo kubantu abakhubazekileyo kanye naba banonophelayo, Injongo yokunikezelwa kothotho nembumba yenkonzo zophuhliso kuluntu, Kukuxhobisa nokunika amandla abantu abahlelelkileyo nabahluphekayo, Ndawuthi ukujonga akunjalo.  
Akuntsuku zatywala lenyele idolo lenkonyane, Umhla mnye ngowokuqala kuTshazimpuzi, Sicel’imali yethu yendodla, Imali esayiphiwa ngurhulumente, Inkokheli mazingazibonakalisi ubunganga ngemali yoonontlupheko, Ubungangamsha benkokheli mabungachaphazeli izilambi, Siyalazi izwi lexhewukazi alivakali, Inkonde nenkondekazi mazinganyuselwa swekile ngenjongo engento, Amaphaphu aphezulu kwinto zikaThixo, Lumkelan’umsind’ozayo.  
Malivakale izwi lika Nontlupheko, Malivakale izwi lehlwempu, Malithathelwe ingqalelo izwi lesilambi, Isebe lophuhliso loluntu malingabajongi libeye abantu bendodla, Makungakhawulezi umsindo kumphathi, Wabil’Umfazi wathuk’intatheli Warhabaxa warhwexu zimpheka zimophula, Sifuna impendulo hayi umsindo osembonjeni, Ibala elibi nelimdaka lizakuhlala kurhulumente hayi kumphathiswa, Urhulumente makangatsaliswa kanzima ngabantu abathile ngenxa yenkohlakalo nokungakhathali.  
ZINGASUZELA ZITYEBILE Ukunyukelwa ngumsindo akuzunceda nto, Kubekiselaphi kongena nto xa kunomsindo abahluthiyo, Nkonzo mazize ebantwini njengesithembiso, Makungabi ngasa kube nesikhalo, Masiyixhamle ngokulinganayo le nkululeko, Le nkululeko mayingenziwa eyosopolotiki, Le nkululeko ngeyethu sonke, Inkokheli ebonakalisa inkathalo engekhoyo nokungahloniphi abantu abahluphekayo njengenkokeli mayiwe. Sonke sixakekile, sonke silambile, Ukujongelwa phantsi komntu olambileyo nokhubazekileyo makubhange, Ubuthongo abusehli kwinto zikaThixo, Alal’ephenduka torho amaxhewukazi, Isikhundla xa sikusinda sishiye ungekasishiyiswa ngenkani , EZIMLINGANAYO MAKAZINXIBE, NDIMKILE."	not available
politics	Okubi nokuhle koomasipala baseMpuma Koloni	"Le ngxelo, kanyakamali u2016/17, idiza ukuba ngumasipala waseSenqu nowaseNgquza Hill kuphela abathe bafumana iincwadi ezicocekileyo. ISenqu yenziwa yidolophu yaseSterkspruit, Lady Grey naseBarkly East logama Ingquza Hill isenziwa yiFlagstaff neLusikisiki. 
 
Noxa nje encome Ingquza Hill neSenqu, uMakwetu ukhwele ezehlela kwabanye oomasipala baseMpuma Koloni esithi basilele ekumiliseleni iingcebiso zeofisi yakhe. “Sasibalumkisile aba masipala ukuba bazinzise ulawulo lwabo, baqeshe abasebenzi apho kusilela khona kwaye bangakujongeli phantsi ukudityaniswa koomasipala,” kutsho uMakwetu. 
UMakwetu uthi ngenxa yolawulo olugwenxa, yimali engaphaya kweebhiliyoni ezilishumi elinesithathu zeerandi (R13.558 billion) ethe yadyarhazwa ngoomasipala beli phondo kunyakamali ka2016/17. 
Uthi ngenxa yoku iinkonzo ezifana neeprojekthi zokwakhiwa kwemigangatho neziseko azikhange ziye kuluntu lwaseMpuma Koloni ngenxa yobutitisholo kwizicwangciso. 
 
Umasipala waseNelson Mandela Bay, Buffalo City, OR Tambo naseEnoch Mgijima, ngabanye boomasipala abathe bachitha imali ngendlela engamkelekanga ngokwale ngxelo kaMakwetu. 
 
Oomasipala abangamashumi amabini anesibini bafumene uphicothozincwadi olungcono (unqualified with findings), abalishumi elinanye bafumana iincwadi ezimbi (qualified) logama abanye abane befumene uphicotho lodyarhazomali (disclaimer)."	not available
politics	Balala bengatyanga oonogada eBhayi	"Bathi balala ngamanzi ngenxa yoMasipala waseNelson Mandela abasebenzi abangoonogada eBhayi. 
Oku kuvakele ngethuba aba nogada bebebambe uqhankqalazo phambi kwesakhiwo seHolo yeSixeko ngoLwesihlanu. 
Aba nogada batyhola lo masipala ngelithi wabathembisa ngengqesho wabashiya enyanyeni emva koko, bathi ngoku balala bengatyanga iinyanga ngeenyanga. 
Bathi kulo nyaka uphelileyo lo masipala wabathembisa ngokuba baza kuqashwa ngokupheleleyo njengabasebenzi abasisigxina bonke abasebenzi abenza lo msebenzi phantsi kweenkampani ezisebenza ngeekhontrakhi nomasipala. 
Bathi endaweni yokubathatha abafake engqeshweni njengoko wayebathembisile wasuka wasayinela ibathwana labasebenzi wabafaka phantsi kwakhe, isininzi sashiyeka sijonge enkalweni. 
Aba basebenzi bebevuke ngenj’ ixukuxa bephume ngendlu ngale ntsasa bayokuxhwarha phambi kwesi sakhiwo, kwangale ntsasa yolu qhankqalazo usodolophu walo masipala, uMongameli Bobani, ubebonisa ngeelori ezintsha ezintlanu ezixabisa izigidi ezintlanu zeerandi zizonke neziza kusetyenziswa kumsebenzi wothutho lwenkunkuma nomhlaba ongafunekiyo ophuma kulungiso lweendlela nogutyulo lwemibhobho yelindle. 
Lo ka Bobani uthe lo msebenzi ubonisa ukuba bazimisele ukusebenzela uluntu bengurhulumente wobambiswano kulo masipala. 
Zisuka emva kokubonisa ngezi zithuthi nangona bengakhange bawuphazamise lo msitho, bagalelekile abaqhankqalazi bevuma amagwijo besithi badiniwe kukuhliswa besonyuswa besithi balambile. 
‘Sidiniwe kukubhanxwa, asisaphangeli ngoku kuba umasipala waziyekisa kumasipala zonke iinkampani ebesisebenza kuzo ngelokuba siza kudityaniswa nabasebenzi bakhe, asiphangeli ngoku, ngenxa yendlala, sidiniwe kukudlaliswa undize Bobani,” utshilo omnye wabahlali ebibitheka ngumsindo. 
Omnye waba basebenzi, uBoyce Mkontwana, uthe baze kweli tyeli bengaphethanga maxwebhu ezikhalazo esithi kokwesithathu ngoku besiza kubeka umcimbi wabo. Uthe kwityeli lokugqibela bakhatshwa nguFloyd Shivambu weEconomic Freedom Fighters (EFF) nowayalela lo kaBobani ukuba asebenzisane nala malungu. 
USodolophu ubathembisile aba basebenzi esithi uza kubabonelela watsho esithi ze bangalinyusi inani kubonwe sekungenelele nabanye."	not available
politics	IXesi yeyona dolophu ilityelweyo	"NGAPHANDLE kwamathandabuzo, idolophu yaseXesi, ephakathi kweQonce naseDikeni, yenye yeedolophu ezilityelweyo ngurhulumente weli. 
IXesi, eyaziwa njengeMiddledrift ngesiNgesi, ibalisa ngentlupheko yayo usangena nje kuyo. Akukho zimpawu zabomi basedolophini sele ukuyo. Kwiqaqobana labantu beelali zaseXesi abatyelela le dolophu, ubomi ngumzamo okhatshwa yintsokolo. 
IXesi yidolophu eyaqalwa ngonyaka ka-1853 kodwa ukuza kuthi ga ngoku akukho phuhliso inokuzingca ngalo. 
Otyelela iXesi ngothwaxwa yintlupheko kuba abo baneempokotho ezintle baye batyelele idolophu yaseQonce okanye baye eDikeni xa befuna ukuthenga izinto ezisemgangathweni. Ukuya nokubuya eQonce, xa usuka eXesi, ngamashumi amathandathu eerandi (R60). 
Ngokwabemmi baseXesi abancokole nephephandaba I’solezwe, iXesi ayinabhanki, iimpahla zokunxiba ezithengiswayo ngamasekeni futhi zixabisa imali evisayo. Kunjalo nasekutyeni, amaxabiso axhomile, ube umgangatho walo grosari usezantsi. 
Kwenye yeevenkile etyelelwe zintatheli zephephandaba I’solezwe, umyalelo uthi: “Ungathenga ngekhadi ukutya kuphela xa ixabiso lakho lizakudlula kwiR50.” 
Kule dolophu, ukuba ugqiba kusela isiselo, uyaxakwa ukuba uzakusithini kuba akubonakali mgqomo wakulahla inkunkuma. Kananjalo, akubonakali lingakho igosa lezendlela elinakuze lixambulisane nawe, likubuze ukuba kutheni umise imoto ngendlela egwenxa, kuba akukho migca imiselwe oko. 
Ezona zakhiwo zihle kule dolophu zezo zeenkonzo zoluleko kwaneso sasemapoliseni. UNoposi walapha unika iingxaki phezu kwezi abantu abanazo. Ngethuba I’solezwe lityelele le dolophu, uKhayalethu Patrick Notshilane welali yakwaMathole kwaZixinene, ebegqiba usuku lwesibini elinde imali yakhe engange-R680 ayirhola kuphela ePosini. 
UNotshilane, osebenza phantsi kwenkqubo karhulumente iExpanded Public Works Programme, uthi iPosi yaseXesi isoloko inengxaki yokungasebenzi koomatshini. “Apha eXesi ukuba ungumntu osokalayo, le dolophu yenza intsokolo yakho iphinda-phindane,” utshilo. 
UNomahlubi Mnyamana waseChidarha uthi ukuba unengxaki ofuna ukuyilungisa ebhankini kufuneka uye eQonce. “Kunzima ukuba ngummi waseXesi. Iinkonzo zeebhanki asinazo, nesebe lezasekhaya asinalo, kufuneka uye eDikeni okanye eQonce,” kutsho uMnyamana. 
UBongani Joko waseNjwaxa uthi bafuna urhulumente awusele ingqalelo umba wophuhliso lale dolophu. “Abatyali-zimali bakuba nomdla eXesi xa urhulumente enokuyiphuhlisa idolophu yethu. Sifuna idolophu esemgangathweni eXesi kuba imali esiyichitha sisiya eQonce ingaphaya kokuqonda,” utshilo uJoko. 
Esenza intetho engobume bephondo kwiveki ephelileyo, iNkulumbuso yaseMpuma Koloni uPhumulo Masualle, uthe urhulumente wephondo uzakugxila ekumiliseni inkqubo yophuhliso lweedolophu ezincinane kweli phondo. 
Enaba malunga noku, uMphathiswa woPhuhliso lwezoQoqosho nezoKhenketho eMpuma Koloni uSakhumzi Somyo, uthi uphuhliso lweedolophu ezincinane luxanduva lukarhulumente ebambisene nabantu balo ndawo. “Xa sisenza uhlahlo lwabiwo-mali, siza kubhengeza malunga nokuba zeziphi iidolophu ezincinane ezizakwabelwa imali yokuziphuhlisa,” utshilo uSomyo."	not available
politics	Lusarhoxisiwe ugwayimbo lwaseXhorha	"LUSARHOXISWE okwethutyana ugwayimbo labahlali baseXhorha kwindawo yaseLower Mcwasa kwiilali eziquka iMbola, iNtsingizi, Manzi, Mpakama, Mqhele, eThafalehashe neKhulakade.  
Olu gwayimbo liqale ngomhla wama 28 kwinyanga ephelileyo kwilali yaseManzi, abahlali bekhalazela ukungabi namanzi acocekileyo, umbane, amanzi nokugutyulwa kwelindle.  
Kuphazamiseke iinkonzo noshishino kwiindawo ezikuWadi 17, 18 no 19 phantsi koMbhashe. Abafundi ebebehleli kumakhaya abo babuyele izolo ezikolweni emva kokuba abahlali bethathe isigqibo sokulunqumamisa ugwayimbo. Kwezi veki zidlulileyo, abahlali ebebelugcwabevu ngumsindo bavale iindlela, ngokuthi bombe imisele, befaka nemiqobo.  
“Sekuphele iminyaka engamashumi amabini silindele ezi nkonzo, asikhathalelekanga,” utshilo uLungelwa Tyali othethela abahlali. Kwiiveki ezimbini eziphelileyo, usodolophu waseMbhashe uNonceba Mfecane uxelele abahlali ukuba uzakubuya kwiveki elandelayo namagosa aphuma kwamanye amasebe karhulumente kwakunye nosodolophu womasipala wengingqi iAmathole nekungumsebenzi wayo ukufaka amanzi.  
UMfecane wayexelele I’solezwe lesiXhosa ukuba abahlali bawukhabile umbane welanga obufakwa ngulo masipala.  UTyali uqhube wathi, “Usodolophu wasithembisa esithi uzakubuya ngomhla wesihlanu, kodwa akafika, ngomhla wesithandathu besidibene edolophini eXhorha kuba ebelindeleke apho, nalapho khange afike.”  
 UMfecane uthi, uphinde wathetha nabahlali kwaye uzakube eyinxalenye yegqiza elizakuphinde libuyele kubo ngowama25 kule nyanga. Abahlali bathi balinde loo ntlanganiso, phambi kokuba bathathe amanye amanyathelo."	not available
politics	Walila iinyembezi efuna iR2 600 yakhe kumasipala	"Umasipala waseAmathole uhlazwe kwinginginya yamagosa aphezulu karhulumente noosomashishini emva kokuba inkosikazi ezisokolelayo engusomashishini kwanyanzeleka ukuba ilile iinyembezi phambi kokuhlawulwa iR2 600 yayo ngulo masipala. 
Oku kuvele kwindibano ebibanjelwe kwihotele i-ICC eMonti kule veki nebikhwetywe yi-Ofisi yeNkulumbuso uPhumulo Masualle. 
UMasualle ebekhwebe le ndibano ukuza kufunxa izimvo zoosomashishini kwanezinye izintlu zoluntu phambi kwentetho yobume bephondo azakuyenza eBhisho ngomhla weshumi elinesixhenxe kweyoMdumba. 
UNonqaba Lugogwana weNqabsie’s Trading uthi unesivumelwano sonyaka nomasipala waseAmathole. Kwesi sivumelwano, sizakuphela ngenyanga kaCanzibe, uLugogwana usanikwe umsebenzi wamnye eAmathole. 
ULugogwana uthi lo msebenzi mnye wawunikwa yiAmathole ibingowokulungisa imibhobho yamanzi kuCentane."	not available
politics	Abasebenzi baseNgcobo baqhankqalazela amalungelo abo	"Le yiveki yesibini izinto zime ngxi kuMasipala waseNgcobo emva kokuba abasebenzi bekhokelwa ngumbutho weSAMWU bathe babeka phantsi izixhobo zokusebenza kuba befuna kuqwalaselwe izikhalo zabo nguMphathi kaMasipala uVusumzi Phoswa. 
Okona bakukhalazelayo okuphambili kukungakhathaleleki kwabasebenzi ngabaqeshi, ukungaqeshwa ngokwesigxina kwabasebenzi, nabenziwa abasebenzi bethutyana. 
Ingxelo ithi abona baninzi abasebenzi kulo masipala ngabethutyana ukogqitha abo besigxina.  
Unobhala weSAMWU kwingingqi yaseNgcobo uMasibulele Mzuku, ethetha neli phephandaba, uthe  iyakwazi ukuba abasebenzi bethutyana behliselwe bazibone sele besebenzela kwiprojekthi yeEPWP.  
Uthi kulo masipala akukho sigxina okanye zinzo, kuba uyakwazi uzigqibela ungumphathi kuse sekusithiwa ungumqhubi weloli kuba akukho nto icacisayo ukuba umsebenzi wakho uhamba uphelele phi. 
UMzuku uthi kwiveki ephelileyo ngoMvulo bahleli phantsi bengabasebenzi bebhalela uPhoswa kuba besithi bazama isisombululo sale ngxaki sokuba bakwazi ukubuyela emsebenzini. 
“Besinethemba lokuba sakudibana eholweni sixoxe ukuza nesisombululo sinabalawuli bethu kodwa abakhange beze. Siye sagqiba ukuba masibabize bonke kuba besiyazi umlawuli uza kusixelela ukuba useza kuqala athethane nabamphetheyo. 
“Kodwa abakhange beze abo bakulawulo oluphezulu kuvele kweza iinkokheli zopolitiko ezi ziqeshe abalawuli kumasipala, nto leyo ingakhange ize nasisombululo. NgoLwesibini kule veki kuye kwaphindwa kwahlalwa phantsi kwakhona ziinkokheli zepolitiki nezeSAMWU kuzanywa isisombululo.” 
Uthi uPhoswa oko engaphumeleli kwiindibano abazibizayo kukhona azimase eyangoLwesibini kule veki. Ukuthetha noPhoswa kuphanzile. 
abongile.ginya@inl.co.za"	not available
politics	UMkomishinala omtsha wephondo	"Isikhokelo samapolisa eli phondo leMpuma Koloni siphantsi kwesikhokelo somntu ongumama kwakhona, kulandela ukutyunjwa kukaMajor-General Liziwe Ntshinga njengentloko yamapolisa ephondo.  
Iindaba zokutyunjwa kukaNtshinga zibhengezwe ngoLwesihlanu, noxa zingekadizwa ngokusesikweni.  
Oku kulandela ukufikelela esiphelweni kwesivumelwano seminyaka emihlanu salowo obesakuba nguMkomishinala wamapolisa eli phondo uLieutenant General Celiwe Binta.  
UNtshinga ungena kwesi sikhundla ethwele amava asuka nawo njengomcuphi kooKhetshe (Hawks), nanjengoko esebenze njengentloko yeli butho kumaphondo afana noMntla Koloni, Freyistata nakuzwelonke.  
Phakathi kwamatyala azigqamise ngawo uNtshinga, kusekuphandeni ngetyala lentombazanana eneminyaka emithathu uPerfect Gift Msesiwe, 3, yaseMdantsane eMonti, eyaxhwila yinkosikazi eyayincedisa kweli khaya yaseMozambique, uSindisiwe Cresentia Ntsokana, 32, kunyaka ophelileyo, emveni koko wabanga imali engange-R500 000 kubazali bentwazana. 
 Kwimpumelelo yokubhaqwa kukaNtsokana, yaba nguNtshinga ekunye negqiza lakhe becupha ngeli tyala.  
UNtsokana wagwetywa amashumi amabini engaphakathi eziseleni yinkundla yamatyala yaseMdantsane kunyaka ophelileyo."	not available
politics	Sichithiwe isicelo sikaZuma sokumisa ukuvalelwa kwakhe	"UKUNGAVALELWA kobesakuba nguMongameli weli uJacob Zuma lulwaphulomthetho kwaye nokucela ukuba inkundla imise ukubanjwa kwakhe ikwalolunye ulwaphulomthetho. 
Oku kuthethwe ligqwetha uAdvocate Tembeka Ngcukaitobi ngoLwesibini kule veki ngethuba iNkundla ePhakamileyo yaseMgungundlovu ibimamele isiphakamiso seqela lezomthetho likaZuma, elikhokelwa nguAdvocate Dali Mpofu, sokuba makumiswe ukuvalelwa kukaZuma de kubekanti isicelo sakhe sokubhena simanyelwe yinkundla yoMgaqosiseko ngoMvulo. 
Oku kuza emva kokuxovulwa kwenyewe emalunga nesigwebo sikaZuma kwiNkundla ePhakamileyo yaseMgungundlovu ngoLwesibini, apho igqwetha likaZuma, uAdvocate Mpofu, ebebanga ngelithi ukubanjwa kukaZuma kwakuba kumnyhasha amalungelo wakhe nanjengoko iNkundla yoMgaqosiseko ivumile ukumamela isibheno sakhe ngakwisigwebo. 
Ukanti yena uAdvocate Ngcukaitobi, obemele iKomishini ePhendla ukuDlakatheliswa koMbuso, uthe ukungabanjwa kukaZuma iya kuba kukukhuthazwa kweenkundla ukuba zophule umthetho. 
UNgcukaitobi uthi uZuma “sisaphulimthetho esiquqa sibuyelela, nesizithatha njengomntu ongaphezulu komthetho”. 
Isigwebo malunga nobekuxovulwa yiNkundla yaseMgungundlovu ngoLwesibini, silindeleke ukuba siwiswe ngoLwesihlanu (09 kweyeKhala). 
UZuma ugwetywe iinyanga ezilishumi elinesihlanu yiNkundla yoMgaqosiseko kulandela ukutyeshela umyalelo wenkundla. Ezinzulwini zobusuku bangoLwesithathu (07 kweyeKhala) ibilusuku lokugqibela lukaZuma lokuba abanjwe ngabasemagunyeni. 
IJacob Zuma Foundation ibhale kuTwitter wayo ngoLwesithathu isithi ukubanjwa kukaZuma ngaphandle kokuxoxwa kwetyala akukho semthethweni."	not available
politics	‘Mawuchithwe umasipala waseMnquma, kuvotwe kwakhona’-DA	"USIHLALO weDA eMpuma Koloni uVeliswa Mvenya umemelele kuMphathiswa wentsebenziswano kurhulumento nemicimbi yeenkosi uFikile Xasa ukuba angenelele kwingxubakaxaka yaseMnquma, kungenjalo uchithwe lo masipala ukwenzela ukuba kubanjwe unyulo ngokokutsha. 
 
Isiphakamiso sikaMvenya siza emva kwengxwabangxwaba eqhubeke kwindibano yeli bhunga ebibanjelwe eMsobomvu apho ooceba abathile beANC begqibe kwelokumqethula esihlalweni uSodolophu uThobeka Bikitsha bafaka uPatience Thobakazi Ntanga. 
 
Abahlali baseMnquma, abaquka nabasebenzi balo masipala, khange basamkele esi sigqibo. NgoLwesine igquba labahlali belingxange kwizakhiwo zaseMnquma livuma amagwijo achasene nolawulo lukamanejala womasipala uSindile Tantsi, abamtyhola ngokuba nguye unobangela weyantlukwano kwibhunga laseMnquma. 
 
UTantsi, obekhe wanqunyanyiswa libhunga likamasipala, ubhenele kwinkundla ephakamileyo yaseMthatha apho afumene isigunyaziso esithintela abaqhankqalazi ukuba bonakalise izixhobo zikamasipala, bathuke okanye bagrogrise amagosa aphangeleyo kamasipala.  
 
UMvenya uthe: “UMphathiswa uXasa makathabathe amanyathelo ngale nyewe, kuba iqhwalelisa ukusiwa kweenkonzo eluntwini. UTantsi ukuba uthi (unqunyanyiswe) ngokungekho semthethweni makaye kwiLocal Government Bargaining Council, afake isikhalazo.” 
 
“Ukuba uXasa uyohlulakala ekungeneleleni, mawuchithwe lo masipala kuphinde kuvotwe kwakhona,” kutsho uMvenywa. 
 
Amagosa aphuma kwi-ofisi kaXasa ebevalelene kwiingxoxo namagosa aphezulu aseMnquma ngoLwesine ezama isisombululo kwinyewe ejongene noMnquma. Iziphumo zale ndibano bezingekabhengezwa."	not available
politics	Amazwi ovelwano emva kokubhubha kobesakuba nguSodolophu	Obesakuba nguSodolophu waseKing Sabatha Dalindyebo uSiyakholwa Mlamli ubhubhile emva kokuqukuleka kumzi wakhe eMdlekeza eNgangelizwe eMthatha ngenjikalanga yangoLwesithathu. Ngokwengxelo, uMlamli uqukuleke endlini wababushwabana emva koko kwenziwa iinzame zokumsa kwisibhedlele iNelson Mandela Academic apho achazwe njengosele ebhubhile. Amazwi ovelwano ayaphokoka kwikhasi lakhe likaFacebook, nanjengoko abahlobo bengazikholelwa ezindaba.   Oku kungokuba uMlamli ugqibele ukubhala kuFacebook wakhe emini emaqanda ngoLwesithathu ebuza ngenkomfa yoonondaba ebisenziwa yiANC Youth League yaKwaZulu Natal. Kulo mbhalo wakhe, uMlamli uthe: “Inoba kuyaliwa kodwa eKZN i most [ubuninzi] yezi Cdes zikule pressser zinee nduma ngaphambili.”   Obesakuba yinkokeli kwiCope eMpuma Koloni uMbulelo Ntenjwa udlulise amazwi ovelwano, ebhala kuFacebook kaMlamli. “Ngenene ukufa yinyaniso. Indihleli le nto kaSiyakholwa Mlamli…..hay Bawo sincede singafi singalugisanga.”   Naye uMlimandlela Ndamase ukwabhale kuFacebook wakhe. “Lala ngoxolo Nobhala! De sibonane kwelizayo! Siyakholwa Mlamli#Bhayi  #Msuthu  #Mkhumbeni.”   UNobhala weANC eMpuma Koloni uOscar Mabuyane, oseMthatha ukuza kumamela ityala elimalunga nesikhokelo seANC e-OR Tambo, naye ubonakele enxunguphele ngumphanga kaMlamli. “Ekudliweni kobom sikwasekufeni yinyaniso leyo kucacile,” utshilo uMabuyane kuFacebook wakhe.   UMlamli, obenguSodolophu eKSD ukusuka ku2006 ukuya ku2011, ukhe wanguNobhala weANC eOR Tambo. Ebhubha nje ebesebenza njengegosa eliphezulu kumasipala wesithili iOR Tambo.	not available
politics	Hlawula i-R10 000 uhlale kwitafile noMphathiswa	"UMONGAMELI weANC uCyril Ramaphosa uzakube eseBuffalo City Stadium eMonti kwiveki ezayo esenza intetho yokukhumbula iminyaka elikhulu elinesithandathu yasekwayo iANC. 
Lo msitho uzakubanjwa ngomhla weshumi elinesithathu, kodwa uzakuhlakulelwa yintetho eyetyiswa ngesidlo sangokuhlwa ezakubanjelwa kwihotele i-ICC eMonti ngomhla weshumi elinesibini. 
Rhoqo ngomhla wesibhozo kweyoMqungu, iANC ibhiyozela unyaka wayo wokuzalwa, kodwa kulo nyaka lo msitho uzakubanjwa ngomhla weshumi elinesithathu. 
Umhla weshumi elinesibini, ngokuhlwa e-ICC, uzakube ingoowonokutsho, amadoda neentombi bevana ipokotho kobo busuku bokubona uMongameli omtsha weANC. 
Iitafile zesi sidlo sangokuhlwa e-ICC zihlelelwe ezompokotho zifumileyo zabafuthelwe ngemali, hayi nje imalanyana. 
Indaba-ndaba ke iqala kulowo ufuna njee isitulo etafileni eqhelekileyo, yena uyakuhlawula nje amawaka amahlanu eerandi (R5 000). 
Ukuba ufuna ukuhlala kwitafile enoMphathiswa okanye uSekela Mphathiswa uyakuhlawula amawaka alishumi eerandi (R10 000), isitulo ngasinye. 
Lowo unempokotho evumayo, futhi ezimisele ukulawula obu busuku, angayihlawula imali engange-R250 000 kwibakala lePlatinum Package kwitafile enye jwii ezakuhlala enye yeenkokeli zeANC ezikwisithandathu eziphezulu (Top 6), ze azikhethele abantu abasibhozo kwanesitatanyiswa esiviwa nguye, bahlale kuloo tafile. 
Kwibakala leGold Package, indoda okanye intombi ezivayo ingahlawula i-R200 000 ze izikhethele abantu abasibhozo kwanesitatanyiswa esiviwa yiyo kwitafile enye jwii ezakuhlala uMphathiswa okanye iNkulumbuso. 
Kwibakala leSilver, ungahlawula i-R100 000 ze uzikhethele abantu abasibhozo kwanesitatanyiswa esiviwa nguwe kwitafile enye jwii ezakuhlala uSekela Mphathiswa kazwelonke okanye uMphathiswa wephondo. 
KwiBronze Package, hlawula i-R50 000 kwitafile enye jwii ze uzikhethele abantu abasibhozo kwanezitatanyiswa ezibini. 
Igosa lezoNxibelelwano kwiANC uKhusela Sangoni, uvakalise ukuba amalungiselelo aqhuba kakuhle."	not available
politics	Ukhumbula uNgubengcuka urhulumente weMpuma Koloni	"Kuza kutyhilwa ilitye lesikhumbuzo sikaKumkani uNgubengcuka wabaThembu eClarkbury, eNgcobo, ngomso umhla wamashumi amabini anesibini kule yoMsintsi.  
Ingxelo yesebe elijongene nemidlalo nenkcubeko eMpuma Koloni, ithi eli litye lale ngonyama yabaThembu liza kutyhilwa lihambelane nomsitho wokukhumbula izinto ezililifa kweli leMpuma Koloni ngalo mhla. Kukwalindeleke ukuba kwalo mhla mnye kutyhilwe ilitye lesikhumbuzo samagorha aseNgcobo kwigadi yembali yale dolophu iNgcobo Heroes Park.  
Othethela isebe uAndile Nduna, uthi benza oku ngelinika imbeko kuNgubengcuka nakubo bonke abo bathi bazincama besebenzela uluntu. 
 “Ngenene sizakube silityhila ilitye leKumkani uNgubengcuka kunye nemifanekiso eqingqiweyo kagqirha AB Xuma kunye noWalter Sisulu,” utsho uNduna.  
Inkulumbuso yephondo leMpuma Koloni uPhumulo Masualle, nguye kanye ozakube esenza intetho ephambili kulo mcimbi. 
UKumkani uNgubengcuka nguye owanikisa ngomhlaba kwigqiza labefundisi ababephuma eLondon ngo1830 ababekhangela umhlaba befuna ukusungula iziko lemfundo, ngenxa yoko kwasungulwa isikolo saseClarkbury.  
“Isikolo saseClarkbury sivelise amagxibha kwezopolitiko afana noNelson Mandela, AB Xuma kunye nomzukulwana kaNgubengcuka uKumkani uSabatha Dalindyebo,” ucacise watsho uNduna. 
 Le mibhiyozo iza kuqala ngokuthi kutyhilwe umqingqwa welitye lika-AB Xuma noWalter Sisulu eNgcobo Heroes Park ukuze kamva kugqityelwe ngelitye likaNgubengcuka. 
 Kunyaka ophelileyo, igqiza leeNkosi zesizwe sabaThembu lityelele ingcwaba likaNgubengcuka eNgcobo emva kokuba lakhiwe yindibanisela yomasipala waseChris Hani kunye norhulumente wephondo leMpuma Koloni. Ukusukela ngonyaka ka1995 urhulumente weli wanikeza ngale nyanga yoMsintsi ukuba isetyenziswe ukunika imbeko nokukhumbula izinto ezililifa kubantu boMzantsi Afrika. Izinto ezililifa kweli ziquka amangcwaba, izakhiwo, izindlu, amakhaya wamaqhawe, iincwadi ezibhaliweyo, imizobo, iingoma nezinye ezininzi. 
Ngaphambili, ikomkhulu lamaQwathi eNgcobo laveza izikhalazo zalo ngokungaboni nkqubela malunga nokuvulwa kwegadi yamaQhawe aseNgcobo. 
Igadi yamaqhawe aseNgcobo yakhiwe ngemali eqikelelwa kwizigidi ezibini zeerandi (R2 Million)  ngentsebenziswano yorhulumente weli phondo kunye nomasipala wesithili saseChris Hani ukusukela ngonyaka ka2014."	not available
politics	‘Amasela mawaphume kuMasipala waseMnquma!’	"UMbutho iDemocratic Alliance (DA) eMpuma Koloni ufuna uchithwe uMasipala waseMnquma eGcuwa ukuze kuyiwe kunyulo lovalo-zikhewu.  
Oku kulandela emva kokuba lo mbutho ububambe umgcelele ochasene norhwaphilizo eGcuwa izolo. 
Inkokeli yeDA ephondweni, uNqaba Bhanga, uthi luyahexa ulawulo laseMnquma kwaye lo nto ibangelwa ziinkokeli “ezingamasela nezingena sakhono sokhokela”.  
UBhanga uthi nangoku kuyavakala ukuba abasebenzi basengxakini yokuba bangangarholi xa kuphela inyanga ngenxa yokuba imali irhwaphilizwe ziinkokeli zalo masipala.  
“Amasela mawaphume kuMasipala waseMnquma kuba ngawo arhwaphilize imali yaphela, nangoku kulindeleke ukuba abasebenzi bangarholi xa kuphela inyanga,” kutsho uBhanga. 
 Uthi abayifuni into yokuba uMasipala waseMnquma ufakwe phantsi kolawulo lukarhulumente wephondo njengoko uMphathiswa woomasipala, uFikile Xasa ebetshilo.  
IDA ithi ifuna achithwe qha uMasipala waseMnquma kuba kudala wabaneengxaki zokutyiwa kweemali kwakudala.  
UBhanga uthi abantu baseMnquma mabahlukane nento yokuvotela iinkokeli ezingamasela kwaye mabakhuphe i-ANC kulawulo bafake iDA yona ezakujongana neemfuno zoluntu.  
Obesamkela uxwebhu lwezikhalazo endaweni kasodolophu, uNdyebo Skhelenge, uthe ziyinyani iingxelo zokuba abasebenzi baseMnquma basengxakini yokuba bangangarholi xa kuphela inyanga.  
“Ewe, ikhona ingxaki yokuba umasipala waseMnquma awunamali yokubhatala abasebenzi kodwa ndithetha nje sizama ngandlela zonke ukulungisa lo nto,” utshilo uSkhelenge. 
 Uthe ezinye iziphakamiso ezibhalwe kuxwebhu lwezikhalazo ezifana nokuba kugcwele iinkokeli ezihlohla kwezazo izisu bazakuziqwalasela xa benendibano ukuze baphendule.  
USihlalo we-ANC kwingingi yaseMnquma, uNdoda Mesani, uthi zonke izinto ezithethwe yiDA zorhwaphilizo eMnquma zezi ziliwa yi-ANC kuba nangoku kukho amadoda azakuvela ezinkundleni zamatyala ngenxa yeethenda yeR10 million."	not available
politics	Uphuhliso lweelokishi namaphandle ngundoqo wonyulo loomasipala	"LIFIKE ladlula idabi lokugcwalisa amabala ezemidlalo nokuphosa izithembiso kuluntu kwimihlangano yamaqela ezopolitiko, iANC, iDA neEFF nangawona makhulu kweli.  
La maqela ajongene nomnqantsa wokukhuthaza abemi beli ukuba babavotele kunyulo loorhulumente boomasipala elizakubanjwa ngomhla wesithathu ka-Agasti walo nyaka.  
IDA neEFF zizingela oomasipala abambaxa abaphantsi kweANC, iNelson Mandela Bay, iGoli, neTshawane. IDA seyibachazile abagqatswa abazakuba ngoosodolophu kwaba masipala. 
 EBhayi lo mbutho watyumba usihlalo wawo nokwayinkokeli yeMpuma Koloni uAthol Trollip, eGoli watyumba usomashishini uHerman Mashaba nowazenzela igama ngokuvelisa isiqholo senwele iBlack like me, ngelixa eTshwane uthe watyumba uSolly Msimanga ongusihlalo walo mbutho kwiphondo laseRhawutini.  
Ukhongolose neEFF abakawadizi amagama oosodolophu, kwakunye nawooceba kubo bonke oomasipala.  
Isithethi seANC uZizi Kodwa uthe, “Okwangoku amaphondo alungiselela iinkomfa zoluhlu lamagama abagqatswa.”  
UMark Fredericks olitshantliziyo kubulungisa bezentlalo nongumhlohli kwiYunivesithi uyaseWalter Sisulu uthi, “Into engundoqo ethethwa ngala maqela kukuzisa uphuhliso eluntwini, lo nto ingenza umahluko omkhulu ukuba likhona iqela elinokuyiphumeza.”  
UFredericks uqhube wathi, “Xa sijonga kwisixeko saseBhayi ngamakhulukhulu abasebenzi abasebenza kwimizi-mveliso yamavili behlala ezilokishini, bakhwela kabini phambi kokuba bafike emisebenzini, uninzi lwabo bachitha amashumi amane eepesente yemivuzo yabo kwiiteksi.  
Uphuhliso kwiindawo ezihlala uluntu lingathetha ukuba abachithi mali ingaka, nexesha elininzi besendleleni, kodwa andiyiboni iANC neDA zikhokelisa lo nto, khange ke siyibone kule minyaka la maqela ekulawulo. 
 I-EFF iyaqala ukucela umngeni kulawulo loomasipala, akukho apho esinokuthi silibone khona ulawulo lwayo, sisajongile ukuba izakuqhuba njani njengorhulumente wasekuhlaleni.” UFredericks uthe iANC neDA zixhalabe kakhulu ngokwenzeka ezidolophini, nto leyo inyanzelisa uluntu ukuba lileqe ukuhlala ezidolophini.  
Uthe uphuhliso lwamaphandle neelokishi linganendima enkulu kuqoqosho lweli, nakwintlalo yoluntu. 
 “Oomasipala ngamaziko ophuhliso, kwaye luluntu ekufanele ukuba liqhuba iinkqubo zophuhliso, kodwa into esiyibonayo apha eMzantsi Afrika kukuba ibhunga likamasipala lithatha isigqibo emva koko liye eluntwini, yiyo lo nto siphinde sibone abantu betshisa ezi zinto bazenzelweyo kuba abanabhongo lokuba zizinto zabo.” utshilo uFredericks."	not available
politics	Inyamalele inkampani ibisakha izindlu eMkhonjana	"Inyamalele nemali yokwakha ingazigqibanga izindlu inkampani yokwakha iEMS eMkhonjane eLady Frere ishiya abahlali bephixana.  
Ingxelo ithi le nkampani iqale ukwakha izindlu ezingaphezu kwamakhulu amathathu kula ndawo ngonyaka ka-2014, kodwa zintathu kuphela izindlu abazakhileyo.  
Ezimbini kwezi zindlu zigqityiwe logama enye yazo ingekagqitywa. Abahlali bale ndawo bavakalelwe emva kokuba kulahleka izinto zokwakha eziquka izitena, amacango, ipali zokuxhoma nezinye izixhobo ezibalulekileyo kwindawo ezigcinwa kuzo.  
Iqikelelwa kumashumi amane ezigidi zerandi imali (R40Million) echithwe ukwenza lo msebenzi kwiilali ezine eziquka iMkhonjane, uMdibaniso nase40.  
Othethe egameli labahlali uMandimephi Mthethwa uyacacisa. “Kwa indlela eyangena ngayo le nkampani apha ayikho mthethweni, ngoku bashiye lo msebenzi ungagqitywanga, izinto zokwakha ziyathengiswa, ezinye ziyebiwa kuba babalekile,” uthethe watsho uMthethwa. 
Nephulo lokwakhiwa kwezindlu zangasese lashiywa lingagqitywanga kule ndawo ngenxa yokuxaka kobuqhophololo kwiinkokeli zasekuhlaleni. 
Le nkampani yakwa EMS izinze kwiphondo loMntla Koloni kwaye akukho bani onolwazi layo kubahlali bala ndawo kwanabo bebesebenza kuyo.  
Ingxelo ithi ezinkampani zinikwa umsebenzi zisikelwe ixesha lokwenza lo msebenzi. Imiqathango yokusebenza kwazo inyanzelisa ukuba zenze umsebenzi ngexesha elisikiweyo, zize zixelelwe xa zingahambi ngokwexesha ebekuvunyelwene ngalo, ekugqibeleni ziyagxothwa, itsho ingxelo.  
“Ziyathengiswa ezi zinto kwalapha elalini, ezinye zithuthwa ngobusuku zithengiselwa abantu bezinye indawo, sidiniwe noko ngoku,” uthethe watsho uMthethwa.  
Ngamashumi amabini ebhiliyoni zerandi (R22 Billion) imali ethe yagalelwa lisebe lokuhlaliswa koluntu kwinkqubo yokwakhiwa kwezindlu eMpuma Koloni ngonyaka mali ka-2016/17. 
 Uninzi labahlali bale ndawo bayazidinga izindlu zesibonelelo sikarhulumente ngenxa yeqondo eliphezulu kwentswelo ngqesho. 
Igosa ebelithunywe ngabahlali ukuba lisebenzisane nale nkampani lalile ukusinika igama lalo, igama le nkampani kunye nenombolo zomnxeba zenkampani. 
 Ngethuba lokwakhiwa kwezizindlu ezilali beziphantsi komasipala waseNtsika Yethu zaza kamva zatshintshelwa kumasipala waseEnoch Mgijima. 
 Umasipala wesithili saseChris Hani ngomnye kwabo basemva ngokwakhelwa kwabantu izindlu eMpuma Koloni.  
Isebe lokuhlaliswa kwabantu kweli leMpuma Koloni alifumanekanga ukwenza ilizwi ngalo mcimbi. 
– siyabulela.mqikela@inl.co.za"	not available
politics	Bakulungele ukuqubisana noqhankqalazo abezophapho	"INKAMPANI iComair, esebenza neenkampani zezophapho iKulula kwakunye neBritish Airways, ithi ikulungele ukuqubisana nogwayimbo labasebenzi bezi nkampani ebekulindeleke ukuba liqale ngokuhlwa izolo. 
Abasebenzi bezi nkampani bafumene imvume yokugwayimba emva kokuxinga kweengxoxo malunga nokwenyuswa kwemivuzo. 
Abameli babasebenzi bezi nkampani, bathi bafuna abasebenzi ukuba benyuselwe imivuzo nge-35 yeepesenti kule minyaka mithathu izayo lo gama umqeshi esithi angakwazi ukwenyusa imivuzo nge-7.5 yeepesenti kuphela. Kulapho uqale khona unomji, abasebenzi babhenela kugwayimbo. 
Inkampani iKulula, usuku nosuku, isebenzisa umzila ophakathi kwesikhululo saseMonti kwakunye ne-O.R. Tambo International eRhawutini. Le mizila isetyenziswa ekuseni nasemalanga. 
Ifuthe lolu qhankqalazo kukuba xa ufika etafileni yakwaKulula uzakufika kungekho basebenzi bokukunceda. 
Ingqonyela yakwaComair uErik Venter uthe: “Sikhuthaza abakhweli bethu ukuba basebenzise umnatha okanye iindawana zokuzinceda (self-service) ezikhoyo kwizikhululo zeenqwelo-moya.”"	not available
politics	Holomisa: Abanye babesithi siziziyatha	"UMONGAMELI weUDM uBantu Holomisa uthi iUDM ayiyi ndawo, iseza kuma gomololo kule minyaka ingamashumi amabini ezayo nangaphaya. 
Kutshanje, lo mbutho ubhiyozele iminyaka engamashumi amabini ukusukela oko wasekwayo ngonyaka ka1997. Le mibhiyozo iqhutyelwe eGallagher Estate eMidrand. 
UHolomisa uxelele amalungu alo mbutho ukuba ukukhula kweUDM kukwancede nelizwe liphela. 
“Abanye babesithi siziziyatha ngethuba siseka iUDM. Abanye, bengqina amazwi kaMongameli [Jacob] Zuma, bandixelela ukuba ubomi ngaphandle kweANC buyabanda. Kodwa umguqulelwa kukuba akushushwanga ngaphakathi kwiANC. 
“Abantu akufanelanga bayilibale eyokuba nangona nje sabaliqela lokuqala ukusekwa emva kwedemokhrasi, akhona amanye amaqela athe asekwa emva kwethu afana ne-Independent Democrats eginywe yiDA, iCOPE ekunzima kuyo kwane-AgangSA. Asizigwagwisi, kodwa sile liqela siye sabubonakalisa ubungwanzilili bethu,” utshilo uHolomisa. 
UHolomisa uthi iUDM izilungisela ukuya kunyulo luka2019 kwaye iyaqhuba neengxoxo zorhulumente wenkazathi. “Unyaka ka2019 izakuba ngunyaka onzima, akukho mathandabuzo ngalo nto. Kodwa ke kufuneka sazi ukuba urhulumente wenkazathi asiyo nto ilula, ufuna kunyamezelwane futhi sikwazi ukuthobela iimpazamo zalowo ukurhulumente wenkazathi,” kutsho uHolomisa. 
Phakathi kwezinto efuna ukuziqaqambisa iUDM ziquka: Ukukhusela uMgaqo-Siseko nokuthobela umthetho, ukukhuthaza ubulali kwaneentsika ezibangela ukuba sibumbane kwanokuvumela uluntu kuphuhliso lelizwe."	not available
politics	Igqala lomzabalazo likhunjulwa ngoogxa balo	"IYAPHOKOKA imiyalezo yovelwano kusapho legqala lomzabalazo wenkululeko yeli uDumisani Mafu.  
UMafu obesaziwa kakhulu njengoMazola usweleke ngempelaveki esiphuma kuyo. IANC eMpuma Koloni imchaze njengosihlalo walo mbutho wokuqala kweli phondo emva kokuba iANC ibuyele kweli.  
Ngexesha lomzabalazo uMazola udlale indima enkulu kwinkululeko yeli, eli khonkco lomkhosi woMkhonto Wesizwe owawusemfihlakalweni kweli, neenkokeli zeANC ezazizinze eLusaka eZambia.  
Ugxa wakhe emzabalazweni uMzoxolo Stokwe ubalule indima edlalwe nguMazola kwidabi lenkululeko yeli.  
Uthe, “Ndaqala ukudibana naye e-Angola eyinkumanda yenkampu yoMkhonto Wesizwe, saphinda sadibana eTranskei ngexesha likaOperation Vula nalapho inguye inkumanda.”  
UStokwe uphinde wamchaza njengendoda eyayithanda ukubonwabisa ngamabali oyolo ngethuba bekunye kwidabi lenkululeko besebenza emfihlakalweni.  
Uqhube wathi, “Ngethamsanqa siphinde sasebenza kunye kukhuseleko lombutho weANC emva kokuba sibuyele ngaphakathi kweli. Sakhe salahlekwa ngubawo uMandela elalini, samkhangela, ukulahleka kwenkokeli iphantsi kokhuseleko lwenu yayiyinto embi kakhulu.” 
 Inkokeli yeUDM uBantu Holomisa umchaze njengenkokeli eyayihlakaniphile, ezinikele emzabalazweni wenkululeko yeli. Kumyalezo awubhekise kolu sapho uHolomisa uthe, “Akukho mntu unokulithatha kuni ihlaba enilivayo, ngaphandle koMdali obesinike uMazola waphinda wamthatha.”  
OkaHolomisa uthe isikhewu esishiywe nguMazola kwipolitiki yeli sikhulu kwaye ngumceli mngeni ukusivala."	not available
politics	Irhwaphiliza izinto zabahlali iNkosi	"Utyholwa ngokuthathela kuye oogandaganda, oomatshini bokuthunga nezinye izixhobo zabahlali ezisuka kurhulumente uNkosi Ngubesizwe Bacela waseXhorha. 
Ingxelo yabahlali ithi sele kuyiminyaka engamashumi amabini ezi zixhobo zathunyelwayo ngurhulumente ukuba zincede abahlali belali zaseKwenxurha ukuba baziphilise. 
UFeziwe Bacela oyinkokheli yabahlali baseKwenxurha uthi abantu bayayoyika le Nkosi kuba igweba ngokungenalusini nabani oveza amanyundululu wayo.  
“Ezi zinto sizifunayo zezethu zafikela phaya komkhulu ngonyaka ka1999, ziquka amatanki, oogondanganda, oomatshini bokuthunga, oomatshini bokwenza izitena neengubo ebezisuka kuNkosi uZwelivelile Mandela,” uthethe watsho uBacela. 
 Ngenxa yokuyoyika le Nkosi, abahlali bagqibe iminyaka engamashumi amabini beceba ukuyibuza ngezi zixhobo zokusebenza.  
“INkosi ilawula yodwa, ithathe izigqibo eziphilisa abantu kabuhlungu, isebenza nomntu ongusibonda welali. 
Omnye wabahlali uSikholiwe Maqukanya umemelela ukuba urhulumente angenelele ukusombulula le ngxaki.  
“Besimcelile umhlekazi ukuba eze entlanganisweni yabahlali eze kusiphendula ngale ngxaki, kodwa usixelele ukuba akanakuza kubamba indibano esigangeni,” utsho uMaqukanya. 
Abahlali bathi oku kungabangela ukuba kuqhutywe uqhankqalazo olunokungalawuleki ngabahlali.  
ULunga Nopati uthi abahlali abavani ngenxa yale Nkosi eduba impilo yesizwe sayo.  
“Uyasithelekisa ngokuthi anikise ngesiza komnye, aze aphinde kwayena athathe eso siza asinike omnye umntu, abantu abavani ngenxa yakhe, abantu badliwa imidliwo yeenkomo xa bethe abavana naye ngokuthile, sicela uncedo,” utshilo uNopati. 
Le Nkosi ityholwa ukuba ithathele kuyo izixhobo ebekumele ukuba zithengiselwe abahlali emva kokuvalwa kweziko ebelisenza umbane kule ndawo. 
“Wathathela kuye zonke izixhobo ezazishiyeke emva kokuba kugqitywe ukufakwa kombane apha, kwakumele ukuba ezo zinto zithengiselwe wonke umntu ofuna ukuthenga,” utshilo uNopati. 
Ukanti uNkosi uNgubesizwe Bacela akafumanekanga ukuphendula kwezi zityholo, kodwa usibonda welali yakhe ohlala kwigqiza lakhe uZwelichumile Bacela unolwazi ngezi zityholo. 
 “Zikhona ezi zinto zixelwa ngabahlali, zafikela apha komkhulu kuba ngumsebenzi wekomkhulu ukwamkela izinto ezize esizweni, ngoobani bona aba bakhalaza kuni ngale nto, baphazamisa iinkqubo zokuphuhla kwabantu,” watsho uXasa."	not available
politics	Ubanjiwe, kodwa babulewe yintoni abantwana Enyobeni?	"Ulutsha lweANC kwingingqi iDr WB Rubusana luthi luyakwamkela ukubanjwa komnikazi wendawo yentselo iEnyobeni eseScenery Park eMonti ekunye nabasebenzi bakhe ababini. Kodwa olu lutsha ngoku luthi  abakufunayo kukuba kukhawuleziswe uphando malunga noko kwathi kwabulala aba bantwana bayi21 kule ndawo ngomhla wama26 kwinyanga ephelileyo. 
Oku kuza emva kokuba umnikazi weEnyobeni (52) kwakunye nabasebenzi bakhe ababini abaphakathi kweminyaka engama33 kwakunye nama34 bathe babanjwa emva kwemini ngoLwesibini kule veki. 
Lo mnikazi wale ndawo yentselo ujongene nezityholo zokuthengisela abantwana abangaphantsi kweminyaka eyi18 kwanokudelela imithetho nemiqathango yequmrhu lotywala uLiqour Board. 
Ngokwengxelo ephuma kuBrigadier Tembinkosi Kinana, lo mnikazi uza kuvela kwinyanga ezayo umhla we19 kwinkundla yamatyala eMonti. 
UKinana uthi abasebenzi bakhe ababini abanjwe nabo banikwe ithuba lokuba bahlawule amawaka amabini (R2000) umntu emnye kungenjalo ukuba bayoyisakala ukuwahlawula baza kuvela enkundleni nomphathi wabo nge19. 
Kule ndawo yentselo kwabhubha abantwana abangama21 uninzi bengaphantsi kweminyaka elishumi elinesibhozo, bebhubhela ngaphakathi Enyobeni ekuzeni kusa ngomhla wama26 kwinyanga ephelileyo. 
Aba bantwana bangcwatywe ngurhulumente ngoLwesithathu kwiveki ephelileyo kwibala lezemidlalo eScenery Park. 
UMkomishinala wamaPolisa ePhondo uNjengele Nomthetheli Mene, ukuncomile ukubanjwa kwabarhanelekayo. 
Iziphumo ezibangele kubhubhe abantwana azikaphumi nanjengoko kusenziwa uvavanyo eKapa, kwaye iintsapho ziza kwaziswa ngokukhawuleza. 
Olu lutsha lweDR WB. Rubusana luthi luza kube lusenkundleni ngolu suku."	not available
politics	Kutyhilwe ilitye elinika imbeko amakhosikazi eMpuma Koloni	"Inkulumbuso yeMpuma Koloni uPhumulo Masualle utyhile ngokusesikweni ityile lesikhumbuzo eliqulathe amagama wamakhosikazi awathatha inxaxheba kumalinge okuphelisa inkqubo yamapasi ngo1956 kumbindi wedolophu yaseKomani. Lamakhosikazi enza imbali kwihlabathi ngokuthi abambe umngcelele woqhankqalazo osingise kwizakhiwo zomdibaniso ePitoli, kwinkulumbuso yelo xesha uJG Strydom. 
OkaMasualle uthe, “Senze uphando safumana ukuba apha eKomani akhona amakhosikazi awayinxalenye yoluhambo olwalusingise ePitoli besiya kuthatha inxaxheba kolo qhankqalazo lango1956. Omnye wabo mama ukhona apha.” Eli litye lakhiwe kanye kumbindi wedolophu, lingenelela kwimbali etyebileyo yaseKomani. Lamakhosikazi ayephuma kwiidolophu ezahlukileyo ezingqonge iKomani, adibana khona ezilungiselela ukuya kuthatha inxaxheba koloqhankqalazo lwembali. “Sityhila eli litye sinika imbeko sikwagcina elibali lityebe kangaka elathi laba negalelo elimandla kwinguqu zokukhululwa kwabantu boMzantsi Afrika,”ucacise watsho uMasualle. 
 Kweli litye kubhalwe amakhosikazi ambalwa awathi athatha inxaxheba koluqhankqalazo, logama amanye agama kusalindeleke ukuba afakwe ekupheleni kwalonyaka. “Ikhona inkqubo elandelwayo ezama ukufumana onke amagama waba mama basafumanekayo ukuze nawo abhalwe kwelilitye. Sikhethe lendawo yase Komani, nangona besinokulisa eli litye nakwenye indawo,”uvale ngelo okaMasualle.  
URosebela Joyi ongomnye womama ababekhona ngalomini ngethuba uloliwe eshiya isikhululo esingise ePitoli ubalule amava akhe esithi, ”Sasibancinci abanye bethu ababethathe inxaxheba koloqhankqalazo, kodwa okwasivuyisa ngamandla kukuzibona sigaleleka kwezo zakhiwo zakomkhulu ePitoli sigqithisa umyalezo nezikhalazo zethu kulo rhulumente.” Uthi kubuhlungu ukubona imeko ezigqubayo kwimibutho eyayisilwela inkululeko.”Sibuhlungu kakhulu kukubona abantwana nabazukulwa bethu bengathi bafuna ukusiphindisa emva apho besisuka khona,”ukhalaze ngelitshoyo uJoyi."	not available
politics	Umzabalazo wenkululeko nomhobe wesizwe	"Ngale nyanga yokukhunjulwa kwamafa sithi makhe sikhumbuze imbali ngengoma kaSontonga.  
UWelcome Ncita: Imbethi manqindi yaseMdantsane egama linguWelcome Ncita, umfo wakwaHlongwane, xa yayidlala kwaSirayeli umlo wenjinga yehlabathi i-International Boxing Federation Super Bantam Title noFabrice Benichon ngomhla we-10 eyoKwindla 1990 kuthiwa akuzange kuvunywe mhobe wasizwe, yaba ngathi akuliwa intshinga yehlabathi. 
 Isizathu kukuba abalawuli bakhe abazange bavume avunyelwe umhobe * ‘Die Stem’ owawuluphawu lwengcinezelo yabantu abaMnyama boMzantsi Afrika.  
Lo mlo wawuqulunqwe nguRodney Berman noCedrick Kushner. Kuthiwa umqeqeshi wakhe uMnu. Mzimasi Mnguni wamshiya apho kwaSirayeli eleqa ekhaya ukutshiswa kwamashishini akhe ngethuba lobhukuqo eCiskei.  
Kodwa kwathi ngethuba wayekhusela intshinga yakhe kuGeraldo Lopez wasePanama kwilizwe laseItaly e-Aosta, ngomhla wama-29 kweyoMsintsi 1990, kwenzeka imbali ngokuthi umqeqeshi wakhe anyanzelise ukuba imbethi-manqindi yakhe uWelcome Ncitha avunyelwe uNkosi Sikelel’iAfrika. 
 Ngelo xesha umhobe wesizwe ovunyiweyo ngokusemthethweni eMzantsi Afrika yayingu ‘Die Stem’. Kwelinye icala imbethi-manqindi yomntu oMhlophe yaseMzantsi Afrika eyayiza kulwa kwakuloo tumente inye yase-Italy, uBrian Mitchell owayeza kukhusela intshinga yakhe kuFrankei Mitchell waseMelika yena wavunyelwa umhobe owahlukileyo kowavunyelwa imbethi-manqindi entsundu enguWelcome Ncitha.  
Xa engena eqongeni uBrian Mitchell wahlatyelelwa umhobe wesiBhulu othi, ‘Die Stem van Suid Afrika’. Le nto yayibonisa uthanda olukhoyo phakathi komntu oMhlophe nomntu oNtsundu waseMzantsi Afrika.  
Olu yayiluphawu olwalubonisa ukuba nangona imibutho yezopolitiko yaseMzantsi Afrika yayikhululwe, namabanjwa ezopolitiko afana noGqirha Nelson Mandela ekhululwe, eMzantsi Afrika lwalungekalawuli uxolo phakathi kweentlanga. Ukwenzeka kwesi siganeko sokuvunywa kwemihobe emibini kuyangqinwa yintatheli egama linguMxolisi Ntshuca eyayibhalela iphephandaba ‘Imvo ZabaNtsundu’, eyathi ngowe-1990 yakhupha inqaku elithi, ‘Nkosi Sikelel’ i-Afrika Played on Italian TV’.  
UPiet Goosen: UPiet Goosen wayengunozakuzaku waseMzantsi Afrika kwiphandle laseCiskei, wacela abantu ababevuma iingoma zetoyitoyi ukuba bakhe bathi xha ngazo khe bavume le ngoma yesizwe uNkosi Sikelel’iAfrika. Into edala umdla kwesi sicelo kukuba senziwa kwiminyaka emibini phambi kokuba uMzantsi Afrika Omtsha usekwe, kudityaniswe umhobe uNkosi Sikelel’ iAfrika nowesiBhulu ongu ‘Die Stem’.  
Iphephandaba, ‘Imvo ZabaNtsundu’ kweyeDwarha ngomhla we-15, 1992 lahambisa lathi: “EQONCE: Unozakuzaku oMhlophe woMzantsi Afrika omi eCiskei ucele isiqhu sabaqhankqalazi ukuba bacule umhobe wesizwe uNkosi Sikelel’iAfrika.  
Oku kwenzeke ngethuba lomngcelele obuqhankqalazela ukuvulwa kwepalamente nobubanjwe, apha kutsha nje. UMnu. Piet Goosen unozakuzaku usenze esi sicelo emva kokwamkela uxwebhu lezikhalazo alinikwe nguMongameli wombutho iCOSATU uMnu. John Gomomo.  
Ngenene bethu uMnu. Goosen umculelwe uNkosi Sikelel’iAfrika wabonakala naye eshukumisa imilebe emcula. Esi sicelo sikaMnu. Goosen sibe ngundabamlonyeni kuba sivele kungekudala emva kwamadabi eentetho ebekho phakathi kwabaMnyama nabaMhlophe kweli lizwe malunga nomhobe wesizwe. AbaMhlophe bafuna ukubambelela kumhobe wesiBhulu othi, “Die Stem” ngeli thuba abaMnyama bebethelela ukusetyenziswa kukaNkosi Sikelel’iAfrika.  
Lo mngcelele ubungomnye nje wemingcelele eliqela eqhubeke kweli lizwe ngethuba lokuvulwa kwepalamente eKapa kutsha nje.”  
UBhishophu Desmond Tutu: Iphephandaba laseQonce ‘Imvo ZabaNtsundu’ lomhla wama-21 kweyoMnga 1984 lakhupha inqaku elithi, “Kuculwe Awenkululeko Kwitheko likaTutu,” apho siboniswa ukuvunywa komhobe obhalwe nguSontonga ngethuba elalinzima lokucinezelwa komntu oMnyama nguRhulumente wabaMhlophe owawukhokelwa ngamaNashinale:  
“E-OSLO: Itheko lokwamkeliswa kukaBhishophu Desmond Tutu (53) imbasa nebhaso likaNobel Peace Prize kweli komkhulu likhe laphazamiseka ngesoyikiso esenziwe ngumntu ongaziwayo igama lakhe, esithi kukho ibhombo etyaliweyo kwiholo ebeliza kubanjelwa kuyo, lo mfo walitsho nexesha eya kuthi iqhushumbe ngalo.  
Kuphunyiwe kwiholokazi apho belibanjelwe khona eli theko ibandla likhokhelwe yikumkani yaseNorway * -Olav wesiHlanu laqhutywa kwiholo yeDyunivesithi engekude apho. Kambe ke kuthe kanti itshijolo elo eloyikise ngokutsala umnxeba, lithetha amampunge. 
 Umsebenzi uhambe kakuhle. Zawa iintetho apho umcimbi uphakamile kutsholozwa ngabaxhasi boMthanjiswa lo kuculwa iingoma zenkululeko ngabantu abalinganiselwa ewakeni. Le kwayala kaBishop Tutu ebixubene nosapho lwakhe iyivale imihobe leyo ngomhobe wesizwe *  “Nkosi Sikelel’iAfrika”. 
 Intetho yonikezelo lwembasa yenziwe nguSihlalo weNobel Committee, iqumrhu elijongene nalo msebenzi owenziwa ngomhla we-10 kweyoMnga minyaka, uMnu. Egil Aarvik. Kudlwabevu lwentetho yakhe ebekhwela edilika kwinkqubo yeloMzantsi Afrika ebandlulula indlu eMnyama kwezinye iintlanga zeli.  
Uthe uBhishop Tutu usisibane esizama ukuguqula le ndlela ikhohlakeleyo ngemigudu nenkqubo yoxolo ekubeni indlela esitshisa ngayo isitrophu sengcinezelo abantu kufanele ukuba sekukudala bazama ukuzikhulula ngezigalo. Kubantu abangama-70 asele belixhamle eli wonga emhlabeni jikelele ukusukela kunyaka wokusungulwa kwalo, uBishop Tutu ngowesibini kweli loMzantsi Afrika.  
Wandulelwa nguNkosi Albert Luthuli owayenguMongameli weAfrican National Congress eseyavalwa umlomo ngumthetho weli kwiminyaka engama-23 eyadlulayo.  
Ingxowa-mali yasungulwa ngumfi uAlfred Nobel waseSweden nomqambi wesiqhushumbisi sedamanethi owathi kwilifa lakhe awayolela into yokuba lijongane namaqhawe asebenzela uxolo emhlabeni. Kweyakhe intetho, uBishop Tutu uthe eli wonga akalithabathi ngokuba lelakhe yedwa koko lenzelwe bonke abathanda uxolo nobulungisa.  
Uthe abantu abangazange bavuyisane naye ngalo nguRhulumente weloMzantsi Afrika nowaseRussia. Uhambise wathi eli wonga liya kuvuselela ithemba kwizifuba zezigidi ngezigidi zabantu abaMnyama abaphansti kwengcinezelo.”"	not available
politics	Uceba utyholwa ngokutshisa ikhaya	"Abahlali baseMizizi eMbizana kwaWadi 20, batyhola uceba wabo uMlungisi Manyathela ngokutshisa ikhaya lakwaMpofane emva kokuba lufumene uncedo lokutya kumbutho iAbahlali baseMijondolo.  
Oyinkokheli yalo mbutho uNtsikelelo Mathumbu uthi bagqithise ukutya kweli khaya njengesiqhelo emva kokuqaphela ukuba kulala kungatyiwanga kweli khaya.  
“Kubekho ukungavani phakathi kwethu noceba emva kokuba evile ukuba siza kusa ukutya kwela khaya, namanye amakhaya amabini, besingaqali ukwenza oku,” ucacise watsho uMathumbu. 
Uthi bakugqithisile ukutya ngomhla wesithandathu, kwaza kwasa kutshile ngomhla wesixhenxe.  
“Eyona nto ayithethayo uthi ngumsebenzi wakhe ukunceda abantu,  masahlukane nokwenza umsebenzi wakhe, esifungela nokusifungela,” utsho uMathumbu.  
Ukanti ilungu losapho lakwaMpofane, uNandipha Mpofane, uthi ngenene barhanela unyawo lwemfene kuko konke oku. 
“Ngorhatya umntwana ebethunywe kwenye indlu, ubuye ebaleka esithi ufike kuvulwe ucango. Ngumona wokuba sinikwe oku kutya ngulo mbutho waBahlali baseMijondolo unobangela walo mlilo,” utshilo uMpofane. 
Olu sapho lolunye lwamakhaya asokolayo kule ndawo yakwaWadi 20. 
 “Le ndlu sihlala kuyo siyibolekwe emva kokuba sadilikelwa likhaya kunyaka ophelileyo, akukho ncedo sakhe salufumana kuceba noogxa bakhe, asinakungaluthathi ke uncedo,” utshilo uMpofane. 
Ingxelo ithi kulalwa kungatyiwanga kweli khaya lakwaMpofane. 
Amanye amakhaya amabini ebefumene oku kutya awachatshazelwanga ngulo mlilo otshise iimpahla ebizezokugqibela kweli khaya.  
“Kutshe iibhedi, iimpahla zokunxiba, izazisi zethu, iziqinisekiso zokuzalwa zabantwana,” utshilo uMpofane.  
Ukanti umhlali ongavumanga negama lakhe uthi nguceba wale ndawo ophambili ukuchasa imisebenzi wokuncedwa kwabantu.  
“Nguceba otshise kwela khaya, ebengafuni kwale yokuba sigqithise oku kukutya kuba aba bantu kudala belinde uncedo lwakhe. Sihleli ngokoyika kuba akufuneki mntu uchase yena,” utshilo umhlali.  
Ongumphathi wesikhululo samapolisa aseMzamba uNjengele Devan John uqinisekise ukuba ngenene kukho uphando oluqhutywa ngamapolisa esa sikhululo.  
“Ndingatsho ukuba ngenene kukho uphando oluqhutywayo, ngenxa yesiganeko esixeliweyo sokutshiswa komzi othile kwaWadi 20, akukho nto ingako sinokuyithetha ke okwangoku,” utshilo. 
 Ngaphambili, uceba lo uxelele eli phephandaba ukuba akayazi into efunwa ngumbutho waBahlali baseMijondolo kuye.  
“UMathumbu lo ukhokele lo mbutho akahlali nalapha kule wadi, uhamba esithi ukhokele abantu ethetha ngabantu abathathu, ulahlekisa abantu lo mntu,” watsho uManyathela.  
Akafumanekanga kwesi isihlandlo ukuziphendulela kwizityholo zokutshiswa kwekhaya lakwaMpofane. 
Ukanti usodolophu waseMbizana uDaniswa Mafumbatha uthi akazani nazo izityholo zokuba uceba wakhe utshise ikhaya lakwaMpofane.  
“Amapolisa awuphethe lo mcimbi ngoko ke akumele ukuba senze izityholo ezinje ngezi. Iqhelekile kubantu bakuthi ukuba batyhole umntu xa kukho ingxaki ngenxa yokungavani kwabo nomntu lowo. Masilinde amapolisa ayaqhuba nophando lwawo,” utshilo uMafumbatha. 
Uthi akukho nkokheli enjengoceba enokutshisa abantu ebakhokeleyo."	not available
politics	Badutyulwe babhubha ooceba ababini beANC	"Umbutho olawulayo iANC, ukholelwa ukuba ooceba beANC kuwadi 43 ababini abadutyulwe babhubha eNelson Mandela Bay, uAndile Andries, 45,  kwakunye noLubabalo Keso, 41,  ukubulawa kwabo akunanto yakwenza nenkomfa eza kubanjwa kule mpelaveki eMonti. 
Aba badutyulwe ngoMvulo emin’ emaqanda kule veki kwilokishi yakwaNobuhle eGqeberha. Bebephuma endlini kaAndries besiya phandle ngethuba bedutyulwa ngabantu abakhwele kwiQuantam neye yabaleka emva koko. Esi sibini siye sabhubha ngoko nangoko kwindawo leyo yexhwayelo. 
Unobhala wengingqi yaseNelson Mandela Bay, uLuyolo Nqakula, udlulise amazwi ovelwano kusapho lwamaxhoba nakwabanye oogxa babo beANC. Uthi abenze oku babafuna bebanjiwe  kwaye batshutshiswe. Uthi oku akunanto yakwenza nenkomfa ekujongwe kuyo kule mpela veki. 
Esi sehlo sokuhlaselwa kooceba eNelson Madela Bay ayisesokuqala kulo nyaka nanjengoko kwinyanga ezidlulileyo kudutyulwe kwabulawa uceba waseNelson Mandela Bay uMzwandile Booi  esemotweni yakhe. 
UBrigadier Tembinkosi Kinana, uthi unobangela wokuhlaselwa kwaba babuleweyo awukaziwa, amapolisa asaphanda kwaye bekungekabanjwa mntu. UKinana ukwabongoza kuluntu luncedisane namapolisa malunga noku kwaye luza kukhuseleka, kungenjalo lutsalele ku08600 10111. 
Inkomfa yeANC yeli Phondo kulindeleke ukuba ibanjelwe eICC eQuigney eMonti ukuqala ngoLwesihlanu ukuya ngeCawa (6-9)."	not available
politics	Isilumkiso samanzi kubantu baseGcuwa	"UMASIPALA weSithili iAmathole ulumkise ngelithi imibhobho yamanzi eGcuwa iza koma kroqo ukuba imvula eyoneleyo ayinanga kwezi ntsuku zilithoba zizayo. 
  
  
Oku kungenxa yokuba amadama waseGcuwa aphelelwe ngamanzi, sitshilo isithethi sikaMasipala waseAmathole uNoni Madikizela-Vuso. 
  
  
UMadikizela-Vuso uthi isicwangciso esenziwa ngumasipala kukunika umthamo kumanzi aphantsi komhlaba (borehole) afunxwa eTeko Kona kuCentane naseGolf Course eGcuwa, noxa nje ezi ndawo zingenovelisa amanzi awoneleyo. 
  
  
Amanzi afunxwa eTeko Kona naseGolf Course avelisa iilitha ezizigidi ezimbini ngosuku. Imfuno yabantu bezi ndawo ziilitha ezizigidi ezilishumi elinesine ngosuku, utshilo uMadikizela-Vuso. 
  
  
“UMasipala uza kukhupha iitrakhi zamanzi ziwase kumatanki abekwe kwiindawo zaseGcuwa. UMasipala usaqhuba nokucela uluntu ukuba luwasebenzise ngononophelo la manzi anqongopheleyo,” utshilo uMadikizela-Vuso."	not available
politics	Balambile abafundi baseMbhashe	"ZINGAPHAYA kwamashumi amathathu iinqununu zesekethe yaseMbhashe ezithe zagaleleka kumagumbi esithili sezemfundo eDutywa. Ezi nqununu ziyokugqithisa uxwebhu lezikhalazo malunga nabantwana bezikolo abangasatyiyo. Zingaphaya kwekhulu, phantse yonke iDutywa izikolo ezigqibele phambi kwekhefu lePasika ukufumana ukutya. 
Inqununu yezinye zezikolo ebezikulo mngcelele woxolo ubusingise kweli sebe, nguLitha Apleni wesikolo samabanga aphantsi iNokatana eDutywa uthi, bayalamba abantwana kuba sele beqhele ukutya esikolweni nto leyo ibenza bangaqhubi kakuhle nasesikolweni: “Kaloku sele beqhele ukutya ezikolweni abantwana abanye babo bayancedakala kuba akukho emva ekhaya uncedakala kukutya apha esikolweni omnye aphinde azokutya ngengomso apha esikolweni bayabethakala, kungoko sigqibe ekubeni masiphakame singabaphathi bezikolo ezichaphazelekileyo sizokusabela,” utshilo uApleni. 
Ezi nqununu zithi, ziphendulekile nangona zingalinikwanga ixesha kwanosuku apho ekuzakuthi kufike ngayo imali ezakuthi ithenge ukutya kwabantwana. Iingxelo zithi isebe lithe, imali izakubuya ifakwe kuba kusalungiswa uluhlu.  
Izikolo ziye zinikwe imali lisebe nalapho ziye zizithengele ngokwazo ukutya ezivenkileni. 
Isithethi sesebe lezemfundo kweli phondo leMpuma Koloni uMali Mtima uthi, imali bekulindeleke ukuba ingene kwiibhanki zezikolo izolo."	not available
politics	UMabuyane unexhala lokuba izaphulimthetho zokwenyani zingaphuncula ngenxa kaMkhwebane	"INKULUBAPHATHISWA yaseMpuma Koloni uOscar Mabuyane unexhala lokuba izaphulimthetho zokwenyani ezibe imali yabarhafi zingaphuncula emthethweni ngenxa “yokungagqibeleli” kukaMkhuseli woLuntu uAdv Busisiwe Mkhwebane. 
Oku kuthethwe ngomele uMabuyane, uAdv Tembeka Ngcukaitobi SC, kwinkundla ephakamileyo eBhisho ngentsasa yangoLwesibini ngethuba kumanyelwe isicelo sikaMabuyane noMphathiswa wemiSebenzi yoLuntu uBabalo Madikizela, abebefuna ukuba kunqunyanyiswe ukuthatyathelwa amanyathelo ngakubo ngabasemagunyeni emva kwezindululo eziqulathwe kwingxelo kaMkhwebane. 
Ingxelo kaMkhwebane ifumanise ukuba uMabuyane noMadikizela baxhamla “ngokungafanelekanga” kwimali yabarhafi yomasipala waseMbizana apho uMabuyane, ngokwengxelo kaMkhwebane, waxhamla iR450 000 ze uMadikizela waxhamla iR350 000. Esi sibini siyakuphika oku, besithi babenesivumelwano sokubolekana imali nalapho uMabuyane sele wayihlawula lo R450 000 wayeyiboleke kuMadikizela. 
Enkundleni, uNgcukaitobi uthe: “Xa kukho into engahambi kakuhle mayelana nemali yabarhafi, wonke ubani kufuneka axhalabe. Ingxaki emandla, kukuba uMkhuseli woLuntu ubonakalise ukungagqibeleli kwanokuba neenjongo ezingaqondakaliyo, yiyo le nto kubalulekile ukuba uhlolwe nangakumbi umsebenzi owenziwa yiOfisi yoMkhuseli woLuntu.” 
UNgcukaitobi uthi umntu okwibakala lala msebenzi kaMkhwebane ufanele ukuba ngumntu okwizinga lejaji 
“Yhiyo lo nto umntu okwesa sikhundla kufuneka aqamele ngeentsika zomthetho. Ingxaki apha kukuba izaphulimthetho zokwenyani zingaphuncula emthethweni xa zithe zaba imali yabarhafi ngenxa yokungagqibeleli kukaMkhuseli woLuntu. Leyo yeyona nto exhalabise kakhulu endimmeleyo (Mabuyane),” utshilo uNgcukaitobi. 
UJaji Rossan Kruger unqwale intloko kwisiphakamiso sabammeli bakaMabuyane noMadikizela sokuba makunqunyanyiswe ukuthatyathelwa amanyathelo ngakwesi sibini de kubekanti kumanyelwe isicelo sokuba ichithwe ngokupheleleyo le ngxelo kaMkhwebane. 
UMkhwebane akakhange asiphikise isigaba sokuqala sesicelo senkundla sokunqunyanyiswa kwezindululo zokuba makuthatyathwe amanyathelo ngakuMabuyane noMadikizela, utshilo osisithethi seOfisi woMkhuseli woLuntu, uOupa Segalwe. 
USegalwe uthi xa kufika isigaba sesibini senkqubo yenkundla baza kusiphikisa isicelo sikaMabuyane noMadikizela sokuba mayichithwe ngokupheleleyo le ngxelo."	not available
politics	Kuzakuqhuma uthuli kwiyunivesithi zeli	"IMIBUTHO yabafundi kwiiyunivesithi zeli iqhuba intlanganiso ngelizama ukufumana inkxaso yabafundi ekuchaseni isigqibo sesebe lemfundo ephakamileyo esithi ingenyuka intlawulo yokufunda kula maziko.  
Ibhunga labafundi kwiyunivesithi yaseFort Hare eMonti libambe indibano emva kwemini izolo ngelikhangela indlela ebheka phambili. Othethe egameni labafundi uAhlumile Mafu uthi balungiselela ukuthatha isigqibo sokwenza imigushuzo ebonakalisa ukuchasa kwabo esisigiqibo.  
“Sizakubamba indibano yebhunga labafundi ukuze ngomso umhla wamashumi amabini sibambe indibano nabafundi bonke,kube besithe sifuna kupheliswe intlawulo eziyunivesithi,” utshilo uMafu. 
 Oku kuza emva kokuba umphathiswa wemfundo ephakamileyo uBlade Nzimande exelele ilizwe loMzantsi Afrika ukuba iiyunivesithi zeli zinenkululeko yokunyusa lemali kodwa ingegqithi kwipesenti ezisibhozo ekhulwini. Abafundi kwiyunivesithi yaseKapa sebebonise ukuchasana nesi sigqibo seli sebe. 
 Ukanti umbutho weYoung Communist League uvakalise inkxaso yawo kwisigqibo sabafundi ingakumbi kweli leMpuma Koloni.Othethe egameni lalendibanisela yeSasco neYCL uMoyisi Ngozi uthi abakwamnkeli ukuba banganikwa imfundo esimahla abafundi. 
“Imfundo esimahla ayimele ukuba ilinde kumele ukuba sinikwe imfundo esimahla ngoku hayi ngelinye ixesha, utsho uNgozi. 
Uthi bazakuqhuba indibano bezakugqiba ngekamva labafundi namhlanje umhla wamashumi amabini kulenyanga yoMsintsi."	not available
politics	Kuphethulwa isoyi eMbhashe namhlanje	"Umphathiswa wezendlela kweli phondo leMpuma Koloni, uThandiswa Marawu, uzakube ephethula isoyi ngale ntsasa, apho kuzakuthi kwakhiwe khona indlela uDR08046, ndlela leyo iya kwidolophu yakuGatyana ephantsi komasipala waseMbhashe.  
Oku kwakudizwe ngulo mphathiswa kwintetho yakhe yobume bezimali ukuba, kuzakukhawuleziswa kulungiswe iindlela ingakumbi eziya ezikolweni kwakunye neeKliniki.  
Oku kuza kuthi konyuse noqoqosho loosomashishini bala mmandla, kuthobe nezinga leengozi eziliqela ezithe zenzeka kwezandlela.  
Oku kuzakuthi kuphucule neendlela ezikwiidolophu ezinendlela yegrabile.  
Oku kuzakuthi kuthathe inyanga ezili-18 kwaye imali ebekelwe bucala yi-R88 751.67."	not available
politics	Obambele njengomanejala eMnquma unikwe uxanduva efika	"UThemba Hani obambele njengomanejala kuMasipala waseMnquma, eGcuwa, sele enikwe uxanduva efika libhunga lokuba enze uphando malunga nokusetyenziswa kwezimali kwiinyanga ezintandathu ezidlulileyo. 
UHani ufike ngomhla weshumi elinesixhenxe kule nyanga, ethunyelwe ngumphathiswa worhulumento nentsebenziswano kweli phondo, uFikile Xasa, ngenjongo zokuba azokuncedisana noMasipala kulawulo. 
Ubambela emva kokuba kusweleke obenguManejala woMasipala nobenqunyanyisiwe, uSindile Tantsi kwingozi yemoto kwiiveki ezibalekayo ezidlulileyo. 
Imibutho equka i-United Democratic Movement, iCongress of the People kunye neDemocratic Alliance, ikwamkele ukuthunyelwa kukaMnu Hani ukuze azokuncedisa uMasipala waseMnquma obusoloko ungundaba- mlonyeni ngenxa yolawulo olugwenxa kwade kwabanjwa nobesakuba nguManejala walo Masipala uSindile Tantsi, malunga nezityholo zorhwaphilizo, ubuqhophololo kunye nokwehlisa ngomlenze izigidi ngezigidi zeerandi ekunye nosomashishini waseGcuwa, uSive Nombembe. 
Inkokheli yombutho we-UDM ngaphakathi ebhungeni, uZama Mqolo, uthi ngexesha efika uMnumzana uHani bavumelene kwelokuba aqale enze uphando malunga neenyanga ezintandathu uTantsi ebengekho, ajonge ukuba uMasipala ebeyisebenzisa njani imali. 
Ukutsho oku emva kokuba uSodolophu woMasipala waseMnquma uThobeka Bikitsha othule intetho yakhe yobume boMasipala eMsobomvu ngoLwesibini. 
“Ndiyakrokra ukuba kubekhona ukungasetyenziswa kwemali kakuhle nangexesha uTantsi enqunyanyisiwe, nto leyo eyenze ukuba sithi kuManejala obambeleyo, uMnu uHani, makaphande ngokukhawulezisa ngaphambi kokuba asebenze nathi,”  utshilo uMqolo. 
Uthi lonke ibhunga livumile ukuba kwenziwe uphando emva koko kuze ingxelo ngaphambili. 
Inkokheli yeCope uMbasa Ntongana, uthi bakhona ababonakale bengakuxhasi ukuthunyelwa kuka Mnu Hani, kodwa yayikwalibhunga elalibhalele uMphathiswa uXasa kunyaka ophelileyo ngeyoMsintsi, licela angenelele emva kokuba kwanqunyanyiswa uTantsi ebekwa izityholo zolawulo olutenxileyo. 
“Sifuna uzinzo kuphela kuMasipala waseMnquma ukuze iinkonzo zifikelele eluntwini kwaye sifuna usodolophu uBikitsha aphucule impilo zoluntu lwale ndawo,” uqhube watsho. 
UMqolo noNtongana bathi eyona nto ithwaxa lo Masipala waseMnquma amaxesha amaninzi, ngabasebenzi abafaka impumlo kwimicimbi yezopolitiko kwaye bekhetha amacala athile. 
Bathi ukuba ingaphela lo nto sokuze uphinde uve lo Masipala kuthethwa izinto ezimbi ngaye. 
Kangokuba uluvo lwabo lungqinwe nanguSomlomo webhunga uZibuthe Mnqwazi ngexesha ethetha emva kokuba usodolophu uBikitsha enze intetho yobume boMasipala. 
Uthe “abasebenzi mabahoye umsebenzi wabo, bangazifaki kwizinto zepolitiki, bayekele abezopolitiko bapolitike ngokwabo.” 
Usodolophu uBikitsha uvumile ukuba lukhona uphando olwenziwayo malunga nokusetyenziswa kwezimali zomasipala."	not available
politics	Akasindanga uSindile: abahlali bathi bazakulala obuhlayo	"Abahlali baseMnquma bathi bazakulala ubuthongo obuhlayo namhlanje emva kokubanjwa koManejala woMasipala waseMnquma uSindile Tantsi libutho looKhetshe iHawks. 
UTantsi ubanjwe libutho looKhetshe ngezityholo zorhwaphilizo kunye nobuqhophololo ngentseni yanamhlanje. 
Abahlali bathi bazakuvukela kwinkundla kaMantyi eGcuwa ngeliyokuchasana nokunikwa kwebheyile lo kaTantsi. 
Othetha egameni labahlali, uNocwaka Bizana uthi bavuya kakhulu ziindaba zokubanjwa kukaTantsi kwaye bazakutsho balale ubuthongo obuhlayo. 
UBizana uthi uTantsi ebesenza into ethandwa nguye kwaMasipala kungekho mntu onokumphikisa. 
“Sichulumance kakhulu kukubanjwa kukaManejala uSindile Tantsi kuba ebengundlovu-ayiphikiswa kwamasipala” uqhube watsho. 
Kwinyanga ephelileyo abahlali baseMnquma babamba uqhankqalazo befuna uTantsi alahle kwisihlalo, kuba bemtyhola ngorhwaphilizo kunye nokuqesha ngokuzalana. 
Kodwa isebe lemicimbi yemveli kunye norhulumento loqhogelwano lathi lizakuziphanda zonke izityholo emva koko lithathe isigqibo. 
Kwingxelo yomphicothi-zincwadi kunyaka ophelileyo kukho imali engange-498 yezigidi zeerandi engaziwayo ukuba yenziwa ntoni, oku kwavezwa ngusihlalo we-ANC kwingingqi yaseMnquma, uNdoda Mesani, ngexesha bebambe uqhankqalazo. 
Isithethi sooKhetshe, uBrigadiya Hangwana Mulaudzi uthi uManejala woMasipala waseMnquma bambambe ngeezityholo zorhwaphilizo kunye nobuqhophololo kwaye useluvalelweni. 
“Umanejala woMasipala waseMnquma, uTantsi, simbambe phakathi kweGcuwa noMthatha kwaye uzakuvela ngomso (Lwesithathu) phambi kwenkundla kamantyi eGcuwa” utshilo uMulaudzi. 
Eli butho lookhetshe lithi lizakuzama ukuthintela isicelo sebheyile njengoko liyazi ukuba uzakuyifuna. 
UMulaudzi uthi ngokubamba kwabo uTantsi bathumele umyalezo ocacileyo nakwabo bacinga ukurhwaphiliza kooMasipala.  
UTantsi ukhe wanqunyanyiswa kunyaka ophelileyo libhunga likamasipala ngeezityholo zokuphumeza imali yomnyhadala womculo weJazz ngaphandle kwemvume yalo, kodwa waliphumelela elo tyala kwinkundla zamatyala eMthatha. 
NgoLwesihlanu umbutho iButterworth Hawkers Association iphume elubala ngelithi iyamxhasa uTantsi kwaye akayi ndawo kwabo bangamfuniyo, kuba uwenza kakuhle umsebenzi wakhe. 
Oku kuvele ngexesha lo mbutho ubambe umsitho wokunikezela ngeengubo kubantu abadala baseMnquma abangathathi-ntweni apho intetho ephambile ibesenziwa ngulo kaTantsi. 
Emva kokubanjwa kwakhe iButterworth Hawkers Association ithe ayizokuphefumla njengoko ingenalwazi lokuba ubanjiwe uTantsi. 
UNobhala wombutho uNonkanyiso Voyi uthe useRhawutini yena kwaye akazokwazi ukuphefumla de aqale ave ukuba ubanjiwe nyani uTantsi."	not available
politics	Masibawonge besaphila	"Kwezi veki zimbini zidlulileyo izibhalo zam zozibini ibizizikhumbuzo zabo bawa kugqogqo lomkhosi wezokhuselo worhulumetne wocalu-calulo weli ngeminyaka ka1982 noka1985, apho kwatshaba ingqokelela yabantu abangamashumi amahlanu ananye, noninzi lwabo ibingabemi boMzantsi Afrika. 
Namhlanje ke ndithi mandiqukumbele esi sahluko sokukhubula le mbali ibuhlungu nemanya la mazwe angabamelwane ngokuthi ndigxile kwabo basindayo nabasadla amazimba. 
Nakundixolela ke ntozakuthi ngokuthi ndithi gqolo ndizekelisa ngelizwe laseLesotho xa ndithetha ngembali yomzabalazo, inkaba yam kaloku yawela kwela lizwe lingqongwe ziintaba. 
Oko ndaqala eli phulo labucala lokuqokolela amabali abo babulawa kwelaseLesotho, abantu abangumthobo ondinika ulwazi neenkcukacha endizidingayo ngabo basindayo kwakunye namalungu eentsapho zabo bangasekhoyo.  
Xa sele ndijonga emva ndiqaphele ukuba umdla wam ubukekele kakhulu kumabali nembali yabo bangasekhoyo, ngokubaliselwa kambe ngabo basindayo nababesebenzisana kakhulu nabafi apha ekhaya naselubhacweni.  
Noxa kungekho nto igwenxa kulo nto, kodwa impazamo yokuqala ethe qatha kum engqondweni ibuyela kula mgibe ndakhe ndawukhankanya apha phakathi enyakeni, ndisithi seyiyinto eqhelekileyo ukuba kuthethwe ngembali yommtu nenxaxheba ayidlalayo emzabalazweni, ze anikwe nozuko xa sele ewunabele uqaqaqa, kodwa xeshikweni wayesaphila zange awongwe okanye kuthethwe nto ngaye.  
Ngaphezu koko kubaluleke kakhulu ukwazi nokuqonda ifuthe nemiphumela yokusinda edabini kwintlalontle yomntu nempilo yakhe ngokwase- ngqondweni nasemphefumlweni. Abanye ke basenamanxeba eembumbulu nokunye ukonzakala ngokwasemzimbeni; monzakalo lowo isisikhumbuzo samihla le sokuzinikela kwabo kwidabi lokulwela inkululeko yelizwe lethu, nokuba lo nto yayithetha ukuba umntu uzifaka esichengeni sokuphulukana nobomi bakhe.  
Amajoni angomelela okwentsimbi abenesandi esigqithisileyo, kodwa ekugqibeleni nabo bangabantu, yaye ezi zinto ziyayichapazela ingqondo nomphefumlo wabo. 
Namhlanje ke ndifuna khe ndabelane nani ngebali lelinye legorha elasinda ngendlela engumangaliso kugqogqo luka1982.  
Igama alithiywa ngabazali bakhe ngu Zalisile Bekwa, kodwa elubhacweni nakwiinkampu zoMkhonto Wesizwe wayesaziwa ngelikaSantos okanye uLanga.  
Njengesiqhelo, ngale mini kugqogqwa izindlu zeembacu zombutho we -ANC, lo ka Bekwa waye- kwakunye noogxa bakhe abasixhenxe kwigumbi labo lokulala kwindlu eyayisaziwa njengeCuba House. Yena nomnye babelele ebhedini, isithandandathu sasizondlulele koo- matrasi phantsi.  
UBekwa uthi, wavuswa sisandi sesiqhushumbisi kwathi ngaxesha nye yena nogxa wakhe bazijula phantsi ngeliphepha loo ntlaninge yeembumbulu ezazibhabhela phantsi kwelo gumbi. Ethubeni uBekwa wachanwa yenye yezo mbumbulu kwigxalaba lakhe, waze waqengqeleka wayakuzithi tywa ngasefestileni, intloko eyiqhusheke phantsi kwebhedi.  
Wakhawuleza wazombathisa ngeempahla awayezixibe ngezolo. Kuthe kusenjalo wava ngebhedi iphakanyiswa kurhuqwa iityesi ezaziphantsi kwayo kukhutshwa loo mpahla ibiphakathi apho, nenye yayo yathi yawela phezu kukaBekwa.  
Ecaleni kwakhe kwakulele omnye woogxa bakhe bedibene ngeentloko, kodwa wayengaqinisekanga ncam ukuba ugxa wakhe usaphila ngelo thuba.  
Kuthe kungadlulanga xesha lingephi uBekwa wabona eli qabane liphakamisa intloko yalo ngesiquphe. Uthi uyarhana ukuba lo mfo, nowayemanxebanxeba, wafa isiqaqa ze wathi zakubuya iingqondo wavuswa zezo ntlungu kuba wasitsho isikhalo. Abachithanga xesha ke ababulali bamthulula ngeembumbululu bemgqibezela.  
Yonke ke le nto yenzeka uBekwa elele ecaleni kwalo mfo, naye egcuma ziintlungu egxalabeni kodwa kwanyanzeleka ukuba anyamezele azenze ofileyo.  
UBekwa uthi walala apho engashukumi isithuba esinjengeeyure ezintathu, esiva konke okwakusenzeka. Kuthe kwakuzola kuvakala ukuba ababulali sele behambile, uBekwa warhubuluzela ngasemnyango ezama ukujonga ukuba abekho abanye abasindileyo egumbini na.  
Ngelishwa osixhenxe amaqabane akhe ayethe dundululu kwelo gumbi, imizimba yawo idada egazini, isoyikeka ngamanxeba eembumbulu. 
Kunamhlanje nje esi siganeko sisamphazamisa kanobom engqondweni nasemphefumlweni lo kaBekwa, nalapho athi, kunzima kuye ukuphila ubomi obuqhelekileyo, ingakumbi nosapho lwakhe. 
Kude kube nanamhlanje uBekwa akakalufumani uncedo nokuxilongwa ngowasengqondweni nasemphefumlweni.  
Ayinguye yedwa ke ojamelene nalo mceli mngeni, baninizi nabanye abalweli benkululeko abayidingayo le nkonzo ibaluleke kangaka.  
UBekwa, noseziphilela kwifama yakhe cebu kuhle nedolophu yaseMonti uthi, kuyamnnceda kakhulu ukuhlala kwindawo ekude nabantu kuba akakwazi ukumelana nabo ixesha elide, yaye ukholwa kukuba yedwa noxa enaye owakwakhe ahlala naye. 
 Zininzi kambe nezinye izinto ezisamxhela umphefumlo lo kaBekwa, kodwa ubomi busaqhuba ngalo ndlela yabo."	not available
politics	Balwa ‘ubuqhopholo’ abahlali eMnquma	"Kuphehlelelwe umbutho omtsha ongenanto yakwenza nopolitiko obizwa ngokuba yiMnquma Forum Against Corruption (MFACO) eGcuwa izolo. 
Lo mbutho uthi uzimisele ukubusiphula neengcambu ubuqhophololo obugquba phantsi komasipala waseMnquma.  
Usihlalo weMFACO uWezile Mgidlana uthi babone kuyimfuno emandla ukuba bashukume bayisungule ngenzame zokutshintsa ubom babantu kwaye nokubona iinkonzo zingafiki eluntwini zibe zifanele ukufika. 
“Sifuna ukuba sibeneqonga lokulwa ubuqhopholo kwindawo yethu. Noko ngoku kusemveni kweminyaka emininzi sinorhulumente wabantu, kodwa iinkonzo ebekufanele ukuba ziya eluntwini…sibona ukuba zityelwa imali,” utshilo uMgidlana.  
Bebephumile abahlali nebebephuma kumasebe karhulumente, abemibutho yezothutho kwakunye nabemibutho yabathengisi basezitalatweni nalapho nabo bebevakalisa ezabo iimbono kwanengcinga ngomba wokusiwa kweenkonzo ngulo masipala.  
UNdoda Ntlikithi okhoyo kwiMFACO uthi bacela intsebenziswano emandla noluntu kuba bafuna ukususa nengcambu ulwaphulo mthetho kwanobuqhophololo olugqubayo eMnquma.  
Sithetha nje bakwiphulo lokuqeqesha ulutsha ukubabonisa ngezakhono zokulwa nale ngxaki.  
abongile.ginya@inl.co.za"	not available
politics	UMongameli udlulisa amazwi ovelwano kwisizwe sakwaRharhabe	"UMONGAMELI Cyril Ramaphosa udlulise amazwi ovelwano kwisizwe sakwaRharhabe emva kokukhothama kweKumkanikazi uNoloyiso Sandile, olandulele eli ngoLwesithathu kulandela ukungeniswa kwisibhedlele iCecilia Makiwane ekhala ngomkhuhlane. 
 
Le Kumkanikazi ibingeniswe kwesi sibhedlele ngoMvulo, utshilo uNkosi Xhanti Sigcawu ethethela isizwe sakwaRharhabe kwiKomkhulu iMngqesha eQonce. 
 
Noxa nje isizwe singaphumelanga elubala malunga nonobangela wokukhothama kweKumkanikazi, kodwa uSigcawu uthe baza kulinda ingxelo ezeleyo esuka kugqirha ngoLwesine. 
 
“Asikhanyeli kwelokuba kungenxa yeCovid-19, kodwa sifuna ingxelo egcweleyo kugqirha wakhe. 
“Sothukile ukuva ukuba ulandulele eli. Silusapho siza kuhlangana ngoLwesine ukuxoxa ngomkhombandlela oquka ukuba iza kubekwa nini kwikhaya layo lokugqibela iKumkanikazi,” utshilo uSigcawu. 
 
URamaphosa uthi iKumkanikazi ibiyinkokheli ekholose ngezithethe zaseAfrika kwaye eyintshatsheli yokumela ilizwi lamakhosikazi asezilalini. 
 
“UKumkanikazi Noloyiso udlale indima ebalulekileyo ekuzinziseni ulawulo lobukhosi nakubunkokheli boMzantsi Afrika uphela. Phantsi kwesikhokelo sakhe, AmaRharhabe akwazile ukuhambelana notshintsho lwezinto ezenzeka kula maxesha ekwenza oko ebambe imbali, amasiko nobuni bawo,” utshilo uRamaphosa. 
 
IKumkanikazi iqale ukuxhuzula imikhala yokukhokela isizwe sakwaRharhabe ngethuba kukhothama umyeni wayo uKumkani Maxhobayakhawuleza Sandile ngo2011.  
 
Le Kumkanikazi ikwigazi elinye ngesiko nokuzalwa neKumkani yamaZulu, uGoodwill Zwelithini. 
 
UMongameli weUDM uBantu Holomisa naye udlulise amazwi ovelwano, ekhumbula mhla wayekhaphe uKumkani Maxhobayakhawuleza Sandile beyokufuna umfazi kwaNongoma. 
 
 “Hamba kakuhle Nkosazana. Usebenzile. Inga umphefumlo wakho ungaphumla ngoxolo,” kubhale uHolomisa kuFacebook wakhe. 
 
USigcawu ukhumbuze isizwe ukuba kuphilwa phantsi kwexesha elibi leKhorona. 
 
“Kwisizwe sithi masiyazi ukuba siphantsi kwexesha elibi ngoku, kwaye kubalulekile ukuba isizwe siqaphele. Sithi abantu besizwe mabalandele imiqathango ebekiweyo ngurhulumente,” utshilo uSigcawu."	not available
politics	Abahlali bafuna izindlu zangasese	"Abahlali baseDespatch cebu kuhle eBhayi bakhala ngelithi izindlu zangasese, ezazakhiwe kwiminyaka embalwa edlulileyo, azide zisebenze. 
Aba bahlali bathi bahleli kule ndawo intsha eDespatch ukusukela ngoJanuwari kodwa ukuza kuthi ga ngoku basasokola ngamagumbi angasese. UNobuhle Futshane, omnye wabahlali bale ndawo, uthe: “Sisuswe kwiindawo ngeendawo kwelaseBhayi sazobekwa apha eDespatch kuba kwiindawo ebesihlala kuzo kukho iingxaki nomhlaba ebesikuwo.” 
Omnye wabahlali uThobeka Mdlungu uthe: “Indawo esibekwe kuyo asihoyakalanga konke konke, sibekwe apha kule ndawo ingena mbane, amanzi nezindlu zangasese ezakhiweyo azikasebenzi ukususela mhla zakhiwa, mna ndifike kusuku lwesixhenxe kwinyanga kaMatshi.” 
“Xa sifuna ukuya ngasese siye siqokelelane senjenjeya ukuya ehlathini ukuya kuzinceda, phakathi kwethu kukho nabahamba ngezitulo zamavili, kodwa babe benyanzelekile, ukuba baye kuzinceda, siqokelelana nje soyika izikrelemnqa neenyoka nezinye izinto zasehlathini,’’ utshilo. Uceba waseDespatch uFrancois Greyling uthe: “Kudala sizama izindlu zangasese, iminyaka emine idlulile sizamana nokunceda uluntu ngokwakha ezi zindlu, nangona sisalwa ukuba zisebenze ngendlela, sisazamana nemibhobho yokugungxula ukuze zisebenze ngendlela eyiyo.”"	not available
politics	Igxekwe ngokumandla imithetho yeli	"Igxeke yagxijwa ngokumandla imithetho yeloMzantsi Afrika eyasungulwa ukusukela ngonyaka ka 1994 ngethuba igqiza elilodwa elithunywe yiPalamente kazwelonke liqalisa ukumamela izimvo zabantu malunga nalemithetho eMonti.  
Eli gqiza ligunyaziswa yi ofisi kasomlomo wePalamente uBaleka Mbete likhokelwe nguKgalema Motlanthe njengosihlalo. Imithetho efana neBlack Economic Empowerment [BEE], eyezabasebenzi, eyerhafu, engemihlaba kwanaleyo ijoliswe kuphuhliso loluntu ibiphambili kwezingxoxo. 
Nokwanda Juca, OkaJuca waseMdantsane uthi yena ulixhoba lenkqubo ze-arente zengqesho ezithi zibaqeshe bengaqeshwanga zinkampani abasebenza kuzo. “Mna ndisebenze iminyaka esibhozo kwinkampani ibindixhaphaza ngomrholo, ngexesha elide lokusebenza nangemeko zokusebenza ezingakhuselekanga,”utshilo uJuca.  
Le nkosikazi ithi urhulumente makaphinde aqwalasele isigqibo sakhe sokuba kunikwe ithuba ii-arente zengqesho igunya lokuqesha abantu endaweni yenkampani. Oku kungqinelana nesikhalo esisoloko sisuka kwimibutho yabasebenzi efana neCosatu bebuza ngalemithetho enika igunya ezi arente. 
Lulamile Ponono 
Lo kaPonono ugxeka egxiba ngokumandla umthetho olawula ezokuloba kweli lizwe, ngelithi iyabasokolisa kumsebenzi wabo wokuloba.  
“Sizinzalelwane zezindawo zihleli ecaleni kolwandle, mna ndingowaku Centane intlanzi yethu ilotywa ngabanye abantu esingabaziyo, thina xa sizama ukuloba imithetho yalapha iyasithintela ekulobeni ngenkululeko,”uthethe oko uPonono.  
Lo kaPonono utyhola umthetho iSea Shore Act 21 of 1935 ngokubathintela kwimpumelelo yabo kushishino lezokuloba. “Siyabanjwa sivalelwe ukuba sikhe safunyanwa siloba kulama lwandle, bekumele ukuba imithetho le yenziwa isivumele ukuba nathi sikwazi ukuloba sikhule kwezoshishino, ukubhaqwa kwezikhephe zase China ziloba bubungqina bokuma iintlanzi zethu ziyabiwa,”utshilo uPonono. 
Siyabulela Manona 
“Ingxaki ayiyo mithetho epasisiweyo, ingxaki yimithetho engekapasiswa ekumele ukuba ikhusele abantu belizwe loMzantsi Afrika.  
Imithetho ekweli lizwe ayisihloniphi njengabantu abanobunikazi obupheleleyo kumhlaba ngenxa yokuba sidalelwe apha phambi kokuba kufike lemithetho,”uthethe oko uManona. 
Uhambisa athi lemithetho ifike yadelela yajongela phantsi impilo nemeko yentlalo yabantu balapha eMzantsi Afrika namasiko nezithethe zabo."	not available
politics	Akhunjulwe amaqhawe namaqhawekazi  ephondo	"Usapho lweqhawekazi kwanetshantliziyo elinguCharlotte Makgomo Maxeke nobe luzimase umsitho wokuwongwa kwamaqhawe kwakunye namaqhawekazi kundlunkulu eBhisho ngoLwesine, luthi nalo alumazi nasebusweni uCharlotte kodwa ngenxa yemisebenzi nokuduma kwakhe bayamazi. 
Oku kuza emva kokuba iWomen’s Caucus ithe yaququzelela umsitho wokuvala iNyanga yamaLungelo oLuntu, ngokuthi kuwongwe kwanokuqwalaselwa la maqhawe kwakunye namaqhawekazi ngokwakha amatye anamagama abo ngaphakathi nangaphandle kule ndlu ngeenjongo zokuba angalibaleki ngendima yawo. 
Aba nguMam’ uAlbertina Nontsikelelo Sisulu, uNokhanime (MamTshawe) Thomas, uNcumisa Chwayita Kondlo, uMary Nombulelo Tembela, uFezeka Sister Loliwe, uMandla Rema Makupula, uThobile Sithili Bam, uThobile Bra Thobo Mhlahlo, uMakhenkesi Bra Stof Stofile, uMfengu Ndlovu Makalima, uGhishma Barry, uEdward Eddie Trent kwakunye noSr Mary Quinlan owabulawa ngethuba eyokusindisa abahlali baseDuncan Village eMonti. 
UEllias Manci, 80, osisizukulwana sikaCharlotte ulilile ngethuba  kutyhilwa ilitye likamakhulu wakhe, esithi beva imbali entle ngaye nangona nabo bengamazi. 
“Lo mama nam andimazi kwaye asimazi nasekhaya, ndiqinisekile waziwa ngookhokho bethu, njengokuba ndimdala mna kuqala andimazi. Kodwa esizidla ngako kukuba oko sakhula kuthethwa ngaye kamnandi kwaye sivuyela nokungacimi kwegama lakhe silusapho. Oku kubonisa nyani ukuba wayidlala eyakhe indima, walenza utshitsho, siyabulela,” utshilo uManci. 
Usapho lukaBam, luthethelwa nguBishop Ebenezer Ntlali, uthe baziva bebancinci kwaye behloniphekile belusapho lakwaTyali kwakunye noBam sesi senzo sihle. 
“OoThole, ooNdlangisa namaHlubi ooRhadebe babamba ngazo zozibini ngeli litye lingasoze lilibaleke nakwisizukulwana sesizukulwana. Nabantwana bakaThobo balapha nabo bezokungqina umsebenzi katata wabo,” utshilo uBishop Ntlali, watsho esenza umthandazwana, ecelela iANC. 
Onke amalungu eentsapho zala maqhawe namaqhawekazi ebeyinxalenye nalo msitho. Usapho obe lungekho lolukaSr Mary Quinlan nanjengoko selwathuthela kumazwe aphesheya, noluye lwathathelwa ngamanina amathathu enkonzo awayesebenza phantsi kwayo. 
USekela-Mphathiswa weeNkonzo zoLuntu kuZwelonke, uNoxolo Kiviet, nobe sisithethi sembeko, uthi usikelelekile kwaye unethamsanqa kuba phantse bonke abawongiweyo wasebenza nabo. Uthi babini kuphela angazange asebenze nabo kuba bebadala kakhulu kuye. Uthe uxanduva ngoku lelokuba aba baseleyo bashiyeke beqhubekeka bephakamisa la magama. 
UBukiwe Fanta nongusihlalo weWomen’s Caucus nokwalilungu lePalamente eBhisho, uthi bengamanina balwela ukubona amanye amanina ephakama, kwaye nangelinye ilanga bangathanda ukubanomongameli olinina."	not available
politics	Zizakuxhamla iintsapho zentlekele yaseBhisho	"Sele kumbovu ukuba zixhamle iintsapho zamaxhoba entlekele yaseBhisho emva kweenzame zorhulumente weli phondo ezijolise ukuba banikwe imisebenzi xa kuvulwa iziko lezotyelelo kula ndawo.  
 
Ngomhla wesixhenxe kule nyanga ngo1992,  kwabulawa amalungu ombutho weANC angamashumi amabini anesihlanu kwenzakala abangamakhulu amabini emva kokuhlaselwa ngamajoni worhulumente kaOupa Joshua Gqozo owayekhokele eCiskei.  
 
Aba baqhankqalazi babenyanzelisa ukuba urhulumente kaGqozo uphume elulawulweni kupheliswe iCiskei.  
 
Othethe egameni lesebe lemidlalo nenkcubeko kweli phondo, uAndile Nduna, uthi banesicwangciso esicacileyo sokuba zixhamle ezi ntsapho.  
 
“Zininzi iinkqubo ezenziwe ngurhulumente ezijolise ukukhathalela iintsapho zaba bantu babhubha kule ntlekele, kodwa kukho esi sakhiwo sakhiwayo apha kufutshane nebala lemidlalo laseBhisho elizakuba yindawo yotyelelo, kuyo kuza kuqashwa abantwana nezizalwane zala maxhoba abhubhayo nalawo athi alimala,” uthethe watsho uNduna. 
  
Olu qhankqalazo lalukhokelwe zinkokheli zombutho weSACP nezombutho weANC eziquka uChris Hani, Steve Tshwete, Ronnie Kasrils kunye noCyril Ramaphosa. 
 
Kunyaka ophelileyo, uRamaphosa ebeyinxalenye yesi sikhumbuzo nalapho wathi wakhuthaza uluntu ukuba lusebenzele ukuguqula imeko yentlalo ngokwenza izinto ezakhayo egameni laloo maxhoba. 
 
Inkulumbuso yeli phondo uPhumullo Masualle, wenze intetho ephambili kulo msitho kulo nyaka.  
 
“Ukusukela ngonyaka ka2010 urhulumente wephondo uqalile ukuxhasa esi sikhumbuzo ngeenjongo zokunika imbeko kula maxhoba, ilitye elinamagama wamaxhoba lityhilwe ngokusemthethweni ngonyaka ka2012,” uthethe watsho uNduna.  
 
Eli ziko lizakuvulwa kulindeleke ukuba libe yindawo yokutsala abatyeleli logama lizakuba lifundisa ngembali yentlekele yaseBhisho, amaziko anembali ngeQonce neMpuma Koloni ngokubanzi. 
  
Inqanaba lokuqala lale mini ibe kukutyelela amangcwaba aseGinsberg nalapho angcwatywe khona amanye wamaxhoba ale ntlekele, kwaza kwabekwa iintyatyambo kwindawo enamatye esikhumbuzo phambi kokuba kwenziwe intetho kwibala lemidlalo laseVictoria eQonce."	not available
politics	Ukhululwe obanjelwe ukuba umntwana wakhe	"ULUTSHA lweANC kwaWadi 27 eBuffalo City, lithethana namagqwetha alo ngeenjongo zokuncedisa uPhumza Kadeni ekubeni afumane umntwana wakhe, owathathwa ngumantyi uMichelle Pillay. 
Umntwana kaKadeni, oneenyanga ezisibhozo kuphela, wathathwa nguPillay ngethuba lo kaKadeni wayengumsebenzi ekhitshini kwaPillay, ngelithi ufuna ukumbeka phantsi kokhathalelo oluluqilima nanjengoko uKadeni ehlala kumatyotyombe aseMzamomhle eGonubie. 
Xa egxothwa emsebenzini uKadeni, egxothwa nguPillay, lo mantyi waseMonti akazange avume ukunikeza ngomntwana. 
Emva kokujijisana kwinyanga ephelileyo bebanga le mveku, uPillay uye enkundleni wafumana isigunyaziso sokuthathela ngakuye umntwana isithuba senyanga logama kuqhutywa uphando malunga noyena ufanele ukugcina le mveku. 
Ngokwesi sigunyaziso nangokwesithintelo senkundla, uKadeni ebeyalelwe ukuba abone kanye ngeveki umntwana wakhe okwaPillay. 
UKadeni ubanjwe ngamapolisa ngempelaveki emva kokuba ethubelezise umntwana, kwizihlobo zakhe, ngethuba ebeyokumbona. 
Isithethi samapolisa uKapteni Khaya Tonjeni uthi uKadeni ubanjelwe ukophula umyalelo wenkundla. 
UXolisa Jita wolutsha lweANC kwaWadi 27 uthi bafuna ukubandakanya abomthetho kule nyewe. “Amalungelo kaPhumza anyhashiwe. Wawuyibona phi into yokubanjelwa amalinge okufumana umntwana wakho,” utshilo uJita. 
Kule veki uKadeni ukhululwe ngebheyile yamakhulu amahlanu eerandi, ze ityala lakhe lamiselwa umhla weshumi elinesibhozo kwinyanga kaCanzibe."	not available
politics	Umngcwabo waseburhulumenteni kumam’ uSobukwe	"UMONGAMELI Cyril Ramaphosa ubhengeze ukuba umama uZondeni Veronica Sobukwe (91) uza kungcwatywa ngokwaseburhulumenteni. 
 
URamaphosa ukubhengeze oku emva kweendaba zokubhubha kweli qhawekazi ngentseni yangoLwesithathu kulandela ukukhathazwa yimpilo ixesha elivisayo. 
 
Iwonga lokungcwatywa ngokwaseburhulumenteni linikwa abantu abathile, ngenxa yegalelo labo entlalweni yoluntu. Oku kuthetha ukuba zonke iindleko zomngcwabo kwaneemfanelo ezenziwa xa kungcwatywa amagorha namagorhakazi, uza kuzifumana umama uSobukwe. 
 
Ikhaya lakwaSobukwe libhengeze umhla wamashumi amabini anesihlanu kule nyanga njengosuku lomngcwabo oza kubanjelwa eRhafu.  
 
Kule dolophu yaseRhafu kulapho alele khona umyeni kamam’ uZondeni, uRobert Mangaliso Sobukwe. 
 
Athe gqolo ukuphokoka amazwi ovelwano emva kokubhubha kweli gorhakazi. 
URamaphosa ukwayalele ukuba iiflegi zoMzantsi Afrika, kwilizwe liphela, kufuneka zindandele phantsi ngosuku lokungcwatywa kweli qhawekazi."	not available
politics	INKULULEKO IDINGA UNONOPHELO NTSUKU ZONKE	"Emva kweminyaka engamashumi amabini anesithathu sibona uMzantsi Afrika omtsha apho abantu baphila gabalala ngaphandle ngokunyhukulana ngobuhlanga, ingaba ukhona ongavumelani nayo le nkululeko? 
Oko kuxhomekeka kwinzuzo ejongwe ngabantu kwinkululeko.  
 Ingcaciso yenkululeko sayiva kakuhle kwintetho yongasekheyo utata wesizwe mhla abekwa ngokusesikweni njengo mongameli woMzantsi Afrika ePitoli ngomhla ka10 May 1994 xa wayesithi: “Siyayiqonda ukuba indlela eya kwinkululeko inzima. Siyazi xa kungekho bumbwano asoze inkululeko siyizuze ngokugqibeleyo. Ngoko kubalulekile ukuba sihlale sibambene, ukwenzela kubenoxolelwano, kwakheke isizwe kwaye kudaleke ihlabathi elinoxolo. Makubenobulungisa. Makubenoxolo. Makubekho intsebenziswano. Makudede intsokolo. Asoze, asoze kwakhona lo mhlaba wethu umhle ngolu hlobo uphinde utshabalaliswe yingcinezelo komnye ngomnye kwaye eli lizwe lakowethu alinakuze liphinde libonakale nje ngelizwe elimdaka nelingenasidima. Makuntame inkululeko kwaye kuphathe yona.” 
 Njengokuba sibhiyozela iminyaka engamashumi amabini anesithathu kwinkululeko, njengoRhulumente ophakamisa ubunye kumphakathi wethu, ukulingana kwabantu kunye nendima yabo kwindlela abaphethwe ngayo nguRhulumente, uphuhliso lwabantu kunye nokuphuhla kwezoqoqosho.  
 Ingaba yintoni inkululeko kwaye ingaba silindela ntoni kwinkululeko? Inkululeko ligama lemboleko elakhiwe kwintetho yamaGrike ethi “Demo” kunye ne“Kratia” ethetha ukuthi “Abantu” kunye “Ukuphatha ngesidima”. Oko kubonisa ukuba ngabantu abanamandla okuphatha kwilizwe eline nkululeko. Oku kucaciswa kakuhle nguAbraham Lincoln xa enika ingcaciso kaRhulumente wenkululeko ethi “Eya bantu, ngabantu ukuzuza abantu.” 
 Kungako inkululeko iquka ukukhululeka, uvoto, izigaba ezintathu zikaRhulumente, amandla kubantu, ukunika uluvo ngaphandle koloyiko, ukuthetha poqo, ukunqula ngokukhululeka, Iiofisi zikaRhulumente eziphethwe ngentembeko. 
 Kungako ubomi benkululeko kuquka ukwehluka kunye nokwamkelana. Inkululeko ibonisa intlonipho yesininzi nengcinga zabo kunye neengxoxo ezifumana izisombululo. 
Kuyinyaniso ukuba inkululeko ethi isebenze kwaye iphuhle yileyo ethi ibenamandla okuthi iphuhlise abantu bayo besininzi.  
 Enyanisweni akukho mmiselo wepolitiki ongena zingxaki zawo. Ndiyavuma ukuba nangona inkululeko ibonisa ukulingana phambili kwentambo yomthetho, ekuhlaleni kodwa ukungalingani kwezoqoqosho kusaqhubeka kuyingxaki kwilizwe lethu. 
 Kodwa ingaba oko kubonisa ukuba inkululeko ayisebenzi okanye ayinaphuhliso? Akunjalo. Kakade inkululeko ifana nqwa neqanda, yakhiwe ngobunono kwaye ithambile ngoko kulula ukuba yophuke. Inkululeko idinga unonophelo ntsuku zonke ukuze inike iziqhamo ezilindelekileyo. 
 Inkululeko yethu ineenzuzo ezininzi kwezepolitiki. Oku kubonakaliswa yindlela abantu bathi bahloniphane ngayo kwaye bamnkelane kwezepoliti nangona kumanye amaxesha iingcinga noluvo lwabo lwahluka ngamanye amaxesha. 
 Inene, alukho uhlobo lukaRhulumente elingena miceli mngeni, kodwa eyethu inkululeko isamelwe ngumzila wezinto ezintathu eziyi- ndlala, intswelongqesho kunye nokungalingani kwezoqoqosho. 
 Inkululeko inazo iingxaki zayo, kodwa umphakathi awumelanga ukuba utyhafe ekuzameni ukuguqula izinto zibe ngcono. Apha kunentetho edumileyo ethi “Inkathalo engunaphakade lixabiso lenkululeko” neqhubeka ngokwamkeleka ekuhlaleni. Ngokunjalo nakwi Nkululeko yethu elo xabiso lingunobangela wokuqhubeka phambili.  
 Ingxoxo esaqhubekayo yeyokuthi ingaba siqinisekisa njani ukuba inkululeko inika iziqhamo, ukuba abantu bayaxhamla okanye bayazuza kuyo le nkululeko, ukuvelisa amathuba, kunye nezinye iinkonzo eziveliswa yinkululeko. 
 Le yingxaki enkulu kwaye engenakuphela. Kodwa, iluhobo lwengxaki egqamileyo kuwo onke amazwe aphila phantsi kwenkululeko, kungako kumele inkululeko yeli lizwe kumele isebenze nzima ukuvala ezo zikhewu. 
 Kwiminyaka engamashumi amabini anesithathu, siding izenzo, ucwangco kwipolitiki khona ukuze siqhubeke sinyathelele phambili ngendlela ebonisa ukuphuhla nokukhula. Ngethuba lokujongana neengxaki kwezoqoqosho, kwipolitiki, kwiimeko zasekuhlaleni, ukwakha inkululeko enika iziqhamo kubantu bonke kwaye ithembeke sidinga ukubumbana khona ukuze siqinisekise ukuba ilizwe liyaphuhla. 
 Inkululeko idinga abantu, intsebenziswano, ukunyaniseka, ukuthembeka, ukusebenza ngokuzinikeleyo, abantu bathathevuxanduva lokusebenzisana. Inkululeko idinga unonophelo ntsuku zonke. 
 Masonwabele iminyaka engama 23 sikuyo le Nkululeko eMzantsi Afrika. 
 Phumulo Masualle yiNkulumbuso yePhondo le Mpuma Kapa. Mlandele kwiqonga lonxibelelwano uTwitter @EC_Premier"	not available
politics	Imfundiso ngokubaluleka kovoto	"Uninzi lolutsha kummandla waseMdantsane ngaseMonti luthi luzakuyithatha inxaxheba ekuvoteni ngomhla wesithathu kwinyanga ezayo xa izakube ilulonyulo loorhulumente basemakhaya.  
Lukutsho oku ngethuba iqumrhu elijongene nolonyulo i-IEC, umasipala ombaxa iBuffalo City kwakunye neNdlu yoWiso-Mthetho apha ephondweni leMpuma Koloni bezibambe indibano ziyokukhumbuza uluntu ngovoto kwanokubafundisa ngendlela ekuvotwa ngayo.  
Ojongene namaphulo angaphandle kwezonxibelelwano kwa-IEC uPamela Sanqela uthi babone kubalulekile ukuba balukhumbuze uluntu, kwaye injongo ikwakukubafundisa nangohlobo umntu athi avote ngalo. 
“Sizokufundisa ulunntu kuba siqaphela ukuba sifumana iivoti ezingabhalwanga kakuhle, into ebonisa ukuba uluntu alukwazi ukuvota aluyazi ukuba lumfake ndawoni * -X kuba siyazi umntu ubayedwa xa evotayo. Enye yezinto kwehla nenani leevoti sicinga ukuba abanye uye angazazi nokuba ufanele athini xa engaphakathi,” kutsho uSanqela.  
“Okunye kukukhumbuza uluntu ukuba lowo ebebhalisile siyamkhuthaza ukuba ayokuvota ngomhla wesithathu kwinyanga ezayo, nalowo ebenze ubhaliso olukhethekileyo labucala sizokubethelela ukuba aze abekhona ngolo suku lovoto endwlini yakhe,” utshilo uSanqela."	not available
politics	Iingxaki zesebe lezemfundo zichan’ abafundi	"ISEBE lezothutho eMpuma Koloni lithi lizimisele ukuncedisa abafundi beli phondo ngezithuthi zokubasa ezikolweni kodwa iingxaki zesebe lezemfundo zixabe kwindlela yalo. 
UMphathiswa wezothutho ephondweni uWeziwe Tikana ubhengeze kwii-ofisi zeli sebe eQonce kule veki ukuba abafundi abakumawaka angamashumi asixhenxe anamakhulu asibhozo anamashumi amahlanu anesine (70 854) bakazuba phantsi kwenkqubo yothutho karhulumente kunyaka ka2017. 
Eli nani lenyuke ngamawaka amathathu anamakhulu amathathu namashumi amahlanu ananye (3 351), kuna xa kuthelekiswa nabafundi abangamawaka angamashumi amathandathu anamakhulu amahlanu anesithathu (67 503) abebephantsi kwenkqubo yolu thutho ngonyaka ka2016. 
Yimali engange-R462 yezigidi zeerandi ezakuthi ichithwe ekwenzeni lo msebenzi kulo nyaka. 
UTikana uthi bayilungele le nkqubo yothutho kulo nyaka, kodwa watsho ukuba bebefanele ukuba bathutha abafundi abakwi-107 000. “Ngenxa yokunqongophala kwemali asikwazi ukubathutha bonke abantwana abaselungelweni lale nkqubo,” utshilo uTikana. 
UTikana ubalule iingxaki ezimbini zesebe lezemfundo eziquka eyokuvalwa kwezikolo ezinabantwana abambalwa kwakunye naleyo yokuncitshiswa kwenani lezithili zesebe lezemfundo esithi ukuthatha ixesha ekuqoshelisweni kwale miba kuqhwalelisa indlela ebekufanele lisebenza ngayo isebe lezothutho ngokuphathelene kuthutho labafundi. 
“Isebe lezemfundo alikayigqibi le nkqubo yokuvalwa kwezikolo ezinabantwana abambalwa. Iyasiqhwalelisa isicwangciso sethu le nkqubo yesebe lezemfundo, esingekayazi okwangoku ukuba izakugqitywa nini,” kutsho uTikana. 
UTikana ukwathe ubuninzi bezithili zesebe lezemfundo bukwangumceli-mngeni kuthutho labafundi kweli phondo, ngenxa yokugqagqana kwazo. Izithili zesebe lezemfundo zingamashumi amabini anesithathu. Isebe libhengeze ukuba lizakuzinciphisa ziye kwishumi elinesibini ezi zithili, noxa kungekho xesha limisiweyo lokuqosheliswa kwesi sicwangciso. 
Ngethuba uTikana ethetha noonondaba eQonce, amagosa esebe lezemfundo – ekuthiwa ebemenyiwe – khange abonakale nangotshengele. Izizathu zokungabikho kwawo khange zithiwe thaca elubala. UTikana uthi isebe lakhe lithutha abantwana ngokomyalelo eliwufumana kwisebe lezemfundo."	not available
politics	Baphelelwa lithemba ekudala belinde ukufakelwa kwamanzi	"“Bendiba ndiyakuthi ndiguga ndibe sendixhamle kwiinkonzo zikarhulumente, kodwa didinga nkqu amanzi la kudala sathenjiswa ngawo.” Lawo ngamazwi kaMamtolo Siyothula, ixhegokazi elina 78 yeminyaka ubudala. Lo makhulu ungumhlali kwilali iNgxabarha kwaBhaca.  
Uthi amanzi acocekileyo uwazi kuphela xa elaliswe esibhedlele. Ukwathe amanzi abawakha emithonjeni kule lali akacocekanga, kwaye basela nemfuyo, xa umntu engenalo itanki lamanzi. 
Ubongoze umasipala ukuba ayithathele ingqalelo imeko yonqongophalo lweenkonzi kwilali yakhe ingakumbi amanzi. “Ndiyacela ngokuzithoba umasipala wethu asizamele icebo lokuba sifumane amanzi acocekileyo, siyasokola thina sigugileyo ukuya emthonjeni,” itshilo le nkondekazi. 
UMamtolo uqhube wathi, ukususela kugayo le nkxaso yonyulo lokuqala ledemokrasi kweli iANC yathembisa ukufakela abantu iitephu zamanzi. Ukwathe lo mbutho wazifaka iitephu kodwa amanzi aphuma ixeshana aphinda aphela. 
Lo makhulu ukwathi, akasenawo amandla okuyokha amanzi emlanjeni, kwaye akanamntu umncedisayo oko kwathi kwasweleka unyana wakhe. 
UMamtolo uthi maxa wambi uqesha abafana nge-R12 ukuba bamkhelele ipheyile la manzi kwimali yakhe yenkamnkam. 
UNosisa Makha omelene noMamtolo uthi ukungabikho kwamanzi acocekileyo kubakhathaza bonke bengabahlali, ngakumbi kumaxhegwazana afana noMamtolo. 
Ubongoze umasipala iAlfred Nzo ukuba ubafake kuluhlu lweelali ezidinga isibonelelo samanzi esikhawulezileyo. 
USodolophu weAlfred Nzo uSixolile Mehlomakhulu uthi le ngingqi isathwaxwe yimbalela kodwa umasipala uyaqhuba nezicwangciso zokufakela amanzi acocekileyo kwiilali, nangona lo nto izakuthatha ixesha."	not available
politics	Baza kulala bebaliwe emizini yabo	"AbakwaStats SA babhengeze ukuba sele beme ubume belinde ukuqalisa nomsebenzi wobaloluntu. 
UStats SA uza kuqhuba nobalo loluntu kuzwelonke ukuqala namhlanje, umhla wesithathu ukuya kowama28 kule nyanga yoMdumba. 
Malunga nama165 000 abasebenzi bobalo ekulindeleke bathi saa kulo lonke eli bebala wonke umntu okweli lizwe. 
UCensus walo nyaka akafani neminyaka edlulileyo nanjengoko eza kuqhuba lo msebenzi ngomnxeba, ngobuxhakaxhaka bale mihla kuquka nokungena umzi nomzi. 
Ukubalwa koluntu bekufanele kwenziwe kunyaka ka2021,  kodwa ngenxa yeCovid-19 kwabekelwa lo nyaka. 
Lo ngunyaka wokuqala ubalo lwabantu lusenziwa ngobuxhakaxhaka bale mihla kususela oko ilizwe lakhululekayo. 
Abasebenzi bakaStats SA ababala abantu baza kube benxibe luhlaza, kwaye akukho maphepha aza kusetyenziswa nanjengoko kuza kuqhutywa lomsebenzi ngobochwepheshe bala maxesha, ngoko abasebenzi baza kube bephethe iitablet. 
ICensus yalo nyaka kuthiwa ixabise iR3.2 yeebhiliyoni. 
."	not available
sports	UMotaung umakhele umkhanyo uKomphela	"Njengokuba kuqala unyaka omtsha, abalandeli beKaizer Chiefs abanomsindo bazibuza imibuzo: ingaba sakuyifumana nini na indebe phantsi kukaSteve Komphela?  
Umqeqeshi waMakhosi uphantsi koxinizelelo emva kokuba engakwazanga ukuphumelela indebe kwiisizini ezimbini zonke engumqeqeshi eNaturena.  
Usihlalo weChiefs, uKaizer Motaung, uvumile ukuba ngenene uSteve Komphela akakakwenzi okulindelekileyo njengokuba ekwisizini yesithathu njengomqeqeshi kweli qela.  
Amakhosi ahleli kwindawo yesithathu kuluhlu lwamaqela we-Absa Premier Soccer League, alandela iMamelodi Sundowns ethe ngcu phezulu neCape Town City ekwindawo yesibini. 
Kuko konke okwenzekileyo ukuzothi ga ngoku kule sizini, uMotaung uthi iqela lakhe sobe linikezele ngoku kusekho indebe yeNedbank neyePSL ekusakhutshiswana ngazo kule sizini.  
IChiefs sele iphoswe yiMTN 8 neTelkom Knockout ekukhutshisenwe ngazo phambi kokuphela konyaka ogqithileyo ngamaqela akwiPSL.  
“Unyaka ophelileyo (2017) ubunzima kakhulu kuthi. Sinethemba lokufumana iziphumo ezihle kwisizini yesithathu kaSteve Komphela – into engekenzeki ukusukela mhla wabangumqeqeshi weChiefs. Iminyaka emibini enesiqingatha idlule ngoku singafumananga ndebe. Iyadakumbisa lo nto – kodwa asizimiselanga kunikezela ngoba zisekhona iindebe eziza kudlalelwa,” utshilo uMotaung kwintetho yakhe yonyaka omtsha. 
Usihlalo weChiefs uqinisekile ukuba ikhona into eyakuthi izuzwe liqela lakhe ngakumbi emva kokutyikitya ifolosi yaseColombia – uLeonardo Castro, obedlalela iMamelodi Sundowns.  
“Sifumene umdlalo omhle kakhulu. Siyayiqonda ukuba abanye babadlali abadala abasincedileyo kule minyaka idlulileyo badala ngoku, kufuneka kungene abadlali abatsha kwiindawo zabo. Yiyo lo nto ndicinga ukuba ubukho bukaCastro buzakwenza umahluko,” utshilo uMotaung. 
Amakhosi adlala neSuperSport United umdlalo wePSL ngentsimbi yesithandathu emalanga ngoMgqibelo eLucas Moripe Stadium. Iqela lika-Eric Tinkler liphethe unyaka lingaqhubi kakuhle. Lizakufuna ukuvula unyaka ngeziphumo ezihle, nayo iChiefs kwelayo icala ifuna njalo."	not available
sports	ISuper Eagles inyukele kwaNational First Division	"Iqela laseFree State, iSuper Eagles, lizibekele indawo kwaNational First Division emva kokuphiwa umdlalo yiBuya Msuthu evuthululwe ngo’3-1 kumdlalo obungena mtsalane eSisa Dukashe Stadium. IBuya Msuthu iphise ngawo umdlalo ngoba indlela ebidlala ngayo ibingabonakalisi ukuba liqela elidlalela ukuphumelela. Kwenzeke into engazange yabakho ebholeni, abadlali benze izitayile emhlabeni wabo kubonakala ukuba akukho kwanto ebhadlileyo ezimisele ukuyenza. Ife namthanyana i-Acornbush ebekucingeleka ukuba yiyo ezakuya kwaNFD. 
  
Kuyiwe kwixesha lokuphumla iSuper Eagles inkqenkqeza phambili ngo’2-1. Iqela laseFree State livule ngegowuli elifakwe nguMpapa Mofokeng kumzuzu wesithathu umdlalo uqalile. Emva koko iBuya Msuthu iye yalinyusa izinga lomdlalo wayo. UThapelo Selepe uyibeke endaweni entle iSuper Eagles ngofaka igowuli lesibini. Akukho mandla angako afakwe ngabadlali beBuya Msuthu kulo mdlalo kuba bekungasekho nto izakuyizuza kule tumente. 
  
Isiqingatha sesibini besithande ukushushu. IBuya Msuthu ibiphantsi koxinizelelo obelufakwa yiSuper Eagles ebileqa ukufaka amagowuli ukuze inyukele phezulu. UThabo Setsumi ufake igowuli lesithathu eliqinisekise indawo ye-Eagles kwinqanaba elingasentla. Inyukele kwiNFD, iSuper Eagles, emva kokuphumelela umdlalo wokugqibela. Komnye umdlalo iThe Dolphins neMaccabi zibambene ngo’2-2."	not available
sports	Izuze amanqaku apheleleyo iChippa United emdlalweni obuseBidvest Stadium	"Uza kulala ubuthongo obumnandi uLehlohonolo Seema emva kokuba iqela lakhe lizuze amanqaku amathathu emdlalweni obalulekileyo ngorhatya lwanamhlanje. IChippa United iphumelele umdlalo wayo wokuqala namahlanje ukusukela oko kuthe kwabuya imidlalo yePSL ngokubetha iBaroka FC efe isilwa ngegowuli elinye (1-0) emdlalweni obubanjelwe eBidvest Stadium. Yimpumelelo yokuqala oko efikile uSeema emidlalweni emithathu engumqeqeshi oyintloko kwiChilli-Boys. Iqela laseMpuma Koloni liye emdlalweni liphantsi koxinizelelo olumandla – kodwa ngethamsanqa liza kuphefumla kancinci emva kokuzuza amanqaku aphuleleyo namhlanje. Igowuli elifakwe yifolosi yaseNigeria, u-Augustine Kwem, ibe kuphela kwalo emdlalweni obuseBidvest Stadium noxa amathuba ebekhona macala omabini. 
Kuyiwe kwixesha lokuphumla iChippa isendaweni entle ngoba ibinento esandleni. Umdlalo utake iintlantsi zisuka ngoba nayo iBaroka ibizingela impumelelo. Igowuli elifunyenwe yiChippa United kwangoko kwisigaba sokuqala kuyihluphezile nayo iBaroka. UVeli Mothwa unqande amanzi engena endlini amatyeli aliqela kwa kwisigaba sokuqala. Akukho mdlalo ophucukile odlalwe yiChippa kwisigaba sesibini somdlalo. Into abadlali bayo abayenze kakuhle kukukhusela igowuli labo qha. Naye uMothwa wenze umsebenzi omhle ezipalini encediswa ngoogxa bakhe abadlala emva. Noxa igoduka ingaphethanga nto esandleni iBaroka – kodwa ikwazile ukudala amathuba futhi iyiyo edlala umdlalo ongcono. IBaroka ikwindawo yeshumi elinesine, yona iChippa ikwindawo yeshumi elinesibini."	not available
sports	UFrosler uyakwazi okuza kunceda iChiefs	"Onke amaqela aphambili asebenzela ukuyiphumelela yonke imidlalo yawo ukuze abhukuqe iKaizer Chiefs esahleli enkcochoyini  emva kokugqwidiza kwayo emidlalweni ebalulekileyo kwisigaba sesibini sesizini ka2019/20.  
Njengokuba iChiefs ilelona qela eliphantsi koxinizelelo, umdlali wayo wasemva uReeve Frosler uthi uyayazi eyona nto eya kuthi incede iqela lakhe ekugqibeleni.  
Imidlalo yanqunyanyiswa kwinyanga ephelileyo xa kanye isizini ingena kuvuthondaba ngenxa yesifo esinganyangekiyo ekuthiwa yikhorona.  
Emva kweminyaka emihlanu yendlala, Amakhosi anethemba lokuphumelela indebe kule sizini – kodwa kwakufuneka ayiphumelele yonke imidlalo eshiyekileyo ngoba iMamelodi Sundowns ifuthela emagxeni kwaye izimisele ukongeza ezinye iindebe phambi kokuvalwa kwesizini.  
Amakhosi sele eqokelele amashumi amane anesibhozo amanqaku emidlalweni engamashumi amabini anesibini.  
UFrosler uthi ukujongana nomdlalo omnye ngexesha kokona kwakuyinceda iChiefs. 
“Siyazama ukungazihoyi izinto ezidlulileyo. Into esizimisele ukuyenza kukujongana nezinto esinokwazi ukuzenza mhla kubuyiswa imidlalo kwakhona,” utshilo uFrosler ethetha ne-Independent Media.  
Kule sizini esamisiweyo, uFrosler uzibonakalisile okokuba ngomnye wabadlali ekunokuthenjelwa kubo nguErnst Middendorp ngokudlala kakuhle emidlalweni yonke ayidlalileyo kwiChiefs.  
Umsebenzi wakhe uqatshelwe nangabaqeqeshi bamaqela esizwe. UMolefi Ntseki ukhe wambandakanya kwiqela lakhe – kanti naye uDavid Notoane ebemfake kuluhlu labadlali ebeza kukhetha kulo abadlali beSA Under-23 ebebeza kumela uMzantsi Afrika kwimidlalo yeOlimpiki emisiweyo ngenxa yekhorona nebiza kusingathwa sisixeko ekuthiwa yiTokyo, eJapan.  
Loo midlalo iye yahlehliselwa unyaka ozayo (2021).  
“Ukumiswa kwemidlalo yeOlimpiki kunika bonke abantu ithuba lokuzibonakalisa. Into endinokuyenza mna kukuqhubela phambili nokuphucula indlela endidlala ngayo,” utshilo uFrosler.  
Njengokuba ihlabathi lisaxikixwa lulwamvila lwekhorona, akukacaci nokuba iya kuqala nini na imidlalo yeAbsa Premiership kwakhona."	not available
sports	Iziphumo zingamfaka engxakini uShakes	"Ukungakwazi kweBafana Bafana ukuya kwi-2017 AFCON kunokwenzeka kunyanzele iSAFA yenze iinguqu.  
Umongameli weSAFA, uDanny Jordaan, ucatshulwe kumajelo eendaba esithi umsebenzi kaShakes Mashaba bazakuwuphonononga kwezi nyanga zizayo.  
ABafana Bafana babethe iGambia ngo’4-0 kumdlalo wokuzibekela indawo kwi-AFCON ezayo, kodwa oko khange kwanele. Ngoku kugqityiwe uMzantsi Afrika uzakuphoswa yile tumente yamazwe e-Afrika.  
Ekuqeshweni kwakhe uMashaba ngo’2014, ukuthatha inxaxheba kwi2017 AFCON nakwi-2018 FIFA World Cup yayizezona zinto zibalulekileyo ekufuneka ezenzile ngokwesibhambathiso sakhe nombutho olawula ibhola yelizwe loMzantsi Afrika.  
Ukuqeshwa kukaMashaba kwaphenjelelwa kukuphoswa kweBafana Bafana yindebe yehlabathi ebisingethwe yiBrazil ngo’2014. isiqalo sakhe umqeqeshi sibesihle kakhulu ngoba ukwazile ukuthatha iqela walisa kwi2015 AFCON eyayidlalelwa e-Equitorial Guinea.  
Kodwa izinto zange zilihambele kakuhle iqela lesizwe ngoba laphuma kumjikelo wokuqala.  
UJordaan uthele thsuphe iintatheli kumsitho wokuthelekiswa kwamaqela adlala kwi-ABC Motsepe League ngoMvulo ukuba kufuneka balinde iphele yonke imidlalo bandule beyiSAFA ukuthetha ngomsebenzi kaShakes.  
“Into esinokuyenza ngoku kukulinda kude kuphele le midlalo ye-AFCON, emva koko sakuthi sihlale phantsi sihlalutye imidlalo yeBafana Bafana yonke. Asinakuyenza lo nto ngoku,” utshilo uJordaan.  
UMashaba uvumile ke kambe ukuba ngokwenene iqela lakhe libaphoxile abalandeli balo.  
“Asikwazi ukuya kwi-AFCON, nomdlalo wethu neMauritania sabethwa likhadi elibomvu. Kodwa endifuna ukutsho kubalandeli bethu kukuthi sizichane ngokwethu. Ndiyazi bebefuna ukuba sibeyinxalenye yala tumente,” utshilo uShakes.  
Lo kaMashaba uthe eyona nto ayijongileyo ngoku yimidlalo ehlakulela indebe yehlabathi ka’2018 ezakube iseRussia. 
pedro.mapelo@Inl.co.za"	not available
sports	USenatla uncoma oogxa bakhe kwiBlitzbokke	"Umdlali ophambili kwiBlitzbokke, uSeabelo Senatla, uzenzele imbali kwiveki ephelileyo ngokulala emgceni ityeli lekhulu namashumi asibhozo ngethuba uMzantsi Afrika ubetha iFiji.  
Ngoku uSenatla uhamba phambili kwiBlitzbokke ngokufaka amagowuli emva kokuba uMzantsi Afrika uphumelele indebe yeWorld Rugby Sevens.  
“Oogxa bam ngabo abandenza ndidlale kakuhle,” utshilo uSenetla ochongwe njengomdlali wetumente."	not available
sports	UJulies uyibeke endaweni entle kwakhona iChippa United	"USamuel Julies uphindile kwakhona! Lo mdlali uyithathe iChippa United wayibeka endaweni entle kwakhona emva kokufaka amagowuli amabini ngethuba iqela lakhe libetha iBidvest Wits ngo’2-0 kumdlalo we-Absa Premier Soccer League obushushu ngendlela engumangaliso eBidvest Stadium izolo ebusuku.  
Le yimpumelelo yesibini yeeChilli Boys imidlalo ilandelelana kweyePSL emva kokudlala ntanganye imidlalo emihlanu ilandelelana phantsi komqeqeshi obambeleyo – uTebogo Moloi. Ngoku iqela likaTebogo Moloi lithe ngcu kwindawo yesithandathu emva kokuqokelela amanqaku alishumi elinesine kwimidlalo elishumi. 
Njengoko bekulindelekile, abadlali beWits bahlasele kuqala besebenzisa ifolosi eyingozi, u-Amr Gamal, kwakwimizuzu yokuqala emdlalweni – kodwa izinto azimhambelanga kakuhle. Omabini la maqela azamile ukudala amathuba kwisigaba sokuqala somdlalo – kodwa kude kwayiwa kwixesha lokuphumla kungekho elibhalisileyo ebhodini.  
IiChilli Boys zibuye zonyanyile kwisigaba sesibini. UMarko Paseka uphekuze amadoda kufutshane emhlabeni oyingozi weWits – uthe gqi uJulies engabhungisanga, wayibeka endaweni entle iChippa ngegowuli lokuqala. Akubanga kudala waphinda elesibini – ngelo xesha ixesha beselisondela ekupheleni. Eli qela laseMpuma Koloni lifumene impumelelo yalo yokuqala kude nekhaya namhlanje. 
 Bidvest Wits: Keet, Allie, Hlatshwayo, Khumalo, Scott, Klate, Gamal, Pelembe, Pule, Hlanti, Mlambo. 
Chippa United: Akpeyi, Macheke, Okwuosa, Konqobe, Maphanga, Mvelase, Mdlinzo, Mabaso, Mako, Lentjies, Sekola."	not available
sports	UHendrick Esktein ufumene iqela elitsha – kodwa akakuchasanga ukubuyela eNaturena!	"Emva kokushiya iKaizer Chiefs ekupheleni kwesizini kunyaka ophelileyo, ubomi bukaHendrick Ekstein buqhubele phambili. Uye watyikitywa liqela laseYurophu ekuthiwa yi-Azerbaijan emva kokuba engazange avumelane neChiefs ngemali kwiingxoxo ngesivumelwano sengqesho esitsha. Ekuqaleni kwale veki, uEksten (29) utyikitywe yiSabali FK – elinye iqela azifumanele lona eYurophu ngeli thuba lokuthengwa kwabadlali elivulwe ekuqaleni kwalo nyaka. Nangona kunjalo, uEksten uxelele iKickOff.com okokuba angabuyela kwiChiefs ukuba iyamfuna. Le ndedeba yemka kwiChiefs xa kanye umdlalo wayo ufunquka phantsi kuka-Ernst Middendorp owamenza elinye lamaxhadi wakhe emva kokuthatha iintambo ekuqaleni kuka-2019. 
“Andinangxaki nokubuyela kwiChiefs. Ngeke ndikwazi kodwa ngoku ngoba ndifuna ukudlala apha eYurophu. Mna nabadlali beChiefs sakuhlala singabahlobo. Andizami ukuthi ikhona into esasisilwa ngayo. Hayi, andinayo ingxaki neChiefs. Yiyo lo nto phambi kokuhamba kwam eNaturena, ndaya kusihlalo (Kaizer Motaung) endafika engekho. Andizange ndalwa neqela,” utshilo u-Ekstein kwiKickOff. Ukungavani kwakhe neChiefs kwamphosanisa nokudlala emdlalweni weNedbank eyabethwa kuwo iChiefs ngo’1-0 yiTS Galaxy edlala kwiGladAfrica League. “Yayiliphupha lam ukudlala umdlalo kwiNedbank Cup. Emva kwezinto ezenzekayo, ndandingakhathali ngoba eyona nto endandiyifuna yayikukudlala kula mdlalo,” utshilo uEkstein. 
Bekulindeleke uEkstein ahlale iminyaka emibini kwiqela alishiyileyo – kodwa uthi uye wahamba emva kokuxelelwa okokuba akanayo indawo ngumqeqeshi. “Kuye kwafika umqeqeshi omtsha. Ndidlale imizuzu embalwa emidlalweni emithathu emva koko umqeqeshi akandisebenzisa. Usihlalo weqela wandibiza wandixelela okokuba umqeqeshi akazundisebenzisa. Ndamxelela okokuba ngeke mna ndihlale ndingadlali. Ndathi kungcono siqhawulwe isivumelwano sam sengqosho ngoba andikwazi ukuhlala nje ndiphilile,” utshilo uEkstein."	not available
sports	UBikwani woyisiwe yiTornado FC	"UThobela Bikwani ulahlile njengomqeqeshi weTornado FC kule veki. Oku kudizwe yiTornado kwikhasi layo lonxibelelwano uFacebook ngoLwesibini.  
Izinto aziyihambeli kakuhle iTornado, kangangokuba lo nto yenye yezinto ebangele umqeqeshi ahambe.  
“Ndingumntu osafuna ukuya phambili mna ebholeni, xa ndibona ukuba izinto azihambi kakuhle – ndiyasuka ukuze kungene omnye umntu. Noko ndihambe isekwiTop 8 iTornado,” utshilo uBikwani kweli phephandaba. 
Eli qela lihleli kwindawo yesihlanu kwi-ABC Motsepe League lishiywa ngamanqaku alishumi elinesine yiFuture Tigers ekwindawo yokuqala. Ngokwendlela eqhuba ngayo ayinalo kakuhle ithuba lokuya kwiNFD kule isizini. 
Imidlalo yeMotsepe League: 
Zimbane Killers vs Matatiele Professionals @New Rest Stadium 15:00; Vallies FC vs Walter Sisulu @Gelvandale Stadium 15:00; Swartkops vs Bees FC @N.U.2 Motherwell 15:00; Tornado FC vs Morning Stars @Jan Smuts Stadium 15:00; Lion City vs Highbury FC @N.U.2 Motherwell 15:00; City Lads vs FC Buffalo @Mt Ayliff Stadium 15:00; Mthatha City vs Young Ideas @Rotary Stadium 15:00; Future Tigers vs Matta Milan @Ginsburg Stadium 15:00"	not available
sports	USir Jiks ufuna ukuzigxama kwi-21km yeHeroes Marathon	"Ekuseni namhlanje izihlwele zabantu zithathe inxaxheba kwiHeroes Marathon. Omnye wabo bathe bayinxalenye yeHeroes kulo nyaka ligqala lomsasazi wesikhululo sasekuhlaleni, i-Unitra Community Radio, ogama linguSindile “Sir Jiks” Majikija – owaziwa kakhulu ngokubhexesha inkqubo ethandwayo yomculo kaMasikhanda. USir Jiks uzigxame kumdyarho weekhilomitha ezilishumi (10km). Emva kokufika kwakhe entanjeni uxelele eli phephandaba labantu, I’solezwe lesiXhosa, ukuba ebekonwabele kakhulu ukubaleka kwiHeroes Marathon nangona ebeqala ukuthath’inxaxheba kuyo. 
Amakhulu-khulu eembaleki eziphuma kwiphondo leMpuma Koloni, kwamanye amaphondo elizwe loMzantsi Afrika nezinye eziphuma kwizwekazi le-Afrika jikelele akhuphisene kwisiqendu seshumi elinesibhozo seHeroes Marathon eququzelelwa yi-Athletics Transkei ngokubambisana nesebe leZemidlalo, Inkcubeko noLonwabo. 
“Ndiyaqala namhlanje ukuthatha inxaxheba ngokubaleka apha kwiHeroes Marathon. Ndidla ngothatha inxaxheba kwezinye ezithi ziqhubeke kwiindawo ezingqonge uMthatha. Ndiyaqala ukungena kule kwaye ndiyonwabe kakhulu. Ndiyenzile ndayigqiba i-10km, kulo nyaka uzayo ndifuna i21km ngoba ndiyayonwabela,” utshilo uSir Jiks. 
Lo msasazi uthe amalungiselelo weHeroes khange abe nzima (kuye) ngoba ungumntu ozilolongayo yonke imihla ekuseni umthetho wakhe watsho esithi nabanye abantu mabazibandakanye nezinto ezinje ngoba ziyancedisana kakhulu nempilo."	not available
sports	UMajoro uzakumanyana noTinkler kwiCape Town City	"Iqela elitsha lePremier Soccer League iCape Town City, lityikitye uLehlohonolo Majoro kwisivumelwano seminyaka emibini. Lo mdlali uneminyaka engamashumi amabini anesithoba, uzakuphinda amanyane nomqeqeshi * -Eric Tinkler ekuqaleni kwesizini ezayo. 
Le folosi izakufumana ithuba lokuba iphinde idlale nabadlali ebidlala nabo ngaphambili, uTsepo Gumede noSamora Motloung. 
Kwinkomfa yoonondaba ibibanjwe eKapa, uJohn Comitis ukungqinile ukuba yena nomqeqeshi * -Eric Tinkler bazakuzama ukwangeza abadlali abambalwa ukulungiselela isizini ezayo. UMajoro uzakube enethemba lokuphinda afumane ithuba lokudlala. Khange akwazi ukufumana ithuba lokudlala kwi-Orlando Pirates nakwiKaizer Chiefs."	not available
sports	Aphazamisekile amathuba weDowns kwindebe yePSL	"Iintshatsheli ze-Absa Premier Soccer league, iMamelodi Sundowns, iphinde yalahlekelwa ngamanqaku namhlanje emva kokudlala ntanganye ngo’2-2 nePlatinum Stars kumdlalo wePSL obubanjelwe eLucas Moripe Stadium. Iqela likaPitso Mosimane ligoduka neziphumo ezingancumisiyo namhlanje kanye emva kokubethwa yiBidvest Wits ngo’1-0 ekuqaleni kwale veki. 
  
ISundowns ilawule umdlalo zibekwa nje emdlalweni, kuthe xa ingomzuzu wesihlanu uThabo Nthethe wafaka igowuli lokuqala. Ukufakwa kwegowuli kuyothusile iDikwena yatsho yenza imigudu emva koko. UNdumiso Mabena, oyingxaki kakhulu xa eshiywe engagandwanga, unkqonkqozile kwade kwakabini; ude walifumana igowuli. Kuyiwe kwixeshwa lokuphumla ebambene ngo’1-1 la maqela omabini. 
  
Kwisigaba sesibini somdlalo, umdlali unyukele kwelinye inqanaba kwaye la maqela athathe apho ayeke khona kwisigaba sokuqala. Ahlaselene ngamandla – kodwa yiDikwena efake igowuli lesibini ngomzuzu wamashumi amahlanu anesihlanu. Nelesibini igowuli lifakwe nguMabena emva kokunikelwa ibhola entle nguGerald Phiri. Khange iyeke ukuzama iDowns nangona bekunjalo. UPitso ukhuphe uLucky Mohomi waze endaweni yakhe wafaka uTeko Modise. UModise, uPercy Tau no-Anthony Laffor bazamile ukuhlasela amatyeli aliqela – kodwa yabe ivalile iPlatinum emva. UYannick Zakri ufake igowuli lokulinganisa elithe layinika amandla ngakumbi iDowns.  
  
Ukungaphumeleli kweDowns kulo mdlalo kuwaphazamisile amathuba wayo okukhusela indebe ekupheleni kwale isizini. Yona iDikwena izinzile kwindawo yeshumi elinanye kwiPSL kwaye kubonakala ngathi isecicini lokuqinisekisa indawo yayo kwiPSL. 
 
  
  
  
Mamelodi Sundowns: Onyango, Mashaba, Morena, Nthethe, Madisha, Zakri, Mohomi, Billiat, Laffor, Kekana, Tau. 
  
Platinum Stars: Mzimela, Mpheta, Mlilo, Mwedihanga, Jongh, Phiri, Mkhabela, Msomi, Mere, Mabena, Ntuli."	not available
sports	IBaroka isusiwe phezulu kwiNFD	"Izinto ziguqukile kwiNFD kule mpelaveki, kwaye ngoku ukhuphiswano lunikisa umdla njengokuba kuleqwa ekupheleni kwesizini.  
IHighlands Park isuse iBaroka  FC kwindawo yokuqala emva kokubetha iMilano United, ngegowuli elinye eqandeni eMakhulong Stadium, emva kwemini ngoMgqibelo. 
 Igowuli elize nempumelelo yeHighlands lifakwe nguJermaine Christian. IBaroka ibithabathe inxaxheba kwiNedbank Cup kule mpelaveki, kumdlalo wayo nePolokwane City, into ethetha ukuba khange idlale kwiNFD.  
NgeCawa, AmaZulu abambene ngeqanda macala neAfrican Warriors komnye wemidlalo yeNFD. USuthu ligoduke negowuli elinye phantsi kwesandla somqeqeshi olibambela uDelron Buckley.  
ISantos ingcwatywe yiRoyal Eagles ngamagowuli amane eqandeni, le mpumelelo ithatha i-Eagles iyibeke ngasentla kweWitbank Spurs, kwaye ikuluhlu lamaqela amathathu aphezulu. 
 IBlack Leopards ibuye nelize kule mpelaveki kumdlalo wayo neCape Town All Stars, amaphaphu ebephezulu kwiLidoda Duvha emva kokubetha iMthatha Bucks kwiveki engaphambili.  
ILeopards yiyo efake igowuli kuqala ngenqina likaBongani Manana, kodwa Igugu Lekapa likwazile ukuphendula sisaqhuba isiqingatha sokuqala ngegowuli elifakwe nguMlungisi Mbunjana.  
Elesibini lifakwe nguThokozani Sekotlong, elesithathu lifakwe nguSizwe Mdlinzo, iAll Stars iphumelele ngamagowuli amathathu kwelinye.  
IMoroka Swallows ivuselele ithemba lokubaleka izembe kwiNFD, ngokubetha iMbombela United ngegowuli elinye eqandeni. 
chris.gilili@inl.co.za"	not available
sports	UMaseti watsalwa ngumdlalo omhle kwiDowns	"I’solezwe lesiXhosa lincokole nomlandeli weMamelodi Sundowns ogama linguMzameli “Zaza” Maseti. Le ndedeba yaseMdantsane ikhalela iMTN 8 – kodwa inethemba lokuba iDowns iyakuthi ikwazi ukuyikhusela indebe yePSL. 
Nondwe Tyilo: Leliphi iqela olilandelayo kwiPSL? 
Zaza Maseru: YiMamelodi Sundowns. Ndibathanda bonke abadlali kodwa uTiyani Mabunda ngoyena uphambili kum. 
NT: Watsalwa yintoni kwiSundowns? 
ZM: Ndaqala ukuyilandela ngo1992, mhla kwakudlala iBP Top 8. Kulapho sabethwa yiKaizer Chiefs ngenqaku eqandeni, indlela ababedlala ngayo ukugcina ibhola, ihamba phantsi ukusuka emva ukuya phambili – yeyona nto eyanditsalayo. Hayi le nto umntu asuke akhabele phambili. 
NT: Anikabethwa kwimidlalo yePSL, ingaba uziva njani ngezemidlalo eningayiphumelelanga? 
ZM: Ukungabethwa kona kundivisa kamnandi kakhulu. Ukudlala ntanganye kona akundikholisi ncam. Owam umnqweno kukufumana amanqaku apheleleyo. 
NT: Yintoni oyinqwenelayo kwiDowns emva kokuphuma kwiChamps League? 
ZM: Ukukhusela indebe yePSL ngowona mnqweno ophezulu endinawo. 
NT: Unalo ithemba lokuba iDowns ingayikhusela indebe yePSL kule sizini? 
ZM: Singakwazi ukuyikhusela indebe yePSL. Okundenza ndicinge njalo kukuba sisemva ngemidlalo kwaye sikwindawo yesixhenxe. Noko asikudanga kakhulu. Ukufumana nje kwethu amanqaku apheleleyo kule midlalo sisemva ngayo, kuya kusibeka endaweni entle kakhulu kwaye abadlali bethu abatsha ooSilva Meza noMaboe bayaswabuluka ngoku, bayangena kwisingqi somdlalo weSundowns. 
NT: Zeziphi iindebe ozijonge ngamehlo abomvu kule sizini? 
ZM: Eyona ndebe ebendiyinqwenela kakhulu yiMTN 8. Isiphuncukile, ngoku indebe yePSL yeyona ndiyijonge ngamehlo abomvu kwaye ndinalo ithemba lokuyifumana kwakhona."	not available
sports	Ekugqibeleni, Umnqweno kaShabba ufezekisiwe!	"Emva kweminyaka elishumi elinesibini uSiphiwe Tshabalala engumdlali othembekileyo kwiKaizer Chiefs, kule veki ulibangise kwelaseYurophu – apho aza kuqala ubomi obutsha khona.  
Umnqweno kaShabba, 33, ufezekisiwe emva kokuthengwa liqela laseTurkey ekuthiwa yiBB Erzurumspor elidlala kwinqanaba eliphezulu.  
Ingxelo ithi uTshabalala utyikitye isivumelwano seminyaka emibini – kodwa likhona nethuba lonyaka wesithathu ukuba izinto zimhambela kakuhle.  
Lo mdlali akadlaliswanga nguGiovanni Solinas kumdlalo weMTN 8 ebambene kuwo iChiefs ngo’2-2 neSuperSport United kuba bekusashukuxwa ikamva lakhe.  
Ukuhamba kukaShabba yilahleko kwiChiefs ngoba ebengomnye wabadlali exhathise ngabo iminyaka emininzi – kodwa yinto entle kuye ngoba ebesoloko elangazelela ukudlala eYurophu. 
Amakhosi akungqinile ukuhamba kukaTshabalala awamthenga kwiFree State Stars ngo2007.  
Usihlalo weChiefs, uKaizer Motaung, umkhulule ngamazwi amnandi uShabba, watsho eqinisekisa indawo yakhe eNaturena ngelithi uyakuhlala eliKhosi nalapho aya khona.  
“Simnqwenelela okuhle kodwa apho aya khona uTshabalala. Uyakuhlala eliKhosi nokuba uphi na,” utshilo uMotaung. 
Imbali kaTshabalala kwiChiefs nakwiqela lesizwe ityebe kakhulu ngoba ungumdlali owazibalula ngokusebenza ngokukhuthala nokuhlonipha umsebenzi wakhe kwantlandlolo.  
Ungomnye wabadlali abadlalele iBafana Bafana amatyeli amaninzi, kanti nakwiChiefs uhamba edlale imidlalo engamakhulu amathathu anamashumi asixhenxe anambini.  
Kuloo midlalo ayidlale kwiChiefs, ufake amagowuli angamashumi amahlanu anesibhozo. Ngethuba ekwiChiefs uphumelele indebe yePSL kabini, iTelkom Knockout kathathu, iMTN 8 kabini neNedbank Cup kanye. 
Ephawula ngokuhamba kwakhe, uTshabalala uthe ukudlala phesheya yayisoloko iliphupha lakhe.  
Uthe yinto ekwakufanele yenzeka kudala – kodwa uyalamkela ithuba alifumeneyo nangoku.  
“Ndifuna ukubulela abalandeli. Kwiminyaka elishumi elinambini, bendonwabile kwiChiefs. Ibisoloko ingumnqweno wam ukuya phesheya, ngakumbi eYurophu. 
 Kwakufanele yenzeka kudala – kodwa ke uThixo uzenza ngexesha lakhe izinto. Likhaya lam iChiefs Village kwaye iChiefs iya kuhlala isentliziyweni yam. Ndinomnqeno wokuyeka ukudlala ibhola apha kwiKaizer Chiefs,” uvale ngalo mazwi."	not available
sports	Amakhosi afuna ukuyigcina indebe	"Iintshatsheli ezikhuselayo ze-Absa Premiership kunye neMTN 8 iKaizer Chiefs izakuqala ukukhusela indebe yayo yokuqala ngokuhlwa kwanamhlanje xa bequbisana neqela laKwaZulu Natal iMaritzburg United. Lo mdlalo uza kudlalelwa e-FNB eRhawutini kwaye izakuba ngumdlalo wokuqala kamqeqeshi uSteve Komphela njengo mqeqeshi weChiefs, uzakube edlala neqela ebelikhokela kwisizini ephelileyo. 
IChiefs ibe zintshatsheli ze MTN 8 kwisizini ephelileyo emva kokubetha intshaba zabo i-Orlando Pirates kumdlalo wamagqibela kankqoyi kwibala iMoses Mabhida. 
IChiefs ibibambe iinkomfa noonondaba ukuthetha ngalo mdlalo wanamhlanje, nalapho umqeqeshi uKomphela ebethetha ngendlela aziva ngayo nento enokulindelwa ngabalandeli beKaizer Chiefs. UKomphela ukuchazile ukuba ukukhusela lendebe yenye yenjongo zakhe eziphambili, neliqela. 
“Ingwe ayiwatshintshi amabala ayo, kufuneka siwenzile umsebenzi wethu kwaye ndilazi ukusuka nokuhlala eliqela,” utshilo uKomphela. 
UKomphela uye walishiya iqela leMaritzburg United ebutsheni buka Juni, emva kokufumana isithuba sokuqeqesha kwiChiefs. USteve uthi akayithatheli phantsi iMaritzburg neqeqeshwa nguMandla Ncikazi obengumncedisi wakhe kwisizini ephelileyo.  
“Banomceli mngeni nabo, kuba batshintshe umqeqeshi kunye nabadlali, kukho amaqela angoompondo-zihlanjiwe bodwa kwiMTN 8, kwaye ndizakuba nabantu ababekade benga baqeshi bam kwaye uMandla Ncikazi ngumqeqeshi onesakhono kakhulu,” utshilo uKomphela ethetha noonondaba, eRhawutini. 
IChiefs ivule kakubi kule sizini kuba babethiwe yi-Orlando Pirates kumdlalo wendebe iCarling Black Label wangoMgqibelo. UKomphela uthi banethemba kakhulu ngolu khuphiswano, kwaye bazakusebenza nzima ukubuyisela isidima sabo. 
“Ndiyabulela ukuba ndifumene ithuba elaneleyo lokuba ndingene kweliqela,” utshilo. “Imidlalo yethu yaphambi kokuvula kwesizini indinike ixesha elaneleyo lokuba ndifumane iziphumo endingakwazi ukusebenza ngazo kule sizini. Andikho phantsi konxinezelelo, siwulindele umdlalo wangokuhlwa.” Ikapteni esandula kwenyulwa yeChiefs uSiphiwe Tshabalala nodlala ecabangeni uthi uqinisekile ukuba nje ngabadlali sele bewulungele umdlalo wangomso. “Sizintshatsheli ezikhuselayo . Isizini ephelileyo ibinzima, kodwa kulena kuzakuba nzima kakhulu. Sifuna ukukhusela intshinga yethu,” utshilo uShabba."	not available
sports	UMolefi Ntseki ucela uluntu luxhase aBafana Bafana phambi komdlalo weMandela Challenge	"Babila besoma abadlali beqela lesizwe loMzantsi Afrika lebhola ekhatywayo enkampini eseWolfson Stadium, eBhayi – apho balungiselela umdlalo wangempelaveki. IBafana Bafana iza kuswantsulisana nelizwe laseMali emdlalweni weNelson Mandela Challenge okulindeleke ubeshushu eNelson Mandela Bay Stadium ngentsimbi yesithathu emalanga ngeCawe. Umqeqeshi weBafana Bafana, uMolefi Ntseki, uhlabe ikhwelo eluntwini ngelithi mabeze ebaleni bazo kuxhasa iqela labo emdlalweni ongempelaveki. Amalungiselelo weqela lesizwe akahambi kakuhle ngenxa yokonzakala yentaphane yabadlali. UBongani Zungu noThamsanqa Mkhize ngabanye babadlali abakhululweyo ngenxa yokonzakala. Kanti abadlali abafana noPercy Tau, uErick Mathoho, uDean Furman noRonwen Williams akukaqinisekwa ncam ngokuphila kwabo. 
Kodwa nangona kunjalo, uNtseki uqhubela phambili nokusebenza nabadlali abakhoyo kwaye uthi ufuna iqela lakhe liphumelele ngeCawe. UMzantsi Afrika uza kufumana umdlalo wokuqala oko kuthe kwaqeshwa uNtseki endaweni kaStuart Baxter emva kokuba iZambia neMadagascar zigqibe kwelokuba zingadlali nawo ngenxa yokuhlaselwa kwabantu bamanye amazwe okwenzeke eGoli kwinyanga ephelileyo. UNtseki uthi ufuna ukusondeza iqela lesizwe ebantwini emva kokukwaywa kwalo ngabantu abaninzi ngenxa yokungakwazi ukuqhuba kakuhle kwiitumente ezinkulu. “Kubalulekile ukusondeza iqela lesizwe ebantwini ngoba lelethu sonke. Ukusondela ebantwini yeyona nto efunekayo ukuze bakwazi ukulixhasa iqela. Sisondela emidlalweni ehlakulela iAFCON 2021, inkxaso yabantu ibalulekile. Ndiyabacela abantu beze ebaleni bazo kusibukela naxa sizilolonga,” utshilo uNtseki ethetha neentatheli. 
–Isolezwe (laKwaZulu-Natal)."	not available
sports	UMaso noVelaphi bawabeke endaweni entle Amavarara kwiNedbank Cup	"Luvuyo lodwa ebantwini baseChris Hani naseMpuma Koloni jikelele emva kokuba Amavarara ebethe iSuper Eagles ngamagowuli amabini kwelinye emdlalweni weNedbank Cup obutshisa eSisa Dukashe Stadium emalanga namhlanje. UMzunani Mgwigwi wonelisekile ngaphandle kwamathandabuzo emva kokuba Amavarara edlulele kumjikelo wesibini weNedbank Cup kwilinge lawo lokuqala. Amagowuli weqela laseKomani afakwe nguSihle Maso noKhakha Velaphi kwisiqingatha sokuqala somdlalo. Nangona Amavarara abuye nempumelelo – kodwa ibithande ukuwaxaka iSuper Eagles kwisigaba sesibini somdlalo. Amavarara alandele iChippa United engombe iTS Galaxy ngamagowuli amathathu yatsho yagxotha uDan Malesela obengumqeqeshi wayo. 
Kuyiwe kwixesha lokuphumla Amavarara enkqenkqeza phambili ngamagowuli amabini eqandeni (2-0). Umdlalo uqale ngesantya esintsi. Ilelo nelo iqela belibonakala lingafuni ukwenza iimpazamo emdlalweni. Kubekho imingqandandana yamathuba iqela laseKomani elingawasebenzisanga kakuhle. Kodwa izinto ziye zajika emzuzwini wamashumi amathathu anesibini ngethuba uSihle Maso ebhakuzelisa umnatha ngentloko emva kwebhola egotywe nguThandolweDayimane – obengomnye wabadlali abadlale kakuhle kakhulu kwisigaba sokuqala. Emzuzwini wamashumi amane, uKhakha Velaphi ufake igowuli lesibini laMavarara emva kokufumana ibhola ebisuka kwisikhuthali esinguThandolwethu kwicala lasekunene. 
Ekuqaleni kwesiqingatha sesibini somdlalo, iSuper Eagles ifake Amavarara  phantsi koxinizelelo. Emzuzwini wesine siqalile, uThabiso Mokoena ufake ibhola lula emva kokugqwidiza kwaMavarara emva. Igowuli libakhuthazile abafana baseFree State; baquqe bebuyelela emhlabeni weqela laseKomani. UDayimane uqulule ibhola ethe qelele – kodwa ifike unozinti weSuper Eagles, uThemba Makate, ethe qwa ezipalini. Uphinde wasebenza uMakate ngethuba exhimfa ibhola enzima ebikhatywe nguPule Ntsane. Khange kube kudala, unozinti waMavarara, uKhanya Mini, uvale ibhola enzima emva kokungakwazi kwabadlali bakhe ukuchitha ibhola emva.  Kude kwaphela umdlalo iSuper Eagles ingakwazanga ukufumana igowuli lokulinganisa. Ngalo ndlela, Amavarara adlulele phambili kwiNedbank Cup. 
  
Amavarara: Khanya Mini, Pule Ntsane, Nkosomzi Mzazi, Sapholwethu Kelepu, Abongile Twani, Ayavuya Gocina, Nkosomzi Mbenyana, Sihle Maso, Thandolwethu Dayimane, Athenkosi Lafota. 
Amalalela: Ayanda Masiko, Baxolise Nqumashe, Anele Thwani, Thabo Letsika, Siphelo Sizane, Athenkosi Tonisi. 
Super Eagles: Themba Makate, Fusi Letsatsi, Boitumelo Tsotsi, Gift Mogorosi, Teboho Moloi, Maduna Vusimusi, Mojalefa Sekhoto, Pule Khasane, Thabiso Mokoena, Motsama Moloi, Bongane Mofokeng. 
Amalalela: Mbali Tshabalala, Ditsietsi Motsitsi, Sandile Mkhwanazi, Toka Moshaliba, Buti Mokele, Vusimusi Mrajane, Katlego Banda."	not available
sports	Bashiyeke bethe khunubembe abalandeli beChiefs!	"IPolokwane City iqinise indawo yayo kwiTop 8 ngokubetha iKaizer Chiefs ngo’1-0 kumdlalo obutshisa ePeter Mokaba Stadium ngale ntlwa yanamhlanje. Ukubethwa kweChiefs kuthetha ukuthi isecicini lokuvala isizini ingaphandle kwamaqela amathathu aphambili kwi-Absa Premier Soccer League athi afumane ithuba lokumela uMzantsi Afrika kwimidlalo yeCaf – elona themba ibinalo njengokuba ingafumananga nto nakule sizini. Umdlalo ubumhle kodwa Amakhosi akakwazanga ukuwasebenzisa amathuba awafumeneyo kwakhona kulo mdlalo nto leyo eshiye abalandeli bethe khunubembe. 
  
IPolokwane City neKaizer Chiefs ziye kwixesha lokuphumla kungekho ebhalisileyo ebhodini emva kwesiqingatha sokuqala ebesisihle kakhulu. Amakhwenkwe kaSteve Komphela alawule umdlale zisuka umdlalo, anikelene ngebhola kakuhle kwiindawo eziyingozi kwaye akwazile ukudala amathuba ambalwa. UJoseph Molangoane ufumene ithuba elihle kwimizuzu yokuqala yomdlalo – kodwa ibhola yakhe iphume ecaleni kwepali. Esiswini iibhola bezityalwa nguGeorge Maluleka esebenzisana noKeagan Buchanan – obenethamsanqa lokuqala umdlalo namhlanje ngenxa yokungabikho kukaWillard Katsande. Kanti yona iCity ibityhala ngoRodney Mamagalela onamendu angumangaliso, uJabu Maluleke ongomnye wabadlali abakrelekrele kweli lizwe noWalter Musona.  
  
Akukho nto ingako iPolokwane City ezenzele yona kumhlaba weChiefs – kodwa yona kwicala lasekunene ibixakekiswe nguRamahlwe Mphahlele – logama uGeorge Lebese obegoba iibhola ezintle ekhangela uBernard Parker obefakwe enkonkxeni nguTshepo Tema noThapelo Tshilo. Unozinti weChiefs, u-Itumeleng Khune, usebenze sekuphela ixesha kwisigaba sokuqala ngethuba ebetha ngeminwe ibhola ebikhatywe nguSalulani Phiri. Ngaphandle kwamathandabuzo, iChiefs bekufaneluba ifumene igowuli emva kokudlala kakuhle namathuba ewafumeneyo kwisiqingatha sokuqala. 
  
Umgangatho womdlalo uye wanyuka kwisigaba sesibini. Amakhosi abonakele exhinele ukubhalisa ebhodini. UMalongoane noLebese bathathe apho bebeyeke khona kwisigaba sokuqala – kodwa bafike kuvaliwe ngabadlali beCity. Nangona iRise and Shine iyisokolisile nje iChiefs kwimidlalo edlulileyo, kulo umdlalo bekubonakala ngathi idlalela ukungabethwa qha. Lo nto inike iChiefs ithuba lokugcina ibhola kuyo ixesha elininzi. UKomphela ukhuphe uParker, endaweni yakhe ufake uGustavo Paez. Yona iPolokwane ikhuphe uMusona, yafaka uRendani Ndou. 
 
Thapelo Tshilo of Polokwane City celebrates his goal with teammates during the Absa Premiership 2016/17 match between Polokwane City and Platinum Stars at the Old Peter Stadium, South Africa on 19 April 2017 ©Samuel Shivambu/BackpagePix 
 
  
  
URamagalela uthe gqolo eyikhathaza iChiefs phaya emva – kodwa nguNdou oyena uphantse wayonzakalisa, kuncede uKhune. UTshilo uvalele ibhola emnatheni ngomzuzu wamashumi asixhenxe anesine emva kwebhola ebisuka ekoneni. Konke oku kwenzeke ngenxa yefuthe elifakwe nguNdou ongene kwisigaba sesibini emdlalweni. Iquqe ibuyelela iPolokwane kumhlaba weChiefs ikhangela igowuli lesibini. URyan Moon ungene endaweni kaBuchanan, yena uWilliam Twala uthathe indawo kaMolangoane. Umdlalo uye waqina ngakumbi, omabini esiya phambili ingakumbi iPolokwane ephantse yafumana igowuli lesibini ngebhola ekhatywe nguMngomezulu kwimizuzu yokugqibela. 
 
  
  
Polokwane City: Chigova, Semenya, Hlongwane, Tema, Tshilo, Phiri, Mngomezulu, Seabi, Ramagalela, Walter Musona (Rendani Ndou), Maluleke. 
  
Kaizer Chiefs: Khune, Mphahlele, Mathoho, Gordinho, Masilela, Maluleka, Ekstein, Buchanan (Moon), Molangoane, Lebese, Parker (Paez)."	not available
sports	UMemela noLorch benze abadume ngazo emdlalweni wePSL	"Amagowuli amabini afakwe nguLuvuyo Memela noThembinkosi ancede i-Orlando Pirates ephumelele kakuhle kakhulu emva kokubetha iBlack Leopards ng’2-0 emdlalweni we-Absa Premier Soccer League obushushu e-Orlando Stadium kubusuku banamhlanje. Emva kokufumana amanqaku amathathu emdlalweni wanamhlanje, iPirates ihamba phambili kwiPSL ngamanqaku amathathu – ishiya iMamelodi Sundowns eseYiphutha (Egypt) emdlalweni weCaf Champions League. Ihlasele zisuka emdlalweni iPirates, isebenzisa abadlali bayo abadume ngokuhlasela abafana noJustin Shonga, uLuvuyo Memela noThembinkosi Lorch – kodwa iinzame zayo zithintelwe nagabadlali beLeopards basemva abebephantsi koxinizelelo olukhulu. 
UMemela ubhakuzelise umnatha ngebhola ebibekwe phantsi emva kokuwiswa kukaHappy Jele kufutshane nomhlaba kanozinti. Azamile ukuxhesha AmaBhakaniya kubonakala ukuba azama igowuli lesibini – kodwa ngelishwa lawo, ayenzekanga lo nto kwade kwayiwa kwixesha lokuphumla. Ekuqaleni kwesigaba sesibini somdlalo, uWayne Sandilands uye waxakekiswa kakhulu ngabadlali beBlack Leopards abafana noKarabo Tshebe – ebekubonakala okokuba bakhangela indlela yokufumana igowuli lokulinganisa. ULorch uvalele emnatheni igowuli lokugqibela sekusondele isiphelo somdlalo. UDylan Kerr uvakalise ukungonwabi kwakhe yindlela abadlali bakhe abadlale ngayo. Kanti yena uMilutin Sredojevic uwamkele amanqaku amathathu evule ngawo umsantsa phaya phezulu iPirates."	not available
sports	Umqeqeshi wePirates uyifungele iSimba SC emdlalweni osekhaya	"Umqeqeshi we-Orlando Pirates, uMandla Ncikazi, ubuye engonwabanga yimpatho enikwe iqela lakhe ebaleni nakwindawo ebelihleli kuyo ngethuba liseTanzania. Emva kokuba iSimba SC ibethe iPirates ngegowuli elinye eqandeni, uNcikazi ubaxelele iindaba zabo abantu baseTanzania. Indlela athethe ngayo ibakhwinisile abaphathi beSimba. Kuthe gqi ipenela umdlalo usiya ekupheleni. UShomari Kapombe uyifakile ipenela, yaphumelela ngaloo ndlela iSimba. Emva komdlalo uNcikazi uthe iSimba ayiphumelelanga ngoba incedwe ngusompempe othathe isigqibo esingafanelekanga. Lo nto ifikele kwezinye izinto ekucacu ukuba zenzeke kungekangenwa ebaleni. 
“Bekungafanelanga ukuba sibethiwe apha. Njengabantu balapha eAfrika, mayiphele le nto yokuphathwa kakubi kwabantu xa bezokudlala apha eTanzania. Benisiphethe okwezilwanya phambi komdlalo, phofu kuzo zonke iindawo esiya kuzo siphathwa kakubi,” utshilo uNcikazi obebhodla idangatya. “Lo ngumdlalo ekufanele usimanye singama-Afrika – kodwa endaweni yoko siyaxhatshazwa. Imithetho ithi emdlalweni makubekho iVAR, namhlanje ibingasebenzi. Ingajongwa la penela, ayikho enjeya. Umdlali wethu ufike kuqala ebholeni. 
“UNdlovu wethu akayinikwanga ipenela phambi kwale yeSimba SC – kodwa usompempe khange azihluphe nangokuyijonga. Ayopenela leya ifakwe kuthi. Ibisebenza iVAR?” ubuzile uNcikazi obesisifu ngumsindo emva komdlalo. “Niyenzelani le nto kwamanye ama-Afrika xa eze kwiSimba? Ingaba nilindele impatho efanayo eMzantsi Afrika? Kufanele nibenentloni yindlela eniziphethe ngayo. EMzantsi Afrika iza kuphathwa kakuhle iSimba ngoba thina siyakwazi ukuphatha iindwendwe,” utshilo uNcikazi othe iPirates iza kulwela ukuphumelela ekhaya emva kokubethiswa ngusompempe. Emva kweentetha zikaNcikazi, abaphathi beSimba bamkile kwiCAF nakwiFIFA batsho besithi boyikisela ubomi babo xa beze eMzantsi Afrika."	not available
sports	UPaez uncede iChiefs kwiNedbank Cup	"UGustavo Paez – ifolosi eyenza umsebenzi oncomekayo kwezi ntsuku – uzibonakalisile namhlanje ukuba ngokwenene angathembela kuye Amakhosi emva kokubuya namagowuli amabini kumdlalo angene njengelalela kuwo. IKaizer Chiefs ibethe iAcornbush ngo’2-1 ebunzimeni kumdlalo weNedbank Cup eKabokweni Stadium namhlanje emalanga. Ngomzuzu wamashumi amabini anesixhenxe i-Acornbush iphulukene nomdlalo wayo ophambili, uSandy Nyathi, onikwe ikhadi elibomvu ngenxa yokunyathela kakubi uWillard Katsande.  
Lo nto khange iyityhafise konke konke i-Acornbush ngoba iqhubele phambili nokuhlasela yade yafumana igowuli elifakwe nguMudzunga Sidumo ngentloko. Nangona iChiefs ibiyiyo elawula ibhola – kodwa side saphela isigaba sokuqala kulo mdlalo ingekalifumani igowuli lokulinganisa. Kwisigaba sesibini uSteve Komphela wenze iinguqu emdlalweni; ukhuphe uKgotso Moleko noSibusiso Khumalo, wafaka ezindaweni zabo uGustavo Paez noWilliam Twala abafike benza umahluko. Khange kubekudala emva koko, uPaez ungcangcazelise umnatha emva kokufumana ibhola kuBernard Parker. Kuthe xa kushiyeke imizuzu emithandathu, uPaez uphindile wafaka elinye kwakhona – atsho Amakhosi akwazi ukudlulela kumjikelo olandelayo weNedbank Cup. 
 
Fiston Abdoul of Bloemfontein Celtic during the 2017 Nedbank Cup Last 16 game between Bloemfontein Celtic and Mbombela United at Dr Molemela Stadium, Bloemfontein on 9 April 2017 © Frikkie Kapp/BackpagePix 
 
Kwelinye icala, iBloemfontein Celtic izibethele iMbombela United ngo’2-0 othuleyo kumdlalo obubanjelwe eDr Molemela Stadium. Amagopwuli amabini weCeltic afakwe nguFiston Abdoul Razak kwisiqingatha sokuqala nakwesesibini. Kulo mdlalo iSiwelele ayihambanga lula ngoba unozinti wayo unqande amanzi engena endlini.  
Ekugqibeleni kusebenze amava, iCeltic izibonakalisile ukuba ngamakhwenkwe amakhulu. Iye kulo mdlalo inamandla emva kokubambana neMamelodi Sundowns ngeqanda phakathi evekini. Ukuqhuba kakuhle kweCeltic kwiNedbank Cup kuzindaba ezimnandi emva kwesizini engahambanga kakuhle nasemva kotshintsho lwabaqeqeshi abaliqela kwakule sizini inye into engaqhelekanga kwiCeltic. Uthelekiso lwamaqela luzakwenziwa eGoli ngokuhlwa kwangoMvulo."	not available
sports	SA Under-23: UMzantsi Afrika uzibekele indawo kwimidlalo ye-Olimpiki!	"Abalandeli bebhola ekhatywayo bafumene iindaba ezincumisayo namhlanje ngethuba iqela lesizwe, iSA Under-23, lizibekela indawo kwimidlalo ye-Olimpiki eza kubanjelwe eTokyo, eJapan, emva kokubetha iGhana ngo’6-5 kumapenela emdlalweni we-2019 Under-23 African Cup of Nations obubanjelwe kwisixeko saseCairo, eYiphutha. UMzantsi Afrika neGhana zigqibe amashumi alithoba emizuzu zibambene ngamagowuli amabini macala (2-2) emdlalweni. Lo nto iye yanyanzela uzompempe obephethe umdlalo awase kumapenela amaqela ngoba bekufuneka kubekho iqela eliza kuba lelesithathu kulawo aza kumela i-Afrika kwimidlalo ye-Olimpiki kunyaka ozayo eTokyo. Amakhwenkwe kaDavid Notoane atsazise igazi kuqala emdlalweni emva kokuba uHabibi Mohammed weGhana egwaze ngomkhonto ekhaya ngebhola ebisuka kuMatlala Makgalwa. 
 
Nangona uMzantsi Afrika uye kwixesha lokuphumla uhamba phambili ngegowuli elinye – kodwa ulahle inkitha yamathuba ebinokongeza ebhodini. Kwisigaba sesibini, uHJK Helsinki Evan Mensah ufake igowuli lokulinganisa kunozinti woMzantsi Afrika, uMondli Mpoto. Emva koko, uMahlatsi ufake igowuli lesibini loMzantsi Afrika emdlalweni obunzima kakhulu. Abadlali beGhana banyuse umxakatho bakubona ukuba ixesha liyemka. Emzuzwini wamashumi asibhozo anesihlanu, uSamuel Gyabaa, ufake igowuli lesibini leGhana eliye lanyanzela umdlalo uye kumapenela. Baqhube kakuhle kakhulu abadlali boMzantsi Afrika – kodwa elona qhawe ibe nguMondli Mpoto othe wacika ipenela eyenze umahluko omkhulu. Abalandeli bebhola eMzantsi baza kuxola ngoba iGhana ibethe kabuhlungu aBafana Bafana ngo’2-0 emdlalweni ohlakulela iAfcon yooxholovane. Yimbali le kuDavid Notoane unikwe uxanduva lokusa iqela eTokyo engakhange enze namalungiselelo."	not available
sports	Inyukele phezulu iPirates	"UTendai Ndoro wenze ezibukwayo ngokufaka amagowuli amabini ancede iqela lakhe.  
Inyukele phezulu i-Orlando Pirates kwiPSL emva kokungomba iGolden Arrows ngo’4-1 eMoses Mabhida Stadium ngoMgqibelo odlulileyo.  
Amanye amagowuli afakwe nguLuvuyo Memela no-Issa Sarr. Ikhokele ngamagowuli amathathu kwakwisigaba sokuqala iBucs.  
Iwulawule umdlalo iPirates, kodwa zijikile izinto emva kokukhutshwa ngekhadi elibomvu kukaLehlogonolo Masalesa. Izamile iArrows yade yafumana igowuli, kodwa ngelishwa ayikwazanga ukufaka amanye.  
Umdlali oye waqaqamba kula mdlalo nguAdwin Gyimah. Sekulithuba ngoku udonga lwasemva leBucs lingasavuzi njengakuqala.  
UGyimah ngomnye wabadlali ekuthenjelwe ngabo ngu-Eric Tinkler ngenxa yomsebenzi awenzayo. Nakulo mdlalo uGyimah udlale ngokukhuthala okukhulu wade wafumana iwonga, kodwa uncoma oogxa bakhe.  
“Umdlalo ubumnandi kakhulu. Besisazi indlela abadlala ngayo. Ibinxanelwe umdlalo i-Arrows kuba isendaweni embi kwiPSL. Umqeqeshi wethu uthe masifake ibhola emnatheni qha, senze njalo,” utshilo uGyimah.  
IPirates inalo ithuba lokuvala isizini iphakathi kwamaqela aphambili ukuba ithi gqolo iphumelela."	not available
sports	Ityikitye abadlali ababini iChippa United	"Onke amaqela adlala kwi-Absa Premier Soccer League athe bhazalala kwilizwe lonke ekhangela abadlali. 
 Nayo iChippa United ikwelo phulo, kangangokuba yona ityikitye abanye abadlali ababini kwakhona.  
Umdlali wasemva weKaizer Chiefs, uZitha Macheke noGeorge Okpabio ngabadlali beChippa ngoku. Ezi ndaba zidizwe ngumphathi weli qela lizinze eBhayi, umnumzana Siviwe Mpengesi, kwikhasi lomnatha kalindixesha ophuma ngenyanga.  
UMacheke ngomnye wabadlali abangamashumi amabini abakhululwe yiChiefs ekupheleni kwesini. Kodwa ke le ndodana ichithe ixesha elithile idlala kwiChippa. 
 Le yenye yamajoni athembekileyo ekulindeleke ancede uDan Malesela ofuna ukwenza ezibukwayo kwisizini ezayo kwiPSL.  
UDavid Zulu ngomnye wabadlali abazakuthi badlalele iChippa emva kokuba Amakhosi ethe makahlale enye isizini kwakhona.  
UGeorge Akpabio yena ubuyela kwiiChilli-boyz okwesibini. Kunyaka ophelileyo waya kudlalela iqela laseTurkey.  
Kulindeleke ukuba le ndodana iminyaka engamashumi amabini anesithathu incedise kakhulu iChippa ekufakeni amagowuli. 
Emva kokuba iiChilli-boyz zivale isizini ephelileyo kwindawo yesithandathu okokuqala kwimbali yazo; uMalesela uthe kwisizini ezayo ufuna iqela lakhe lilwele indebe.  
Ngumsebenzi onzima kakhulu lowo ngoba kufuneka abenabadlali abakulungeleyo ukuwenza lo msebenzi.  
Yiyo lo nto eqokelela abadlali acinga ukuba bazakumelana nendlela asebenza ngayo kweli qela.  
Izinto zizakuthanda ukuba nzima kwiChippa ngoba ikhuphisana namaqela kwiPSL anezipaji ezinzulu, yona ibe ingenabo abaxhasi. Kwelinye icala ijongene nomcelimngeni wabadlali abaphambili abafunwa ngamaqela amakhulu.  
Amakhosi ne-Orlando Pirates kuthiwa afuna uThamsanqa Sangweni noJoseph Molangoane.  
UMpengesi uthi iqela elibafunayo kufuneka likhuphe imali, kodwa akanayo injongo yokubathengisa."	not available
sports	UMahlatse unethemba lokudlala kwiChippa	"Phakathi kwabadlali abaliqela abafunyenwe yiChippa United phambi kokuqala kwale sizini kukho uMahlatse Makudubela – omnye wabadlali abanokuyithatha ibhola yelizwe bayibeke kwinqanaba eliphezulu xa enokunikwa ithuba lokudlala. 
 Lo mdlali ugaleleke kwiiChilli Boys kwiinyanga ezimbalwa ezidlulileyo ngemboleko esuka kwi-Orlando Pirates – apho angakwazanga ukufumana ithuba lokudlala phantsi kwabaqeqeshi abaliqela kwisizini edlulileyo.  
Nangona engekadlali kangako – kodwa yena uMakudubela usendaweni emlungeleyo ngoba indlela adlala ngayo ihambelana ngqo nomdlalo weChiefs. Kukuye ke ukuba uyalisebenzisa ithuba alifumanayo kuTeboho Moloi. 
 Phambi kwekhefu lemidlalo yeFIFA, uMakudubela unikwe ithuba xeshikweni iChippa iqubisene neGolden Arrows kwaye uzimisele ukulisebenzisa kwakhona ithuba elivelayo. 
“Kube mnandi kakhulu kum xa ndifumana ithuba lokudlala. Lo nto iza kundinceda ukukhulisa ukuzithemba kum,” utshilo uMakhudubela kwikhasi lomnatha leChippa. 
Le ndedeba iyakuvuyela kakhulu ukudlalela iChippa United nokudlala phantsi kukaMoloi ongene endaweni kaDan Malesela kwinyanga edlulileyo. 
 “Kuyandonwabisa ukuba seBhayi. Zininzi izinto endizifundayo apha phantsi kwalo mqeqeshi. Kwabalula kum ukuza apha ngoba ndandisazi uMalesela. Yiyo lo nto ndingazange ndilibazise xa usihlalo uSiviwe Mpengesi noKoutroulis besiza naloo mbono. Mna nomqeqeshi sifuna into enye: impumelelo. Singayenza lo nto kwaye ndizimisele ukwenza elam igalelo kweli qela,” utshilo uMakhudubela. 
NgeCawe ngentsimbi yesithathu, iChippa yamkela iCape Town City kumdlalo wePSL ozakube useSisa Dukashe Stadium.  
IiChilli Boys zikhangela indlela yokuqokelela amanqaku emva kwemidlalo emine eziyidlale ntanganye phantsi kukaMoloi.  
Ukuba abadlali bakaTebza bazimisele, banalo ithuba lokuyibetha iCity. Amakhwenkwe kaBenni McCarthy asaphazamisekile ngokwasengqondweni emva kokubethwa kwiMTN 8 nayiBloemfontein Celtic ngoLwesibini kule veki. 
 Imidlalo yeChippa izakudlalelwa eMdantsane ngoku emva kokupasiswa kweSisa Dukashe nguRonnie Schlos kwiveki ephelileyo."	not available
sports	Ushiyeke edanile uHugo Broos kukubetha kwaBafana Bafana	"Umqeqeshi weqela lesizwe loMzantsi Afrika uvakalise ukudana kwakhe emva kokubethwa kweqela lakhe izolo ebusuku. ABafana Bafana babuyela ekhaya bemongoza emva kokubethwa ngamagowuli amabini kwelinye (2-1) emdlalweni wokuqala obuseStade Prince Moulay Abdallah, eRabat, ohlakulela indlela eya kwiAfrican Cup of Nations kunyaka ozayo. UMzantsi Afrika utsazise igazi kuqala izolo emzuzwini wesibhozo kwisigaba sokuqala ngebhola entle efakwe Lyle Foster odlalela iqela laseBelgium, eYurophu. Nangona iMorocco ibihlasela macala onke – kodwa ayikwazanga ukugqobhoza kwisigaba sokuqala. Lo nto ibanike ithemba abalandeli boMzantsi Afrika, ingakumbi emva komsebenzi omhle owenziwe nguRonwen Willians ezipalini. Nguye othintele ukungena kwamagowuli emva kokuyekelela koogxa bakhe basemva. 
Amathuba okuba iMorocco ifumane igowuli okanye amagowuli ebekhona. Into engakwazanga ukuyenza kukuwasebenzisa kwisigaba sokuqala. Kwisigaba sesibini ibuye ifuna into enye, igowuli lokulinganisa. Kuthe kwakucaca ukuba igowuli lokulinganisa ayilifumani, amandla abadlali beMorocco aye ehla. Nakubeni kunjalo, aBafana Bafana abakwazanga ukongeza okanye ukufumana igowuli lokuphumelela. Zijikile izinto ngethuba iMorocco ifumana igowuli elifakwe nguYoussef En Nesyri kwisigaba sesibini. Kuthe xa kuphela ixesha lomdlalo, uAyoub El Kaabi ubhakuzelise umnatha kwaphela ngoMzantsi Afrika. UHugo Broos uxelele iintatheli ukuba iziphumo zomdlalo asinto ebeyifuna. 
“Ayizoziphumo ebesizifuna ezi sizifumeneyo,” utshilo uBroos emva komdlalo. “Emva kwexesha elide, bendicinga ukuba singawuphumelela umdlalo. Namva kokuba befumene igowuli, bendingenayo ingxaki yokufumana inqaku elinye. Into endiphoxileyo ligowuli lesibini elingene sekuphela ixesha lomdlalo. Andiphoxekekanga kodwa yindlela iqela elidlale ngayo kwaye siyayazi ngoku into efunekayo xa sidibana neMorocco emdlalweni wesibini. Sikwazile ukulwa neMorocco ebinamandla. Ndiyathemba ukuba siza kuyibetha kabini iLiberia xa sidibana nayo,” utshilo uBroos. UGroup K umanazwe amathathu emva kokuguzulwa kweZimbabwe ngenxa yemiba yayo neFIFA. Nangona kukho ilizwe elingekhoyo, mabini amazwe aza kuya kwiAfrica Cup of Nations ekunyaka ozayo."	not available
sports	UPeter de Villiers ngumqeqeshi omtsha weZimbabwe	"Owayefudula eqeqesha Amabhoko-bhoko, uPeter de Villiers, ubuyele kumbhoxo wehlabathi emva kokunikwa uxanduva lokuqeqesha ilizwe lasebumelwaneni – iZimbabwe. Le ndedeba yakwaDe Villiers ibuyela embhoxweni emva kokudinga umsebenzi kwinqanaba lehlabathi iminyaka esixhenxe yonke emva kokushiya iqela lesizwe loMzantsi Afrika. “Liwonga elikhulu kum ukuqeqesha iZimbabwe – kodwa ndisalinde kuthathwe isigqibo ngokusesikweni ziziphathamandla. Ndiqinisekile bakuthatha isigqibo esifanelekileyo. Ndisakufuna ukusebenzela umbhoxo, naphi na apho ndibizwa khona ndiza kuya,” ucatshulwe esitsho uDe Villiers phambi kwokwenziwa kwesibhengezo. 
Lo kaDe Villiers ngomnye wamadoda ahlonitshwayo embhoxweni eMzantsi Afrika. Egameni lakhe uDe Villiers unezinto eziliqela anokuzibalisa ngaye. Kwiminyaka emine eqeqesha iiBoks, le ndoda yagqugqisa kumazwe afana neNew Zealand, eNgilane, e-Ireland nakwiTri-Nations ngo-2009. Amabhoko-bhoko aphumelela amashumi amathathu wemidlalo yovavanyo kwengamashumi amane anesibhozo. Lo mqeqeshi wagqibelisa kwiiBoks emva kokubeethwa kwazo ngo’11-9 ziiWallabies kwindebe yehlabathi ngo-2011. Kule minyaka idlulileyo, uDe Villiers ebesoloko esebenza njengomcebisi kumaqela athile eNtshona Koloni kanti ekwayiyo nengqonyela yeqela lombhoxo kwiYunivesithi yela phondo."	not available
sports	Anthony Laffor: Asazinto ngeMedeama SC	"Iqela laseGhana, iMedeama SC, elizodlala neMamelodi Sundowns kwiCaf Confederation Cup lifana nencwadi evalekileyo ngokutsho komdlali siswini weli qela * -Anthony Laffor.  
ULaffor uvalele amagowuli amathathu eyedwa ngethuba iSundowns ithatha indebe ye-Absa Premier Soccer League emva kokubetha AmaTuks ngo’3-0 kumdlalo obuseTuks Stadium ngoLwesithathu ebusuku. IiBrazillians zamkela iMedeama kukhuphiswano leConfederation Cup eLucas Moripe Stadium ngokuhlwa ngomso ngentsimbi yesithandathu emalanga. “Sithembele kubantu abaye eGhana, apho bebejyoonga indlela abadlala ngayo. Sizakujonga imidlalo yabo eshicilelweyo ukuze sazi ukuba badlala njani. Ngabo abazakusixelela ukuba badlala njani. Kobalula xa sidlala umlenze wesibini,” utsho uLaffor. 
Lo mdlali uphambili kwiDowns uthi bazimisele kakhulu ukudlulela kumjikelo olandelayo kolu khuphiswano. IDowns ingena kolu khuphiswano emva kokuba ikhutshwe kwiChampions League kwinyanga ephelileyo."	not available
sports	UBhungu noNcitha bancothula italente ekuhlaleni	"Inkampani eququzelela imilo yamanqindi iNcitha-Bungu Promotions ibisindleke itumente yokunceda imbethi-manqindi ezisakhulayo kudidi lwabahlawuyo ngeCawe, eMdantsane Indoor Sport Centre.  
Ethetha nephephandaba Isolezwe lesiXhosa, owayesakuba yintshatsheli yehlabathi izihlandlo ezilishumi elinantlanu, uVuyani “The Beast” Bungu, nongomye wabaphathi bale nkampani ebambisene nenye imbethi-manqindi yodumo uWelcome Ncitha, unabe wathi “Siyavuya noWelcome kuba itumente iqhube kakuhle kakhulu, injongo zethu ibizezokuba sijongane nezimbethi-manqindi zisakhasayo, singazifanisi nabanye abaququzeleli abajonga imbethi-manqindi ezaziwayo. Kumava esinawo emanqindini sibone iyindima yethu ukuncedana nezi mbethi-manqindi zisakhasayo kwaye zingajongelwanga ntweni, ekugqibeleni ngumsebenzi lo kubo,abanye ababeka isonka etafileni ngokuncinci abakwenzayo kwimilo ekumila kunje.”  
“Ezinye zezimbethi-manqindi zizilolonga ithuba elingango nyaka umntu engafumani mlo,kuyilo nto ke besidibene apha. Asiphelelanga nje apha elokishini,sijonge ukusa itumente ezikumila kunje kwindawo ezisemaphandleni,siyayazi intlungu yezimbethi-manqindi.” Kumlo omkhulu wosuku, uSimthembile Luzipho ebequbisene noMbulelo Besta kumlo onemijikelo elishumi. ULuzipho ozilolonga e-Africa Boxing Gym uwuphumelele ngokucacileyo umlo ngokuthi neejaji zimnike amanqaku ngolu hlobo: Dunjwa;72-80, Thandi; 76-78, Matika; 74-72. Ephawula ngomlo wakhe kudliwano-ndlebe, uLuzipho uthe: “Ndiziva ndonwabe kakhulu kuba ndiziphindezele kuBesta, wandibetha kuqala. Yena uyimbethi-manqindi enamava kwaye uyakwazi ukunyamezela, into endizincede ngayo kukuba ndingasondeli kuye – ndilwe ngaphandle.  
“Ndize kulo mlo ndizilolonge ngeyona indlela, nemijikelo ithe chatha kunomlo wangaphambili,umgangatho ubuxhomile.  
Njengayiphi imbethi-manqindi ndinephupha lokuzibona ndiphakamisa intshinga yoMzantsi Afrika okanye intshinga yehlabathi. Ndifuna ukuthi abathandi nabalandeli mabandinyamezele, ndizakuzilolonga kwakhona ndisebenze nangakumbi.”"	not available
sports	UYakheka Mpukane uzakhela ikamva emahasheni ezilalini!	"“Ndifuna ukuba yidyokhi – kodwa ndifuna nokufunda.” Lawo ngamazwi kaYakheka Mpukane, inkwenkwana eneshumi elinambini leminyaka (12) yaseSinqumeni, eDutywa. Noxa esemncinane ngeminyaka nangomzimba – kodwa izinto azenzayo xa eqabele ihashe zinkulu kakhulu kunaye. UYakheka, obeqabele ihashe ekuthiwa nguBazothini Abantu, uphume phambili emidyarhweni emibini kuBhomela, eDutywa, ekuqaleni kwale nyanga. Xa eqabele ihashe, uYakheka uyazinza alawule isantya sehashe ngomkhala nangemvulu yakhe ngobuchule ngokufanayo needyokhi eziqeqeshiweyo. Njengokuba abantu abaninzi bethatha ixesha elide ukuze bazazi iziphiwo zabo okanye izinto abafuna ukuzenza ebomini – yena uYakheka sele eyazi kodwa ufuna ihambe nemfundo. 
“Kudala ndiyidyokhi,” utshilo uYakheka ngelizwi eliqavileyo, ephendula I’solezwe lesiXhosa. “Ndingaphaya kweminyaka emibini ndiphalisa. UTat’ omkhulu wam wayephalisa, mna ndafundiswa nguye,” utshilo uYakheka. Into ephuma emlonyeni kaYakheka iphilile kwaye ucinga njengomntu omdala. Nangona ezazi ukuba uyidyokhi ekonwabelayo ukuphumelela – kodwa yonke lo nto ufuna ihambe nemfundo. “Ukubamba indawo yokuqala kundivuyise kakhulu. Eyona nto eyenza kube mnandi kakhulu kukuba uvuyelwa ngumntu wonke emva komdyarho. Xa ndimdala ndifuna ukuya kwinqanaba eliphezulu – kodwa ndifuna nokufunda. Akukho qeqesho esilifumanayo. Thina sijonga indlela abaphalisa ngayo badala kuthi. Ndikuthanda kakhulu ukuphalisa amahashe futhi andoyiki mntu,” uvale ngaloo mazwi. 
Uyisemkhulu, uMnu. uVukile Mpukane, uya naphi apho ayakhona umzukulwana wakhe. “Unyanisile, wafundiswa ndim. Kudala ndaphalisa. Into eyabangela ndimfundise kukuba nguye othanda amahashe. Kudala elila esithi mandithenge ihashe aza kuphalisa lona emidyarhweni. Lo mntana ulala ecaleni kwehashe. Xa lisesitalini; uphuma nokuba kukane ebusuku. Ukuphalisa yinto esegazini kuye (uYakheka) ngoba yinto azalwe isenziwa kowabo. Injongo yam kukumsa eGqeberha – apho aza kufundiswa khona. Ndifuna afumane uqeqesho ngoba ukuphiwe ukuphalisa amahashe,” utshilo uMnu. Mpukane."	not available
sports	Lebese: ndonwabile kwiKaizer Chiefs 	"Omnye wabadlali abaziintsika kwiKaizer Chiefs, uGeorge Lebese, utyikitye isivumelwano esitsha kutshanje nangona bekukho amarhe amoyamanisa neqela laseTurkey eliqeqeshwa nguStuart Baxter. 
Le ndedeba inamashumi amabini anesithandathu eminyaka izibophelele eminye iminyaka emithathu, oku kwenzeka emva kokuhamba kwabadlali abadlale indima ephambili kwimpumelelo yeli qela laseNaturena. 
“I’Kaizer Chiefs liqela elikhulu, ndinikwe iminyaka emithathu ndayamkela nam lo nto. Ndonwabile apha kwiChiefs kwaye ndinethemba lokuhlala ixesha elide,” utshilo uLebese."	not available
sports	Baza kuyibek’apha kuKagiso Rabada	"Emva kokuphumelela kwesibheno sikaKagiso Rabada kule veki, abadlali beAustralia bayangcangcazela phambi komdlalo wovavanyo namhlanje.  
URabada uza kudlala ngomzimba okhululekileyo emva kokuba umbutho olawula iqakamba, i-ICC, uguqule isigwebo semidlalo emibini engadlali uRabada emva kokugilana ngegxalaba noSteve Smith ekuqaleni kwale nyanga.  
Ngenxa yokungoneliseki sisigwebo, iCricket South Africa, ichonge  ingcungela yegqwetha uDaluxolo “Dali” Mpofu ukuze ibe yiyo echophela isibheno.  
Ukuguqulwa kwesigwebo sikaRabada ziindaba ezimnandi kakhulu kwiProteas nakuMzantsi Afrika ngokubanzi ngoba ngoyena mdlali ekuthenjelwe kuye emva kokuvuthulula iAustralia kwimidlalo egqithileyo. Umqeqeshi weProteas, uOttis Gibson, ukholelwa kwelokuba umdlali wakhe usifundile isifundo emva kokurhoxiswa kwesigwebo.  
“Ndiqinisekile ufunde isifundo kule veki. Andiqondi ukuba uyakuphinda ayenze impazamo enje kwakhona. Kufuneka ayigade indlela abhiyoza ngayo. Andifuni kuthi unengxaki nokuziphatha ngoba ungumntu ohloniphayo kakhulu. Ebeza kuphoswa uKG, into ebangele iCSA ibhene kukuba sibone isigqibo se-ICC singenabo ubulungisa,” utshilo uGibson."	not available
sports	Unethemba kwiqela lakhe uDe Villiers	"Emva kwesiqalo esingakhange sibesihle kuluhlu lemidlalo yosuku olunye, iiProteas kuzakufuneka zimise ingqondo xa ziqubisana ne-Australia, kumdlalo wazo wesibini ngomso. 
 NgoLwesihlanu abafana bakaRussel Domingo khange bakwazi ukumelana neWest Indies kumdlalo wokuqala wosuku olunye, babethwa ngoothinti abane.  
USunil Narine ngoyena mdlali utshabalalise amathemba eProteas, emva kokuba ewise oothinti abathandathu.  
Lo mdlalo ibilityeli lesibini apho iiProteas zibethwa yiWest Indies.  
Zikhona iindawo eliqhube kakuhle kuzo iqela lalapha ekhaya, kwaye ikapteni * -AB De Villiers unethemba phambi komdlalo wangomso. 
 “Bendicinga ukuba sizakugoduka nawo lo umdlalo kodwa khange sikwazi ukufumana amanqaku aneleyo ukuza nempumelelo. Besiqale kakuhle kulo mdlalo sibhatyaze emva kwemijikelo elishumi siqhokra,” utshilo uDe Villiers. 
 “Into ebalulekileyo kukuba siphucule indlela esinxibelelana ngayo njengokuba sibheka phambili kolu luhlu lwemidlalo. Kufuneka siwufunde umdlalo we-Australia, ayibalulekanga into yokuba sidlale ngokuzixhesha kuba sifuna ukuqokelela amanqaku. NgoLwesibini siza- kudlala umdlalo okwizinga eliphezulu xa siqubisana ne-Australia.” 
 I-Australia lelinye lamazwe anzima kwiqakamba, kwaye alibetheki lula. Kungoku nje iiProteas zisaziphulula amanxeba okubethwa yiAustralia kwindebe yehlabathi yeqakamba kunyaka ophelileyo. Umdlali ozakuphakamisa umdlalo weProteas kwicala lokugisibela ngu-Aaron Phangiso, wenze umsebenzi omhle kumdlalo weveki ephelileyo."	not available
sports	Izityel’ itheko namhlanje iBees, eSisa Dukashe Stadium	"Amagowuli amathathu afakwe nguJoseph Chikila ancede iqela laseMpuma Koloni elufumene impumelelo yalo yokuqala kwitumente edlalwa ngamaqela akwi-ABC Motsepe League ekuzakuthi kuhluzwe kuyo amaqela amabini aya kwiNational First Division. Iinyosi (EC Bees) zibethe iMainstay United ngo’8-1 kumdlalo wesibini eSisa Dukashe Stadium namhlanje. Nakubeni amaqela omabini ebezimisele ukulungisa iimpazamo zawo emva kokubethwa izolo – kodwa abazanyiswe kakubi ngumoya obubhudlala eMonti. UChikila ngumdlali wesibini ofake amagowuli amaninzi kule tumente, ulandela uMpho Erasmus osele efake amagowuli amane kwakweli qela linye. Iqela laseBhisho lizuza le mpumelelo yanamhlanje emva kokuphoxa abantu abaninzi izolo. 
  
Iinyosi ziye kwixesha lokuphumla zinkqenkqeza phambili ngamagowuli amathathu kwelinye. Eli qela laseBhisho liye emdlalweni liphantsi koxinizelelo emva kokubethwa kumdlalo walo wokuqala izolo. Namhlanje ibinye into ebisezingqondweni zabadlali – kukufaka amagowuli kangangoko. Ifolosi ekhutheleyo, uJoseph Chikila, ubhakuzise umnatha kumzuzu wamashumi amabini anesibini kwisigaba sokuqala. Kwimizuzu nje emine emva koko uChristoffer Balie ufake elokulinganisa. URedin Jansen ugwaze umkhonto ekhaya ngomzuzu wamashumi amathathu – ngalo ndlela yaba iBees ihamba phambili ngo’2-1 – kodwa kutshintshwe amacala ihamba phambili ngo’3-1. 
  
  
Omabini la maqela abuye ekhefini asukelana ngalaa ndlela ebesenza ngayo kwisigaba sokuqala. UChikila ufake igowuli lakhe lesibini, elesine leBees kumzuzu wamashumi amahlanu. Umqeqeshi weBees, uVuyisile Njedu, wenze iinguqu kwakhona ngokuthi afake uSiyabonga Booi endaweni kaMpho Maifo ofake igowuli kwisigaba sokuqala salo mdlalo. Kanti uNjedu ukhuphe uSive Mzolo emva kwamashumi amathathu emizuzu yomdlalo, wafaka uHopewell Dlamini – injongo ibikukuqinisa indlela iqela lakhe elidlala ngayo. USiphelele Jonase ufake igowuli leBees lesihlanu emva kokunikelana noSiyabulela Shai ongene kwisigaba sesibini somdlalo. UChikili noDlamini bayingcwabile iMainstay ekufakwe amagowuli alishumi elinesibini onke kule tumente. Ugalele engxoweni naye umdlalo wasemva naye uYondela Ntingiso ngethuba efaka igowuli lokugqibela."	not available
sports	IBidvest Wits ziintshatsheli ze-Absa Premier Soccer League	"Huntshuuuuu Bidvest Wits! Emva kweminyaka engaphaya kwamashumi amabini yasungulwayo i-Absa Premier Soccer league, namhlanje iWits izenzele imbali ngokuyiphumelela okokuqala kwimbali yayo emva kokubetha iPolokwane City ngo’2-0 kumdlalo obuseBidvest Stadium. Kuvunwa imbewu eyatyalwa ngabaphathi beli qela abaqesha uGavin Hunt kwiminyaka emine eyadlulayo ukuze abancede ngokuzalisekisa umnqweno wabo wokuphumelela le ndebe iphambili kwibhola yelizwe loMzantsi Afrika. 
  
Amagowuli afakwe nguJames Keene noDaine Klate ngawo aqinisekise impumelelo yeli qela laseGoli. Nangona uKlate wathi wadlala indima ebalulekileyo kwimpumelela eyazuzwa yiSuperSport United ne-Orlando Pirates kule ndebe kwiminyaka eyadlulayo – kodwa nakweli ityeli ubonisile ukuba ngokwenene usengomnye woomakhwekhwetha babadlali kwibhola ekhatywayo eMzantsi Afrika. 
 
Daine Klate (far right) celebrates goal during the 2016/17 Absa Premiership football match between Bidvest Wits and Polokwane City at Bidvest Stadium, Johannesburg on 17 May 2017 ©Gavin Barker/BackpagePix 
  
Isigaba sokuqala siphele iWits inkqenkqeza phambili emva kokufumana igowuli kwimizuzu yokuqala emdlalweni. UJames Keene, ifolosi eyingozi kakhulu phambi kwepali, ifumene ibhola egotywe kakuhle ekunene ayithathe wayibeka ekoneni ngentloko yakhe. Kuvele kwacaca kwasekuqaleni ukuba uGavin Hunt namakhwenkwe wakhe bazimisele ukuwuphumelela umdlalo kuba bekuvele kwacaca ukuba ngowona uza kubanceda ukuze baphumelele indebe ye-Absa Premier Soccer League. Khange iyekelele nayo kwelayo icala iPolokwane City – kodwa amandla wayo ebengaphantsi kwaweWits. Akubilula konke konke kumaqela amaninzi ukubethela iWits enkundleni yayo.  
  
UDaine Klate ufake igowuli lesibini leWits, ngalo ndlela yacaca ngakumbi indlela yeWits eya empumelelweni. Kwangoko nje emva kwegowuli lesibini, elogcuntswana labalandeli beWits liqale ukubhiyoza ngengoma namagubu wekwayala esoloko isonwabisa eBidvest Stadium. Uphelile umdlalo ingafumananga nelokubika iPolokwane City."	not available
sports	UFuzile uya eBhayi eqinisekile ngokuphumelela	"Intandane yabathandi bamanqindi baseMpuma Koloni, uAzinga Fuzile, ithi iza kuqabela ngaphaya kwakhe umfo waseMexico. 
 UFuzile yenye yeembethi-manqindi ezilishumi elinesithandathu eziza kuthabatha inxaxheba kwitumente ezakube iseNongoza Jebe, eBhayi, emalanga ngeCawe.  
UFuzile uza kuxhimfana noRumulo Koasicha kumlo wentshinga ye-IBF Intercontinental. Inxele lakwaFuzile lithi liqinisekile ngokubuya nempumelelo ngeCawe.  
“Ndikhe ndayibukela imilo yakhe kuYouTube. Andimboni endinika ubunzima tu. Andimdeleli kodwa ndiqinisekile ukuba ndiza kumoyisa.  
“Emva kwalo umlo, ndijonge ukulwela intshinga yehlabathi,” utshilo uFuzile.  
Omnye umlo oza kujongwa kakhulu ngabantu uphakathi kukaPhila Mpontshane noKoos Sibiya waseRhawutini kudidi lweJunior Lightweight. 
USivenathi Nontshinga uza kuvana amandla noBenavides Calero Leyman waseNicaragua kumlo wentshinga ye-ABU. Ephufumla ngomlo wakhe, 
 uNontshinga uthethe wenjenje: “Ndikhe ndambukela uCalero, akayiyo imbethi-manqindi enobuzaza. Ndisithso nje andimdeleli kodwa ndiza kumbetha.” 
 Omnye umlo we-ABU uphakathi kuka-Asiphe Mtshili no-Ayabonga Sonjica kudidi lweJunior Featherweight. Kumlo oza kohlula abalandeli baseZiphunzane nabaseMdantsane, uLuyanda Ntwanambi uza kungquzulana noXolisile Voyi, emlweni onemijikelo emithandathu. USiyakholwa Khuse uza kuvavanyana noPhumlani Maloni kumlo okudidi lweNgcongolo.  
Yena uAsanda Gingqi uza kuzama ukuzisondeza endaweni entle yokulwela intshinga yoMzantsi Afrika kudidi loSiba xa eqhizana noTello Lethebe.  
USiko Moshani uza kuphekuzana noYanga Yaba. 
Iziphumo zetumente yeShowtime Promotions: UNozipho Bell ugoduke exwaye intshinga yeWBF emva kokubetha * -Unathi Myekeni ngamanqaku. 
 UMilisa Miller uyikhusele intshinga yakhe yoMzantsi Afrika kudidi lwentambanani emva kokubetha uThema Zuma ngamanqaku. 
 UNoni Tenge ubethe uMapule Ngubane ngamanqaku. URazel Mohammed udlale ntanganye noNomazithini Ndyambo."	not available
sports	Angalahlekelwa ngumsebenzi umqeqeshi weBaroka FC	"Umqeqeshi weBaroka FC osengxakini enganikwa uphumaphele ukuba ufunyanwa enetyala liqela lakhe emva kwenkqubo yoluleko ezakuchotshelwa kwiveki ezayo. UKgoloko Thobejane uzakuthawuziswa yikomiti yoluleko yeBaroka emva kwezityholo ezithi wazintyintya ngomdiliya omfaxangiweyo (utywala) eBhasini emva kokubethwa kweqela lakhe yiFree State Stars ekuqaleni kwale nyanga. Isekela mqeqeshi lakhe uTshegofatso Machoene kunye noDelbert Lekoana kuthiwa nabo banqunyanyisiwe emva kwesehlo saseBhasini eyayisuka eGoble Park Stadium. Ukapteni weqela u-Olaleng Shaku no-Oscarine Masuluke kwithiwa bakwazile ukusiphepha isohlwayo. 
“Akukho nto ndiyaziyo ngokunxila kwabo eBhasini (Shaku noMasuluke). Bona bobabini abanqunyanyiswanga. Njengangoku bayazilolonga neqela. Andikweli nabadlali eBhasini, ndizihambela ngeyam imoto. Luxanduva lomqeqeshi ke ukuqinisekisa okokuba abadlali baziphatha kakuhle. Ukuba uthi kum bebesela utywala, andiyazi lo nto,” itshilo ingqonyela yeBaroka, uMorgan Mammila. 
Kubonakala ngathi nguThobejane uzakuphendula phambi kwekomiti yoluleko nangona ingathi yayinguye yedwa. “Into endingazuyithetha kukuba unqunyanyiselweni ngoba yinto yethu ngaphakathi leyo. Umzi nomzi unemiqathango yawo. Siyamhlonipha umqeqeshi kwakunye neqela. Asikwazi ukukhupha nje izinto eziyimfihlo. Into esinokuyithetha kukuba umqeqeshi unqunyanyisiwe. Akazukubakho xa sidlala neChippa United ngoMgqibelo ePeter Mokaba Stadium. Isekela mqeqeshi uMacDonald Makhubedu uzakuxhuzula imikhala encediswa nguThoka Matsimela,” utshilo uMammila. 
Nangona iBaroka FC ibiyiqale ngendlela encomekayo isizini ka-2017/18 emva kokusinda cebeshu ekuthotyiselweni kwisizini egqithileyo – kodwa izinto ziye zajika phambi kokuphela kuka-2017. Izinto ezinje ngale ivakalayo zingaliphazamisa iqela lizibhaqela lisengxakini kwakhona. Ingqonyela yeBaroka iyibethelele into ethi bafuna ukuqwalasela lo mba kuba bengafuni iphazamise umsebenzi weqela lonke. “Umqeqeshi uyazi ukuba simnqumamiseleni. Asizongilosi nathi, iimpazmo siyazenza – kodwa sifuna ukuqinisekisa ukuba iqela alichatshazelwa kakubi yile nto,” uvale ngalo mazwi uMammila."	not available
sports	Aya edabini ngamandla onke akaBenni	"Kwisizini yayo yesithathu, iCape Town City iza kulwela ukuphakamisa indebe yesibini emva kokuyiphosa kwisizini edlulileyo.  
ICity indwendwela iMaritzburg United kumdlalo wokuqala weMTN 8 oza kube useHarry Gwala Stadium. Ngaphandle kwamathandabuzo, umdlalo wona uza kutaka iintlantsi ngoba kudibana abaqeqeshi abaselula ngokweminyaka futhi abazimisele ukuzenzela udumo ebholeni yaseMzantsi Afrika. 
UBenni McCarthy, ongene kwisizini yakhe yesibini njengomqeqeshi kwiveki ephelileyo, unethemba lokuba izinto zakumhambela kakuhle kule sizini emva kokuba iqela lakhe labethwa yiSuperSport United kumdlalo wokugqibela weMTN 8 kunyaka ophelileyo. 
Umdlali weCity ofikayo ogama linguSurprise Ralani utsha zintambo kwaye unethemba lokungcamla impumelelo eMzantsi Afrika okokuqala emva kokuchitha iminyaka emininzi edlalela iqela laseSweden.  
Lo mdlali utyikitywe nguBenni emva kokupasa uvavanyo. “Ngumdlalo obalulekileyo lo weMTN 8. Hayi kum ndodwa, kwiqela lonke ngoba lakuva ukubethwa kumdlalo wokugqibela ukuba kunjani.  
Kwakukubi kubadlali ngoba babezimisele ukuphumelela. Ngoku sifumana ithuba lesibini; icekwa likuthi ngoku.  
Ndiyakulangazelela ukudlala ngoba ndineenyanga ezisibhozo qha ndilapha. Kungakuhle ukuba singayiphakamisa le ndebe,” utshilo uRalani ngethuba kuphehlelelwa iMTN 8 Cup kutshanje eGoli. 
Kuza kube kudlana iintsimbi ngoba iCity iya edabini ngamandla wayo onke emva kokubetha iSuperSport United ngo’2-0 kumdlalo wePSL wokuqala eKapa. 
 Kodwa kwelinye icala, uFadlu Davids uza kube efuna ukulungisa izinto emva kokuba iTeam of Choice ibethwe ngo’2-0 yiGolden Arrows kwiveki ephelileyo.  
Emva kokubethwa yiFree State Stars kumdlalo wokugqibela weNedbank Cup – eli lithuba elihle leMaritzburg lokuzama ukuphumelela indebe okokuqala kubomi bayo kwiPSL kwiminyaka elishumi elinesihlanu."	not available
sports	UPaez noCastro baya etshatshalazeni ngoMgqibelo	"Amaqela adlala kwi-Absa Premier Soccer League abuyela enkomeni kule mpelaveki emva kokuthi khebevu iveki yonke ngenxa yemidlalo yezizwe.  
Umdlalo ophakathi kwamaqela amakhulu ufikile kwaye kulindeleke utake iintlantsi. Amakhosi amkela iintshatsheli zePSL, iMamelodi Sundowns, kumdlalo oseFNB Stadium ngo’20:15 ngoMgqibelo.  
Nangona iKaizer Chiefs ihleli kwindawo ephezulu kancinci kuneSundowns esenemidlalo emibini esandleni – kodwa yiDowns eya kulo mdlalo inamandla emva kokubetha iChiefs kumdlalo wokuqala.  
USteve Komphela usenethemba lokuphumelela indebe yePSL nangona ukhuphiswano lulushica kakhulu. Kunyanzelekile ke kambe ukuba iChiefs iyibethe iDowns kulo mdlalo ukuze kufezekiswe iphupha likaKomphela. Soze kubelula ukuyenza lo nto ngoba iSundowns iyakwazi ukumelana nemidlalo emikhulu kwaye izimisele ukuyikhusela indebe yayo ekupheleni kwale isizini. 
UGustavo Paez, otyikitywe yiChiefs kulo nyaka, ngumdlali othembisayo futhi osele ebonise ubukrelekrele nobuchule bokudlala ibhola kwimidlalo embalwa ayidlalileyo.  
Zikhona izinto azifundileyo uPaez koogxa bakhe kwaye uthi uzakulibala ngobuhlobo anabo noLeonardo Castro ngoMgqibelo.  
UCastro lixhadi likaPitso eliwonzakalisileyo amaqela amaninzi kwiPSL. Bobabini aba badlali ziifolosi ekuzakuthi kujongwe kuzo. UPaez uzinzile ngoku kwiChiefs nokuzithemba kufunqukile.  
“Ndikhululekile ngoku, oogxa bam nabalawuli bandincedisile. Ndijongana nomdlalo omnye ngexesha,” utshilo uPaez. 
“Mna nenkosikazi yam besityelele uLeonardo Castro kutshanje. Sithethile ngokubaluleka kwalo mdlalo. Sobabini sijonge kumdlalo wangoMgqibelo. Ubuhlobo buzakuphela, sifuna amanqaku amathathu. Ndiyibukele indlela abadlala ngayo,” utshilo uPaez. 
IDowns iya kulo mdlalo iqhwalela ngenxa yabadlali abonzakeleyo abafana noSibusiso Vilakazi, uDenis Onyango, uYannick Zakri noWayne Arendse. Kodwa inabo abadlali abahleli bekulungele ukudlala."	not available
sports	UMapeza unethemba lokukrwitsha iSiwelele	"Kusetyenzelwa izinto ezimbini kwinkampu yeChippa United. 
 Ezo zinto kukuphepha izembe ngokupheleleyo kusekho imidlalo emininzi nokungena kwiTop 8. 
 Ukuba ubani angajonga indawo eyayikuyo iChippa emva kokudlala imidlalo elishumi, ngeke akholelwe ukuba yiyo le ikwindawo yeshumi ngoku. 
 Yonke lo nto yenziwe nguNorman Mapeza ofike kunyaka ophelileyo emva kokugxothwa kukaClinton Larsen oqeqeshe imidlalo emihlanu kuphela.  
Into ekwathiwa makayenze uMapeza: kukuqinisekisa okokuba iChippa iyasinda ezembeni esinde kulo kwiisizini ezimbini ezidlulileyo.  
Emva kokucholachola amanqaku apheleleyo phambi kokuphela kuka2019, ngoku iChippa isecicini lokuyenza lo nto.  
Emidlalweni emithathu kulo nyaka, iqela likaMapeza liqokelele amanqaku amane.  
Uwancomile ke kambe umqeqeshi amakhwenkwe akhe emva kokudlala ntanganye neMaritzburg United emdlalweni obuseSisa Dukashe Stadium kwimpelaveki egqithileyo. 
“Basebenzile abadlali. 
 Yinto enkulu kakhulu kuthi ukufumana inqaku elinye ngoba akululanga ukufumana amanqaku apheleleyo emidlalweni yePSL,” utshilo umqeqeshi oncwase ukufumanela iChippa United indawo kwiTop 8 xa kusongwa isizini.  
Njengokuba iChippa iza kudlala neBloemfontein Celtic ngo15:30 eNelson Mandela Bay Stadium ngeCawe, inethuba lokuphumelela ebaleni layo kwaye lo nto ingayibeka kwindawo yesine okanye eyesihlanu. 
 Umdlalo ngoweCeltic kodwa iwusa eBhayi ngoba iDr Molemela Stadium ayikho kwisimo esihle.  
Noxa kungeke kube lula ukubetha iCeltic ebethe iBlack Leopards ngo’4-2 kutshanje kodwa iChippa kufanele ilwe kuba iza kudlalela phambi kwabalandeli bayo. 
 “Kuza kuba nzima ukudlala neCeltic ngoba iqhuba kakuhle. Ndinethemba kodwa ukuba singalungisa iingqondo zethu siphinde siqinisekise ukuba sidlala ngokuzimisela emdlalweni,” utshilo uMapeza ethetha kwiSuperSport. 
Imidlalo yePSL: 
Lwesihlanu: Maritzburg United vs AmaZulu @Harry Gwala Stadium, 20:00; Stellenbosch vs Baroka @Athlone Stadium, 20:00 
Mgqibelo: Black Leopards vs Kaizer Chiefs @Thohoyandou Stadium, 15:30; Orlando Pirates vs Highlands Park @Orlando Stadium, 18:00; Cape Town City vs Bidvest Wits @Cape Town Stadium, 18:00 
Cawe: Polokwane City vs Golden Arrows @Peter Mokaba Stadium, 15:30; SuperSport United vs Mamelodi Sundowns @Lucas Moripe Stadium, 15:30"	not available
sports	Amabhokobhoko angombe iPumas phambi kwabalandeli bayo eSalta!	"UMzantsi Afrika ziintshatsheli ezivunyiweyo zeRugby Championship. Amakhwenkwe kaRassie Erasmus abonakalise ukulungela kwawo iNdebe yeHlabathi ngokungomba iPumas (Argentina) ngo’46-13 phambi kwabalandeli bayo emdlalweni obuseSalta izolo. Amabhokobhoko aye emdlalweni ukuzithemba kufunqukile emva kokudlala kakuhle ngethuba equbisene neWallabies neNew Zealand emidlalweni ebiphambi kowayizolo. Omnye wabadlali beBoks abathe baqaqamba emdlalweni wayizolo nguHandre Pollard ofake amanqaku angamashumi amathathu ananye eyedwa. Elona qela elithe latsazisa igazi kuqala izolo yi-Argentina ngethuba ilala emgceni izihlandlo ezibini. Abuye ngamandla kodwa Amabhokobhoko emva koko aphumelela indebe awagqibela ukuyizuza ngethuba kusekho uPeter de Villiers ngo-2009. 
 
Ukuphumelela kweqela lesizwe loMzantsi Afrika akothusanga ngoba kungunozala womsebenzi omhle owenziwa ngabaqeqeshi neqela lonke, ingakumbi njengokuba kusondela ixesha leNdebe yeHlabathi. Izigantsontso zabadlali ezifana noTendai Mtawarira, uBongi Mbonambi noTravor Nyakane ziyibambe yema ngxi iArgentina nakubeni zohlwayiwe ngusompempe obephethe umdlalo. UMakazole Mapimpi ulele emgceni naye phambi kokukhala kwempempe okokugqibela emdlalweni emva kokudlalelwa ibhola kamnandi nguCheslin Kolbe noFrans Steyn. Kulindeleke uRassie Erasmus adunjelwe yintloko njengokuba uninzi labadlali ludlale kakuhle phambi kokuchonga iqela labadlali aza kuya nabo kwiNdebe yeHahlabathi yombhoxo eza kube iseJapan. —IOL Sport"	not available
sports	Ngoompetha bomnyazi abavunyiweyo iPE College	"Italente, ukuzimisela nothando lwebhola yomnyazi zezinye zezinto ezithe zagqama kwenye yeetumente ezinkulu kwiphondo leMpuma Koloni.  
Kwakusasa ngeCawe, amaqela omnyazi aphambili kweli phondo ebephekana esophulana eQonce kwibala ekuthiwa yiVictoria Grounds. Le tumente, eyaququzelwa yiKing Eagles ukusukela ngo-2014, ibuyile kulo nyaka emva kokuqhwalela kwayo ngenxa yokungabikho kwenkxaso. Kulo unyaka iye yaxhaswa yinkampani yamagqwetha, iMsamo Attorneys, ukuze iphumelele. 
 Le tumente ibizwe ngokuba yi-The Sizukiwe Mganu Memorial Tournament. UMganu, owasweleka ngo-2011 ngenxa yengozi yemoto, wadlala indima ebalulekileyo ekusekweni kweKing Eagles nakwibhola yomnyazi eQonce. 
Ngethamsanqa kulo unyaka, le tumente ibizinyaswe ngoorhasatsha bamaqela abalishumi elinanye kwibhola yomnyazi kweli phondo afana neKing Eagles, iSada United, iQugqwala, iJaguars, iPE College namanye aliqela. Bekudlana iintsimbi ebaleni, ilelo nelo iqela lidlalela ukuya kwimidlalo yokugqibela yetumente.  
Imini ibizolile, lo nto ibavumele abadlali ukuba badlale ngokukhululekileyo emidlalweni. Okuthe kwagqama kukuzimisela kwamaqela, ukuhlonelwa komdlalo womnyazi ngabadlali nabaqeqeshi emidlalweni ngokubanzi. Emva kwethuba elide amaqela ehluzana, kwimidlalo yokugqibela kuye amaqela aseQonce amabini abebanga ubusokhaya, iJaguars yaseMonti nePE College. 
Ekugqibeleni, iqela laseBhayi (PE College) lilo elitshatsheleyo emva kokugqugqisa kwimidlalo eliqela elithe layidlala. Liyifumene kufanelekile impumelelo emva kokubetha amaqela abezimisele kakhulu.  
Ngokuphumelela kwayo, iPE College igoduke namawaka amathathu eerandi (R3 000) nendebe.  
Indawo yesibini ithathwe yiJaguars efumene amawaka amabini eerandi (R2 000) neKing Eagles kwindawo yesithathu efumene iwaka leerandi.  
“Ndingatsho ukuba itumente ibintle kakhulu kwaye ibiphunyelwe – kodwa singabaququzeleli, siza kuzinika ithuba lokujonga indlela esinokuyiphucula ngayo kwilixa elizayo,” utshilo uNtlanganiso."	not available
sports	UTade uwuqhawulwe umtshato obuphakathi kwakhe neMamelodi Sundowns	Emva kwexesha elide engadlaliswa, uEmiliano Tade, ucele uqhawulwe umtshato wakhe neMamelodi Sundowns. Ezi ndaba zibhengezwe yiSundowns ebutsheni bale veki kumakhasi wayo wonxibelelwano. UTade, 31, ofike eMzantsi Afrika wadlalela AmaZulu FC, utyikitywe yiSundowns emva kokwenza iziqwenga kwisithuba esingaphantsi konyaka. Isizini egqithileyo yePSL iphele engasalifumani ithuba lokudlala kwiSundowns – kanti nakule isizini, ebengabikho nakwiqela labadlali abangamalalela. Ngokwengxelo ekhutshwe liqela, uTade ucele ukukhululwa ngenxa yezizazu ezingachazwanga. “Ifolosi yeSundowns, uEmiliano Tade, ucele siqhawulwe isivumelwano sakhe sengqesho. Umongameli, isigqeba esilawulayo nabaqeqeshi bayalibulela igalelo elenziwe nguTade kwaye bamnqwenelela konke okuhle ebomini bakhe,” itshilo ingxelo ekhutshwe yiDowns. Akukacaci nokuba uza kuya kweliphi na iqela uTade – kodwa ngokomthetho, angabhaliswa liqela elitsha kunyaka ozayo xa kuvulwa inyoba yokuthengwiswa kwabadlali kwinyanga yokuqala. Nangona uTade wathathwa eqhuba kakuhle kakhulu esengumdlali waMaZulu – kodwa kwiDowns ufake amagowuli amabini kwimidlalo elishumi elinambini ayidlalileyo kwisizini egqithileyo.	not available
sports	AmaBhokobhoko afuna ukuyicishilela iNew Zealand emdlalweni wokugqibela	"Zimbini iinguqu ezenziwe ngumqeqeshi weSpringbok phambi kowona mdlalo obalulekileyo weCastle Lager Rugby Championship ngempelaveki. Oku kuvele ngethuba uJacques Nienaber ebhengeza amagama wabadlali aza kuqala ngabo umdlalo xa AmaBhokobholo edibana etshatshalazeni neNew Zealand emdlalweni wesibini oza kube ubanjelwe eCBUS Super Stadium ngo-09:05 kusasa ngoMgqibelo. Amadoda aza kuqala umdlalo nguJasper Wiese no-Ox Nche, abangena kwiindawo ezishiywe nguFrans Malherbe noMarco van Staden abangazukudlala ngenxa yokonzala emdlalweni AmaBhokobhoko abethwe kuwo yiNew Zealand ngo’19-17 kwimpelaveki egqithileyo. UCheslin Kolbe, onethuba elide ngoku engasadlali ngenxa yokonzakala, ngeke abekho ngoba akakaphili ngokupheleleyo. 
Nangona kunjalo, uNienaber akaxhalabanga kwaphela kwaye uwuncomile umsebenzi omhle owenziwe ngabadlali bakhe emdlalweni ogqithileyo. “Sikwazile ukuyiphucula indlela esidlala ngayo kwiveki ephelileyo. Besiyifanele impumelele emva kwalowa umsebenzi,” utshilo uNienaber. “Sigqibe kwelokuba sisebenzise iqela elingatshintshanga ngaphandle kwabadlali abonzakeleyo. Ngelishwa, uCheslin akakwazi ukuqala umdlalo ngoba akakaphili ngokupheleleyo emva kokonzakala kwiiveki ezigqithileyo,” utshilo umqeqeshi. Emva kokubethwa emidlalweni emibini, uNinaber ukugqininisile ukubaluleka kweziphumo ezihle emdlalweni olandelayo. 
“Zisasikhathaza iziphumo esizifumene kwiiveki ezigqithileyo. Wonke umntu enkampini ukuqonda kakuhle ukubaluleka kokuvala imidlalo yeRugby Championship kakuhle. Umntu ngamnye kufuneka enze eyakhe indima ebaleni ukuze sikwazi ukufumana iziphumo ezihle. Sazi kakuhle ukuba umdlalo uza kubanzima kakhulu – kodwa into esikhuthazayo kukunxanelwa impumelelo. Kwiveki ephelileyo sidlale ngendlela yethu kwaye kufuneka sidlale umdlalo obhetele emdlalweni wangempelaveki. Siwulungele umdlalo kwaye siza kudlala ngokukhulu ukuzimisela,” uvale ngaloo mazwi uNienaber. UMatthew Carley waseNgilane uza kuphatha umdlalo wokugqibela ophakathi kweSpringbok neNew Zealand."	not available
sports	‘Asiyonto ngaphandle kwabalandeli’	"Emva kokuthi nqumama iveki yonke ngenxa yemidlalo yezizwe eziphantsi kweFIFA, amaqela adlala kwiAbsa Premier Soccer League abuyela emabaleni kwakhona ngempelaveki.  
Omnye wemidlalo ojongwe ngamehlo abomvu ngulowo uphakathi kweOrlando Pirates neChippa United emalanga (15:30) eOrlando Stadium ngoMgqibelo.  
Omabini amaqela aya emdlalweni ephantsi koxinizelelo kakhulu emva kokungakwazi ukuvelisa iziphumo ezincumisayo emidlalweni egqithileyo.  
Iqela laseMpuma Koloni, iChippa United, elingaphumeleli namnye umdlalo kule isizini kwemine eliyidlalileyo, liza kuzama ukufumana amanqaku amathathu ngempelaveki xa lidibana nePirates exikixwa ziingxaki ngakumbi phantsi kukaRulani Mokwena owathath’ iintambo emva kokuhamba kukaMilutin Sredojevic. 
Ukudlala nePirates kokwayo ngeke kube yinto elula kwiChippa kodwa uLerato Manzini uxelele I’solezwe lesiXhosa okokuba abadlali beqela lakhe bawulungiselele kakuhle umdlalo ozayo. 
 “Yah, ndingatsho ndithi sikulungele ukudibana nePirates. Bonke abadlali balinde umhla womdlalo.  
Sikuthatha njengenkuthazo ukudlala nePirates komnye wemidlalo emikhulu.  
Thina badlali siyiqonda ngokupheleleyo imeko elikuyo iqela. 
 Asikaphumeleli namnye umdlalo kule sizini kodwa lo nto ayichazi indlela iqela elidlale ngayo emidlalweni egqithileyo.  
Into esiphoxileyo emidlalweni egqithileyo ibe kukunqaba kwamagowuli.  
Lidlale umdlalo omhle, lidale amathuba futhi lihlasele kakuhle iqela kodwa eyona ngxaki ibe kukufaka ibhola emnatheni. Siwulungiselele kakuhle kodwa umdlalo,” utshilo uManzini. 
Nangona iChippa inengxaki yokungakwazi ukufaka amagowuli ayivimbe amanqaku apheleleyo emidlalweni eyidlale kakuhle, uManzini uzimisele ukwenza ezibukwayo emdlalweni ongempelaveki ukuba ulinikiwe ithuba lokudlala ngumqeqeshi wakhe uClinton Larsen.  
“IPirates idlala kakuhle noxa inengxaki efanayo nale yethu. Ndisoloko ndinomnqweno wokufaka amagowuli emdlalweni ngamnye esiwudlalayo kodwa akwenzekanga oko kwegqithileyo.  
Aza kuza amagowuli. Ndicinga ukuba umdlalo esiya kuwo uza kuba namagowuli amaninzi.  
Ukuba singaphumelela umdlalo ube mnye, lo nto ingasibeka endaweni entle.  
Ndifuna ukucela abalandeli bethu ukuba mabasixhase ngamaxesha onke ngoba asiyonto ngaphandle kwabo,” utshilo uLerato. 
Imidlalo yePSL: 
NgoMgqibelo: Golden Arrows vs AmaZulu FC @Sugar Ray Xulu Stadium, 15:00; Orlando Pirates vs Chippa United @Orlando Stadium, 15:00; Kaizer Chiefs vs Polokwane City @FNB Stadium, 18:00; SuperSport United vs Cape Town City @Mbombela Stadium, 20:15. 
NgeCawe: Black Leopards vs Baroka FC @Thohoyandou Stadium, 15:00; Bloemfontein Celtic vs Stellenbosch @Dr Molemela Stadium, 15:00"	not available
sports	Lifikile ixesha lokukhula kweSpringbok Women, utsho uNolusindiso Booi	"Ayifikanga igalelekile itumente yehlabathi yombhoxo wamanenekazi. Ukusukela ngoMgqibelo umhla wesibhozo, amawakawaka abalandeli bombhoxo baza konwabela imidlalo yamazwe ehlabathi eswantsulisana kweyona tumente inkulu eNew Zealand. Iqela lesizwe loMzantsi Afrika lombhoxo, iSpringbok Women, liza kudibana etshatshalazeli neFrance emdlalweni ongoMgqibelo (ngomso). Lityeli lesithathu iSpringbok Women sithatha inxaxheba kwitumente yehlabathi. Zange ziwuhambele kakuhle izinto kweyokuqala – kodwa ngoku uNolusindiso Booi ubetha phantsi ngenqindi ngelithi lifikile ixesha lokuziqaqambisa koMzantsi Afrika embhoxweni wamanenekazi. 
UBooi uthe wayekhona kwitumente yokuqala kodwa wayesemtsha embhoxweni, uya kule ukhona umahluko ngoba ungomnye wabadlali abanexesha elide bedlalela iSpringbok Women. “Le yeyona ndiyivayo kunezinye ngoba sendikhulile ngokwasemdlalweni kwaye ndiyayazi nendlela iqela eliyihambileyo ukuze lifike kwindawo elikuyo ngoku,” utshilo uBooi. “Ngoku ndiyayazi indlela ebaluleke ngayo le tumente nendlela engawufunqula ngayo umbhoxo wamanenekazi ekhaya eMzantsi Afrika xa izinto zinokusihambela kakuhle. Ukwenza kwethu kakuhle kwitumente yehlabathu ikholelwa kwelokuba kungawakhuthaza amantombazana aselula ekhaya futhi bangabona ukuba likhona ikamba elihle xa umntu ekhethe ukudlala umbhoxo. 
“Eli lithuba lethu lokuziqaqambisa nyhani,” utshilo uBooi kwindibano yooKapteni abebedibenele eAuckland, eNew Zealand, ekuqaleni kwale veki. Kumaqela alishumi elinambini aza kudlala itumente yalo nyaka, uMzantsi Afrika awukho phakathi kwamaqela anikwa ithuba lokuphumelela indebe. Amaqela anamandla embhoxweni yiNgilane neFrance – kodwa uMzantsi Afrika unabo abadlali abanokuyiguqula lo nto. “Sakube sidlalela ilizwe lethu. Kufuneka senze umsebenzi obonakalayo ngaphezulu kokucula umhobe wesizwe nokubaleka ebaleni. Kufuneka sibabuyekeze abantu abasibukeleyo ngoMgqibelo. Siyazi ukuba iFrance inamandla – kodwa ke nathi inawo amandla,” utshilo uBooi."	not available
sports	IFree State Stars iya eKapa kumdlalo wokugqibela	"Emva kokusebenzisa amathuba ewafumeneyo, iFree State Stars iya kumdlalo wokugqibela weNedbank Cup okokuqala emva kokuhlaza iKaizer Chiefs phambi kwabalandeli bayo. IFree State Stars ibethe iChiefs ngo’2-0 othuleyo kumdlalo obubukelwe ngamaqakawaka abalandeli eMoses Mabhida Stadium kobu busuku banamhlanje. Ukubethwa kweChiefs kuthetha ukuthi kuphele naloo ntlantsi yethemba lokufumana indebe ibikhona phambi kokuvalwa kwesizini. Amathuba emdlalweni ebekhona kakhulu kwizigaba zozibini zomdlalo – kodwa yiFree State Stars ekwazileyo ukuwasebenzisa. Umdlali ohlabe ngekrele Amakhosi entliziyweni nguHarris Tchilimbou. 
URyan Moon uphose inqwaba yamathuba kwisigaba sokuqala – akuphelelanga apho ngoba iChiefs iphose phantsi amathuba angaphaya kwesihlanu ebekufaneluba iwasebenzisile. UJoseph Molangoane, uBernard Parker noHendrick Ekstein akukho nto bangayizamanga – kodwa abadlali beFree State baqinisekise ukuba iChiefs ayicholi naphantsi emdlalweni namhlanje. UThela Ngobeni, unozinti owayefudula edlalela iChiefs, ube ngumqobo namhlanje endlaleni yayo eya empumelelweni. Lo nozinti unikwe iwonga loyena mdlali obalaseleyo emdlalweni emva kokuchitha nokuba iibhola eziliqela emdlalweni. 
Emva kokungena kwabadlali abafana noLeonardo Castro, uDumisani Zuma noRamahlwe Mphahlele akubangakho mahluko kwicala lamagowuli nangoba imigudu ibikhona. Nanamhlanje uSteve Komphela uyakukhala ngento enye awayekhala ngala kule minyaka mibini igqithileyo – ukungasetyenziswa kwamathuba ziifolosi zakhe phambi kweepali. Umqeqeshi weFree State, uLuc Eymael, uphume encume olukabhulankethe emva kokuthatha iqela alise kumdlalo wamagqibela kankqoyi weNedbank Cup okokuqala kwimbali yalo."	not available
sports	Iphumelele enye indebe iNobumba Cricket Club	"INobumba Cricket Club yenze edume ngazo kwakhona kwiqakamba. Eli qela liphumelele iNtabazivumile Tournament kutshanje emva kwenye eliyiphumelele phambi kokuphela kuka’2016.  
Le tumente ebixhaswa liSebe lezeMidlalo eMpuma Koloni, yiBoarder Cricket neBuffalo City Municipality – isingathwa unyaka nonyaka kwaye itsala umdla kakhulu wamaqela eqakamba asondeleyo eMzitshane abalelwa phaya kwishumi elinesibini. Isiphathamandla seNobumba Cricket Club, umnumzana Raymond Booi, uchulumance kakhulu emva kokuba iqela lakhe lidlule kumaqela aziwayo kwiqakamba afana neMCC Club, iZinyoka, iQanda, iMdingi, iMzitshane, uNomgwadla, iPiri Sport, iKwelerhana nePeddie Special. 
“Itumente ibikwizinga eliphezulu kakhulu – kwaye ibixhaswe lisebe lezeMidlalo noLonwabo kweli phondo lethu, umasipala iBuffalo City, neBoarder Cricket,” utshilo uBooi. 
“Impumelelo esiyifumeneyo siyayivuyela kakhulu. Le nto siqale ekupheleni konyaka ophelileyo eMzitshane – apho ziphumelele itumente yokuqala. Eyona nto esigcobisayo ezintliziyweni zethu kukuba italente ikhona futhi iyakhula. Into esiyiboniswe ngabadlali bethu sisimilo esimangalisayo nokuzinikela emdlalweni wabo. Iyasikhuthaza thina lo nto ngamandla,” utshilo uBooi. 
Abantu abaninzi abasemidlalweni eMpuma Koloni kuyanyanzeleka bathubeleze ebunzimeni ebuthez’amandla maxa wambi ngenxa yokunqongophala kwamabala nokuswela inkxaso ngokwasezimalini. Nabo abadlali bakaNobumba abohlukanga kwabanye abahamba nzima – kodwa bazixelele ukuba lo nto bazakuyithatha njengento emomelezayo umntu endaweni yokumqoba amandla.  
“Yeyiieyona nto isibhokodisayo thina kukwicala leenqwelo zokuthutha iqela. Ukubasa kwiindawo zokudlala kutyabula imali. Kubenzima ke nangapha kwicala lezixhobo zokudlala ngoba izinto ezisetyenziswa kwiqakamba ziyabiza kakhulu. Ngaphakoko asisokoli kwicala labadlali beqakamba ngoba abantwana bethu basoloko bekulangazelela ukudla ngamaxesha onke."	not available
sports	UPeter Shalulile usebenzela ukuqwabaza irekhodi likaMbesuma	"Ifolosi yeMamelodi Sundowns, uPeter Shalulile, ithi izimisela ukufaka amagowuli angaphezulu kunalawo awafake kwisizini egqithile. UShalulile, waseNamibia ngokuzalwa, yeyona folosi eyingozi neyoyikwazyo ebholeni yaseMzantsi Afrika ngenxa yendlela emangalisayo efaka ngayo amagowuli. Emva kwebathwana lemidlalo elithoba yeDStv Premiership neMTN8, uShalulile ufake amagowuli asixhenxe kwaye uthi ufuna kuthi kuphela isizini abe ewafake ngokuphindeneyo. Kwisizini yakhe yesibini, uShalulile ubhakuzelise umnatha amatyeli angamashumi amabini anethoba emidlalweni engamashumi amane anesibhozo. 
Yiyo lo nto abantu abaninzi bengothukanga xa efumana iwonga lomdlali wenyanga oqaqambileyo kwiPSL kwiveki ephelileyo. “Ekupheleni kwesizini, ndifuna ukuba senkcochoyini neqela kuzo zonke iindebe kwaye ndinethemba lokufaka amagowuli angaphezulu kwendiwafake kwisizini egqithileyo,” utshilo uShalulile emva kokwamkela iwonga. Njengokuba indedeba yaseNamibia izimisela ukuqwabaza irekhodi likaCollins Mbesuma esengumdlali weKaizer Chiefs xa kuphela isizini, kwakufuneka ifake okungenani amagowuli angamashumi amabini anesihlanu. Ingenzeka lo nto? Ewe, ukuba indlela adlala ngayo ayiguquki, uShalulile angayenza ngoba ugqongwe ngabadlali abasemgangathweni ophezulu. 
“Akukho nto itshintshileyo, ndisengula Shalulile ozinikeleyo emsebenzini wakhe omamela abaqeqeshi bakhe. Kugquba umoya omhle enkampini, siyasebenzisana kwaye siyahloniphana. Sisoloko silangazelela ukuqhuba kakuhle emidlalweni yethu. Ndicinga ukuba nantoni ingenzeka kule isizini,” utshilo uShalulile. Emva kokubambana ne-AS Maniema Union ngo’2-2 emdlalweni weCAF Champions League, iSundowns iya emdlalweni wesibini inomsebenzi ofuna ukwenziwa nangona inegowuli lebhasela elifumene emdlalweni obukude nekhaya. Kwiveki ezayo, iDowns iza kudlalela ukuphumelela iMTN8 Cup enethuba ingasayifumani."	not available
sports	Baxter: Sifuna ukuphumelela indebe kule sizini	"Umqeqeshi weSuperSport United uStuart Baxter ukungqinile ukuba ifolosi yakhe uJeremy Brockie ikulungele ukudlala kumdlalo wangokuhlwa ngomso weNedbank Cup, phakathi kweSuperSport neMpumalanga Black Aces e-Attridgeville. 
UBrockie khange adlale kumdlalo weCawa ophelileyo, nalapho iSupersport yabetha khona iPlatinum Stars ngamagowuli amabini eqandeni. Le nzalelwane yaseNew Zealand inamagowuli alishumi elinesihlanu egameni layo kule sizini, uzakube ekhona kumdlalo weSuperSport kunye naMaZayoni. “UBrockie ebengekho kumdlalo wethu nePlatinum Stars ngenxa yezizathu zakhe ezithile, ukhona ngoku,”utshilo uBaxter. 
ISuperSport ihleli kwindawo yesixhenxe kwiPSL, ngelixa iBlack Aces ikwindawo yesihlanu. Ngenxa yesi sizathu, uBaxter ukholelwa ukuba iqela lakhe lilo elijongelwe phantsi ukuya kulo mdlalo, kodwa usenalo ithemba lokuba angaphakamisa indebe kwisizini yakhe yokuqala kwiSuperSport. 
Liphupha lakhe nawuphi na umqeqeshi ukuphakamisa indebe. Abafana bam bafanelwe kukufumana indebe noba inye kule sizini, emva kokusebenza nzima,” utshilo uBaxter. Ithemba likaBaxter lizakube lilele kubadlali abafana noKingston Nkatha nowafaka elinye lamagowuli eSuperSport kwiveki ephelileyo. 
UCollins Mbesuma uzakuba lithemba elikhulu leAces kulo mdlalo, njengoyena mdlali uhamba phambili ngamagowuli kule sizini kulindeleke ukuba afake uxinizelelo kubadlali bangemva beSuperSport."	not available
sports	URoger De Sa ngumqeqeshi omtsha wePlatinum Stars	"Emva kwesithuba nje seeveki ezintantu isizini ye-Absa Premier Soccer League ka-2017/18 sebebabini abaqeqeshi abanikwe uphumaphele kumaqela abebewaqeqesha. Owokuqala umqeqeshi ugxothwe yiFree State Stars emva kwemidlalo nje eminibi eyidlalileyo. Kwalandele uMngesi, uPeter Butler, naye emva kwemidlalo nje emibini. UButler uqeshwe yiDikwena phambi kokuqala kwale sizini endaweni kaCavin Johnson – owahambayo emva kokungahlaziywa kwesivumelwano sakhe sengqesho. 
Namhlanje iPlatinum Stars ibhengeze uRoger De Sa njengendoda ezikuxhuzul’ imikhala kweli qela ukusukela ngoku ukuya phambili. UDe Sa ukhe wathi khebevu okwethutyana emva kokulahla kwiMaritzburg United ebeyiqeqesha kwisizini ephelileyo. Lo mqeqeshi mtsha kuzawunyanzeleka ayitshaye isaqhuma futhi aqinisekise ukuba uguqula imeko yeli qela laseMntla-Ntshona ngoba alikwazanga ukuphumelela kuyo yomibini imidlalo eliyidlalileyo kule sizini. Kumdlalo weStars olandelayo izakudibana neSuperSport United kumdlalo wePSL ngokuhlwa ngoLwesibini, eLucas Moripe Stadium."	not available
sports	Ingqonyela yeCricket South Africa igxothiwe	"Namhlanje iCricket South Africa yothuse umzi ngethuba ibhengeza ukohlukana kwayo nengqonyela [yayo] umnumzana uHaroon Lorgat. La maqela omabini kuthiwa avumelene ngokuba awaqhawule amatyathanga entsebenziswano ngesihle. Umongameli weCSA, uChris Nenzani, ungqinile ngokwenene okokuba ingqonyela yalo mbutho ulawula iqakamba eMzantsi Afrika ikhululwe ngesihle. 
“Sizamile amatyeli ambalwa ukusombulula ukungaboni ngasonye obekukho phakathi kwesigqeba esilawula iqakamba kunye noMnumzana uLorgat – kodwa akwalunga nto. Amalungu esigqeba atsho ngazwinye okokuba makakhululwe umn. Lorgat ngesihle. Ibiyinto enzima kakhulu ukuyenza ngoba siyamazi umnu. Lorgat ukuba unegalelo elikhulu alenzileyo kwiqakamba yeli lizwe. Yena nesigqeba esilawulayo basebenze kakuhle kakhulu ekubuyiseleni uzinzo kwiCSA ebisezingxakini emva kweminyaka emihlanu ebinzima kakhulu,” utshilo uNenzani. 
“Sonke siphoxekile yindlela izinto ezenzeke ngayo – kodwa ke sijonge phambili kumsebenzi weCSA ohliywe nguLorgat. Egameni lombuthu olawula iqakamba ndifuna ukuthi siyambulela uHaroon nomsebenzi wakhe omhle awenzileyo, ndiphinde ndimnqwenelele okuhle kodwa ebomini bakhe,” utshilo uNenzani. 
“Ndifuna ukuthatha eli thuba ndibulele isigqeba elilawulayo ngokundixhasa kule minyaka ndiyihleli kwiCSA. Liwonga kum ukukhokela iqumrhu elinje ngeli kwaye ndiyazingca ngomsebenzi esiwenzileyo kule minyaka imbalwa edlulileyo. Kulilishwa ukwahlukana phantsi kweemeko ezinje. Ndifuna ukubulela abasebenzi, abadlali, abaxhasi bethu, abantu namajelo endaba ngokusixhasa ngethuba ndisebenzela iCSA,” utshilo uLorgat. 
Usekela-mongameli weCSA, uThabang Moroe, uzakuthatha iintambo ngoko nangoko emva kokuchonga sisigqeba njengengqonyela ebambeleyo logama kusakhangelwa ingqonyela entsha."	not available
sports	Amabhokobhoko abolekise ngesine sabadlali	"Amabhokobhoko akhuphe abadlali abane abadlala kwiqela lesizwe ukuze bayokuncedisa iSA “A” side kumdlalo wayo wokuqala kwemibini ne-England Saxons.  
Lo mdlalo uzakudlalelwa eToyota Stadium, eBloemfontein ngoLwesine. 
Umdlali ogabangxayo uScarra Ntubeni, uSikhumbuzo Notshe, uNic Groom kunye nomdlali okhabayo uGarth April, bayinxalenye yabadlali abangamashumi amathathu ananye abaziqeqeshayo. Badibene nomqeqeshi uJohan Ackerman izolo ngokuhlwa . 
Aba badlali bobane kulindeleke ukuba baphinde badibane nabanye abadlali beSpringboks eKapa, ngoMgqibelo nalapho iiBoks zizakube zidlala umdlalo wokuqala wovavanyo ne-Ireland. 
UNtubeni ngomnye wabadlali abangenikwa thuba ngokwaneleyo kwiSpringboks, kwaye ukubizwa kwakhe kwiSA “A” kucacisa mhlophe ukuba angangabikho kulo mdlalo wangomso.  
Ngomso * -Allister Coetzee kulindeleke ukuba abhengeze abadlali abazakudlala."	not available
sports	UMzantsi Afrika uthe ngcu phezulu kwiqakamba yehlabathi!	"“Lo unyaka mhle kakhulu kuthi ngokulinganayo nembali yethu kwimidlalo ye-ODI Cricket,” itshilo ingqonyela yeCSA, uHaroon Lorgat. 
“Unyaka uphelile ngqo ngoku ukusukela iqela lethu labuyela kwindlela elalidlala ngayo yesiqhelo. Umsebenzi walo uyancomeka kakhulu, libuyele esimeni salo iqela kwaye kuye kwagqama nabadlali bethu kakhulu. Ukuphumelela imidlalo elandelelanayo ngolu hlobo yinto engafane yenzeke lula, thina siyenze izihlandlo ezibini ngethuba sidlala ne-Australia neSri Lanka – iintshatsheli zengaphambili kwihlabathi. Oku kwenzeka kakuhle sisiya kutyelelo lwaseNew Zealand, e-Australia nemidlalo ye-ICC Champions,” utshilo uLorgat. 
“Sithi halala kukapteni weli qela u-AB de Villiers, ukapteni olibambela, uFaf du Plessis, umqeqeshi uRussel Domingo nabaphathi bonke beqela ngokwenza umsebenzi oncomekayo. UDu Plessis udlale kakuhle kakhulu, kangangokuba ngoku ungumdlali wesibini owenze imitsi engamakhulu amane (400) elandela uHashim Amla kwimidlalo ye-ODI. Silinqwenelela okuhle kodwa iqela njengokuba lisendleleni esinge e-Australia,” utshilo uLorgat."	not available
sports	UMitsubishi angaxhasa ihashe laseDutywa!	"Ukuba izinto zihambe kakuhle, * -Andazi, angalihashe lokuqala lasezilalini elixhaswa yinkampani yabucala apha eMpuma Koloni.  
Ingxelo ithi inkampani eyenza iimoto, uMitsubishi, yiyo ebilayisha eli hashe ukuya kumdyarho omkhulu kaNgumbela obuseDutywa kutshanje.  
Lo mdlalo wamahashe mkhulu kakhulu nangona ungahoywanga ziinkampani zabucala kuba ungasoloko ukhutshwa kumajelo eendaba.  
Umdla kaMitsubishi uza emva kwendumasi eyenziwa leli hashe ngo’2016 kwiBerlin November – apho laqhumisela ngothuli onke elalikhuphisana nawo. 
Ukugqwesa kwalo eli hashe akothusi ngoba liqeqeshwa ngabantu abathanda amahashe futhi abaneengcambu ezinzulu kumdlalo wamahashe. 
 Ukunyathelwa kwalo, ukolula kwalo xa libaleka kuntama uqeqesho oluphezulu lukaNkunzi Ntantala noTensenti Ntantala. Bazalwa kunye bakuncanca kooyise ukudlalisa amahashe. 
 “Ndaqala ukuphalisa ngexesha lootat’uMyendeki. Babenamahashe amade ke bona, ngelo xesha mna ndabangumlandeli wabo. Kwathi ke bakutshona abootata, ndathi icekwa lishiyeke nam. Ndathenga ihashe elide phaya ngoo’92. Ukusukela ngoko zange ndiyeke noxa bendingaqhubi kakuhle ngamanye amaxesha,” utshilo uNtantala. 
Nangona kumnandi ukuphalisa – kodwa iimpokotho zabo zishiyeka zivuthulukile ziindleko zamahashe.  
“Eyona nto isibethayo kukuba amahashe azindleko. Indlela asibetha ngayo ekutyeni nakwindlela yokuwasa kwiindawo zemidyarho imbi kakhulu. Uqhuba kakuhle * -Andazi gqitha,” utshilo uNtantala. 
UNtantala uthe ngoMitsubishi: “Apha (Mpuma Koloni) alikho ihashe elimbethayo * -Andazi. Waqhuba kakubi kanye qha – kodwa yaba yingxaki yedyoki naleyo. Andinakuxoka, bendiqala ukubona umntu ezokulayisha * -Andazi ngoMnumzana uMakuliwe wakwaMitsubishi – othe gqi okomntu ofuna ukuncedisana nathi. Akakaveli ngokupheleleyo – kodwa wathi uzimisele ukuhamba nathi,” uvale ngelo uNtantala. 
pedro.mapelo@inl.co.za"	not available
sports	Clayton Daniels: Le yiSuperSport United  esiyaziyo!	"Umdlali wasemva kwiSuperSport United, uClayton Daniels, uthi uziqhenya kakhulu emva kokuba iqela lakhe liguqise phantsi i-Orlando Pirates. Amatsatsantsa a Pitori abethe iPirates ngegowuli elinye eqandeni (1-0) emdlalweni we-Absa Premier Soccer League odlalelwe eMbombela Stadium ebusuku ngoLwesithathu. Ibiyimpumelelo yeSuperSport United yesithathu imidlalo ilandelelana kulo nyaka. Loo mpumelelo izuzwe liqela lasePitoli iyithathe layilahla kwindawo yesine kwiPSL. Ziindaba ezimnandi ke ezo kakhulu kuKaitano Tembo – obephantsi koxinizelelo ekupheleni konyaka ka-2018 ngenxa yokungaqhubi kakuhle kweqela. 
Kubonakala ngathi izinto ziguqukile ngoku kwiSuperSport United. Lo nto ibonakala kwindlela edlala nephumelela ngayo imidlalo. “Kudala sisebenza ngokuzimisela xa sizilolonga, noko ngoku ingathi izinto ziyalunga. Wonke umntu odlalela iSuperSport uyazingca ngokuyidlalela ngoku. Sonke silwile emdlalweni. Umqeqeshi uthe ukuba ndisendaweni elungileyo, ndingalifaka igowuli. Yinto esizilungiselela yona leyo xa sizilolonga. Sibulela umqeqeshi ngokusinika ithuba lokudlala. Umdlalo ubumhle ngeyona ndlela emangalisayo. Le yiSuperSport United esiyaziyo,” utshilo uDaniels obethetha noSuperSport TV emva komdlalo afake kuwo inqaku elinike iSuperSport United impumelelo ebiyidinga kakhulu. 
Amatsatsantsa a Pitori azuze amanqaku angamashumi amathathu anesibini kwimidlalo engamashumi amabini ukuzakuthi ga ngalo mzuzu kule sizini. UDaniels uthi iqela lakhe linalo ithuba lokulwela indebe yePSL njengokuba likwindawo yesine ngoku. “Sibethwe kukonzakala kwabadlali bethu abathile ekuqaleni kwale sizini eqhubayo. Kuye kwathengwa ke nabadlali abenze umahluko omkhulu. Namhlanje sibone uJamie Webber engena endaweni kaTeboho Mokoena futhi wadlala kakuhle. Ndizingomba isifuba ngaye. Kufuneka sinyukele phezulu – kodwa siqinisekise ukuba sijongana nomdlalo omnye ngexesha,” uvale ngaloo mazwi uDaniels emva komdlalo."	not available
sports	Ibuye ngevudu kwakhona iKhiwa’s Tournament kwaNomcamba Ground	"Zonke iindlela ziya eNgqeleni ngempelaveki apho kukho umdliva wemidlalo entlobontlobo yeKhiwa’s Tournament. Imidlalo yebhola ekhatywayo nemidlalo yomnyazi iza kubanjelwa kumabala odumo kwaNomcamba Sport Ground ukusukela ngoMgqibelo kusasa ukuya ngeCawe emalanga. Emva kwesiqendu sokuqala sonyaka ophelileyo ebesisihle, iKhiwa’s Tournament ibuye ngelinye ivudu kwakhona kwaye abantu baza konwatyiswa ngomculo ziimvumi ezifana noBethusile Mcinga noDJ Casper. Kulindeleke ukuba umgangatho wemidlalo emabaleni ubenochatha kulo nyaka ngoba nemali ezakufunyanwa ngamaqela aphambili inyukile kakhulu. 
“Kulo nyaka, iqela eliphumeleleyo liza kugoduka namashumi amabini amawaka erandi (R20 000), elesibini lifumane ishumi elinesihlanu lamawaka erandi (R15 000) lize elesithathu lifumane ishumi lamawaka erandi (R10 000). Ngaphezulu koko, amaqela aphumeleleyo, ebholeni nakweyomnyazi, aza kuthiwa jize ngeekiti ezintsha kraca,” utshilo umququzeleli, uBulelani Mancotywa. Nangona abantu besanikwe umtyhi wokudibana kwiindawo zoluntu – kodwa uMancotywa uthi ukhuseleko lwabantu yinto ephambili kubo bengabaququzeleli betumente. “Utywala abuvumelekanga kwaphela kwitumente yethu. Sikhuthaza ukhuseleko kakhulu njengokuba kukho iKhorona. Abantu mabazikhusele ngokuzogquma ngeeMaskhi,” utshilo uMancotywa. 
Phakathi kwamaqela aza kuba yinxalenye yetumente kulo nyaka kukho uMthatha Citizen, Ayakha FC, iLibode Taxi Rank, iKaizer FC, iYoung Brothers, iCanzibe Eagles, iQava FC, iGcaleka FC, uTintsila FC namanye amaninzi. Kanti uKhiwa uzimisele ukunika abantu abatsalanzima izipho kuphinde kuxhotyiswe ulutsha ngamazwi wenkuthazo ziindwendwe zakhe ezihloniphekileyo. “Asijonganga okwenzeka ebaleni kuphela. Siza kube sisipha abantu abahleleleke iziqhuma zokutya. Kulo unyaka, sifuna ukupha abantu abangamashumi amahlanu. Phambi kokuqala kwemidlalo, iindwendwe zethu eziquka uMnu. Putco Mafani no-Ace Ncobo, ziza kufumana ithuba lokuthetha nolutsha ngezinto zobomi,” uvale ngaloo mazwi umququzeleli."	not available
sports	UMzantsi Afrika wonzakaliswe nguRocha, ePraia!	"Ilizwe laseCape Verde libethe uMzantsi Afrika okokuqala ngo’2-1 kumdlalo ohlakulela indebe yehlabathi yango’2018 kwisixeko sasePraia, kwibala elibizwa ngokuba yi-Estadio Nacional kubusuku banamhlanje. Le yimpumelelo yokuqala yeCape Verde kwimidlalo yamazwe akuGroup D. UMzantsi Afrika awukwazanga konke konke ukudlala ibhola ephucukileyo kwibala elingayo ingca obudlalelwa kulo umdlalo. ABafana Bafana bathezwe amandla ngakumbi sisenzo esingaqiqwanga ngu-Eric Mathoho akhabe kuso umdlali ngaphandle kwebala esikhokelele ekukhutshweni kwakhe kulo mdlalo. 
UMzantsi Afrika uye kwixesha lokuphumla uhamba emva ngo’2-1. Umdlalo uqale ngezinga eliphantsi – kodwa yifolosi elithemba kwezi ntsuku, uTokelo Rantie, ungcangcazelise umnatha kumzuzu weshumi elinesine kwisigaba sokuqala emva kokunikelana kakuhle kwabadlali boMzantsi Afrika. Nangona amakhwenkwe kaStuart Baxter ekwazile ukukhokela ngegowuli kulo mdlalo – kodwa ebengadlali kakuhle konke. Umdlalo ubulawulwa yiCape Verde – mhlawumbi kungenxa yokuba abadlali bayo bebedlalela endaweni abayiqhelileyo. UNuno Rocha ufake igowuli lokulinganisa emva kokuba abadlali boMzantsi Afrika bengakwazanga ukuchitha ibhola egotywe kwicala lasekunene. URocha ubhalise elesibini ngebhola ebibekwe echaphazeni emva kokuba uDean Furman ephazamise uRyan Mendes ngaphakathi kumhlaba kanozinti. 
Kuye kwanyanzeleka okokuba enze unguqu umqeqeshi weBafana Bafana emva kwemizuzu embalwa kwisigaba sesibini. ULebogang ongakhange agqame kakuhle kulo mdlalo, endaweni yakhe kungene uBradley Grobler – ofike wabashukumisa abadlali beCape Verde abadlala emva. UBongani Zungu, ongabonakalanga kakuhle kulo mdalo, ukhutshiwe kwafakwa uKamohelo Mokotjo. UMzantsi Afrika uphantse wafaka igowuli lesibini ngethuba u-Eric Mathoho egquba ibhola exhimfwe ngenqindi nguDias nangona usompempe ebesethe kukho umdlali olaleleyo. Izinto ziye zambi kwiqela lika-Eric Mathoho ekhutshwa ngekhadi elibomvu emva kokukhaba umdlali weCape Verde ngaphandle kwebala. Kumzuzu wamashumi asixhenxe, uKeagan Dolly, utsale imbumbulu yebhola – kodwa uye wayibamba unozinti. URonwen Williams uvale ibhola ebimbi emva kokuhlasela kwefolosi yeCape Verde. Wenze umsebenzi omhle uPercy Tau nangona engayifumananga kakuhle ngentloko ibhola ayifumene kuMphahlele. UMzantsi Afrika unethemba lokuguqula izinto ngoLwesibini weveki ezayo xa kudlalwa umlenze wesibini eMoses Mabhida Stadium. 
Cape Verde: Dias. Almeida, Stopira, Rodrigues, Vally, Soares, Rocha, Babanco, Fernandes, Tavares, Mendes. 
South Africa: Ronwen Williams, Tebooho Langerman, Eric Mathoho, Thulani Hlatshwayo, Ramahlwe Mphahlele, Dean Furman, Bongani Zungu, Keagan Dolly, Temba Zwane, Lebogang Manyama, Tukelo Rantie."	not available
sports	ICape Town City yonzakaliswe kakubi yiSuperSport	"Nangona iCape Town City ibize kakuhle kwaye kubonakala ukuba ilwela ukuphumelela indebe ye-Absa Premier Soccer League – kodwa ngoku iphelelwa ngamandla okwenkomo enombathalala. Kobu busuku yonzakaliswe kakubi yiSuperSport United ngo’4-2 kumdlalo we-Absa Premiership obubanjelwe eLucas Moripe Stadium. Eli qela laseKapa lize kulo mdlalo lifuna amanqaku apheleleyo ukuze lifake uxinizelelo kwiBidvest Wits ebethwa ngumoya phezulu kwiPSL – kodwa endaweni yoko ligoduke lonzakele futhi kunciphe namathuba walo okufumana indebe yesibini kule isizini. 
  
Ngamakhwenkwe kaStuart Baxter abenesiqalo esithembisayo kulo mdlalo. Into aziphoxe ngayo kwimizuzu yokuqala yomdlalo kukwenza impazamo ekhokelele kwigowuli lokuqala elifakwe nguLehlohonolo Majoro. Unozinti weCity, uShu-Aib Walters, unqande amanzi engena endlini amatyeli aliqela kulo mdlalo ngenxa yokubhutyuza kwabadlali emva. UThabo Mnyamane ufake igowuli lokulinganisa emva kokuhlakaza abadlali beCity nonozinti wabo. Ukusukela ngoko, iSuperSport khange iphinde iyeke ukuzama. Kuyiwe kwixesha lokuphumla ebambene ngo’1-1 la maqela.  
  
Isigaba sesibini sesona besinomtsalane ngoba bekukho amagowuli amaninzi – kodwa ekugqibeleni kuphumelele iSuperSport United ehleli kwindawo yesine kwiPSL emva kwalo mdlalo. Ngoku iCitizens ilwelwa indawo yesithathu ngoba amathuba wokufumana iWits ambalwa kakhulu ukuba iyawuphumelela umdlalo wayo ngomso. UTeboho Mokoena ufumene iwonga lomdlali oqaqambileyo emva kokudlala indima ephambili kulo mdlalo. 
  
  
  
SuperSport United: Williams, Boxall, Gould, Daniels, Bhasera, Furman, Letsholonyane, Mokoena, Phala, Mnyamane (Modiba 72′), Brockie. 
  
Cape Town City: Walters, Mkhize, Gumede, Mokeke, Seedat (Edmilson 87′), Putsche, Nodada, Manyama, Moseamedi, Masina (Jayiya 78′), Majoro."	not available
sports	Abafana Bes’sthende bajolise iintolo zabo kwiRoyal AM kwidabi laKwaZulu-Natal	"Idabi lobukhaya lephondo laKwaZulu-Natal kulindeleke livelise umdlalo usemgangathweni ophezulu ngempelaveki. Abafana Bes’thende baza kutshula iintolo zabo eziloliweyo kwiRoyal AM emdlalweni weDStv Premiership ekulindeleke utake iintlantsi eSugar Ray Xulu Stadium ngentsimbi yesithathu ngomso. Nangani isizini isecicini lokuvalwa – kuninzi kakhulu okusadlalelwa ngamaqela akwiDStv Premiership. Yona iGolden Arrows ilwela ukuqinisekisa indawo yayo kwiTop 8. Kanti yona iRoyal AM, ezenzele igama ngokugraya amaqela kwisizini yayo yokuqala, ilwela ukufumana indawo yesibini ukuze idlale kwiCAF Champions League okokuqala. 
Umqeqeshi weGolden Arrows, uVusumuzi Vilakazi, uxelele iintatheli ukuba iqela lakhe lizimisele ukuyibhoboza ngotolo lifumane amanqaku apheleleyo emdlalweni wangempelaveki. Nakubeni yayiqale isizini ngendlela encumisayo phantsi kukaLehlohonolo Seema, iGolden Arrows ikhe yagqwidiza kakhulu kodwa ngoku ifuna indawo kwiTop 8 njengakwisizini egqithileyo. “Umdlalo ophakathi kwethu neRoyal AM ngeke ubelula ngoba kaloku lidabi lobukhaya. Emdlalweni wokuqala sabambana nayo – kodwa izinto ziza kwahluka kulo siya kuwo ndiqinisekile. Sifuna amanqaku amathathu ukuze single kwiTop 8. Umdlalo kuthi ubaluleke kakhulu ngenxa yeso sizathu,” utshilo uVilakazi. 
Abafana Bes’thende bahleli kwindawo yethoba benamanqaku angamashumi amathathu anesithandathu. Yona iThwihli Thwahla (iRoyal AM) ikwindawo yesithathu emva kweCape Town City eyamkela AmaZulu emdlalweni wayo olandelayo. “Sijongene nomdlalo onzima kakhulu. Yiyo lo nto sizimisele ukusebenza ngokuzimisela ukuze siphumelele. Iyingozi kakhulu iRoyal AM xa ihlasela, kubalulekile kuthi ukuzikhusela. Siyabazi emva ayiqinanga iRoyal AM,” utshilo uVilakazi oqeqesha ngokubambisana noMabhuti Khenyeza. Omabini amaqela awayiphumelelanga imidlalo yayo egqithileyo. Yonke imidlalo yeDStv Premiership kule veki iza kudlalwa ngexesha elinye ngoMgqibelo emalanga."	not available
sports	Erasmus ufuna umsebenzi ococekileyo	"Umqeqeshi waMabhokobhoko, uRassie Erasmus, wenze iinguqu ezintathu phambi komdlalo wangomso (Lwesihlanu).  
Amabhokobhoko azakube ekhangela impumelelo yawo yesibini xa edibana ne-Italy emdlalweni weNdebe yeHlabathi ngentsimbi yeshumi elinambini emin’ emaqanda.  
Nakubeni kulindeleke anyuke umnqantsa nje amakhwenkwe kaErasmus xa edlala ne-Italy – kodwa aya kuwo ekhuthazekile emva kokubethela oogqirha nezicaka iNamibia ngo’57-3 emdlalweni obubanjelwe kwisixeko saseToyota, eJapan, kwiveki ephelileyo. 
 URassie ugqibe kwelokuba abuyise iziqwayi zakhe zabadlali abanamava ngenxa yokubaluleka kumdlalo emva komhlaba obusihla kwiveki ephelileyo.  
Abadlali abafana nokapteni uSiya Kolisi, uBongi Mbonambi noTendai Mtawarira baza kuqala umdlalo ngomso.  
Injongo ka-Erasmus kukuqinisekisa okokuba iqela lesizwe loMzantsi Afrika lifumana indawo yalo xa kufika ixesha lokuba imidlalo yeNdebe yeHlabathi iye kwisigaba esilandelayo. 
“Umdlalo osiya kuwo kulawulwa ngabadlali baphambili. 
 Kungoko ke sifuna ukuqinisekisa nathi okokuba siwulungele ngokupheleleyo umlo.  
Eyona nto eza kuba nzima iphaya phambili – anditsho kuba sinabadlali esingabathembanga emva.  
Ubaluleke kakhulu kuthi umdlalo ozayo kwaye kuza kufiwa kuwo. 
 Sizimisele ukwenza nokuba yintoni eyakuthi isinike impumelelo emdlalweni.  
Siza kwenza njalo ngoba sifuna ukuya kumjikelo olandelayo wetumente yehlabathi,” utshilo uErasmus ngethuba ethetha neentatheli ekuqaleni kwale veki kwelaseJapan.  
Nangona kubonakala ukuba likhona ixhala kwinkampi yamaBhokobhoko ngenxa yendlela edlala ngayo i-Italy – kodwa uErasmus uthi abadlali bakhe bakulungele ukuqubisana nayo nayiphi na into enokwenzeka emdlalweni. 
“Abantu banokucinga ukuba senza nje xa senza iinguqu ezimbi emva, injongo yethu kukuqinisekisa okokuba siya edabini sinezixhobo ezaneleyo.  
Sinabadlali abangamashumi amabini anesithathu ekulindeleke badlale emidlalweni nanini na,” utshilo uErasmus. 
 Umqeqeshi uza kuchulumanciswa bubukho bukaJesse Kriel owonzakele emdlalweni uMzantsi Afrika obethwe kuwo yiNew Zealand ngo’23-13. 
Abaqala umdlalo: Willie le Roux, Cheslin Kolbe, Lukhanyo Am, Damian de Allende, Makazole Mapimpi, Handre Pollard, Faf de Klerk, Duane Vermeulen, Pieter-Steph du Toit, Siya Kolisi, Lood de Jager, Eben Etzebeth, Frans Malherbe, Bongi Mbonambi, Tendai Mtawarira. 
Amalalela: Malcolm Marx, Steven Kitshoff, Vincent Koch, RG Snyman, Franco Mostert, Francois Louw, Herchel Jantjies, Frans Steyn."	not available
sports	Linyukele phezulu iqela likaBenni McCarthy	"Uncume waveza nelokugqibela izinyo uBenni McCarthy emva kokuba iqela lakhe libethe iMamelodi Sundowns ngo’1-0 kumdlalo wokugqibela we-Absa Premier Soccer League obubanjelwe eLoftus Versfeld Stadium. 
 Igowuli lempumelelo lifakwe nguNana Akosah-Bempah kwisiqingatha sokuqala emva kokufumana ibhola entle egotywe ngu-Aubrey Ngoma.  
Eli ibilityeli lesithathu iCity ibetha iSundowns kwimidlalo yePSL ukusukela kwisizini edlulileyo.  
Ngoku iqela likaMcCarthy libambe indawo yesibini linamanqaku angamashumi amabini anesine emva kokudlala imidlalo elishumi nantlanu.  
Lo nto imchulumancise kakhulu umqeqeshi weCitizens ebikhe yakhathazwa kukungaphumeleli emidlalweni eliqela emva kokubethwa kumdlalo weMTN 8 yiSuperSport United  kwisithuba seenyanga ezimbini ezidlulileyo. 
Umdlalo ubukwizinga eliphezulu futhi kucaca ukuba kudibene amakhangala ekudala ezondana.  
AmaSandawana abeke ibhola phantsi, ahlasela macala onke – kodwa akacholanga naphantsi kubadlali beCity abebeluqilima bekhokelwa nguRobyn Johannes othe wafumana iwonga loyena mdlali oqaqambileyo kulo mdlalo.  
NguJohannes oqinisekise ukuba ubuncothula neengcambu ubungozi bukaPercy Tau noThemba Zwane xa behlasela.  
Ethetha emva komdlalo, uJohannes uthe: “Ukudlala neSundowns akululanga. Khumbula ukuba lelona qela liphambili kweli lizwe – kodwa size apha sibalungiselele. Sikwazile ukukhupha uHlompho Kekana noTiyani Mabunda emdlalweni saqonda ukuba sigqibile. Ndiyavuyisana noogxa bam ngokufumana amanqaku amathathu kwakhona.” 
Inyanga ephelileyo khange imphathe kakuhle konke uMcCarthy ngoba iqela lakhe belisoloko liphisa ngemidlalo ebekumele liyiphumelele – kodwa ngoku uya eKrismesini ekhululekile. 
 Iqela lakhe libuyele kwindawo elalikuyo kakade ekuqaleni kwesizini.  
“Ndiyabancoma kakhulu abadlali bam, badlale kakuhle kakhulu. Ndicinga ukuba ngesilifumene nelesibini igowuli ukuba besiwasebenzisile amathuba – kodwa andibakhalazeli abadlali bam. Injongo yethu ibikukuqinisekisa ukuba iDowns ayikwazi ukudlala esiswini,” utshilo uMcCarthy."	not available
sports	Uphantsi kolawulo lweDowns uGroup B	"Amathemba eMamelodi Sundowns okugqugqisa kwizwekazi le Afrika aphezulu emva kokuba iguqise phantsi iqela laseYiphutha. IDowns ibambe ngesixhanti iZamalek enkundleni yayo kumdlalo weCaf Champions League ebusuku ngeCawe.  
Esi ingasisiqalo sendlela ende ezakuhanjwa yiSundowns ezimisele ukulandela ekhondweni le-Orlando Pirates eyaphumelela iCaf Champions League ngo’1995 ngokuthi ibuye noloyiso ekupheleni kolu khuphiswano xa kuphela lo nyaka.  
Amagowuli eSundowns afakwe nguKhama Billiat kwisigaba sesibini nomdlali siswini uTiyani Mabunda ovalele emnatheni ibhola ebethe epalini yabuyela ngaphakathi ebaleni.  
Umdlalo ubunzima kakhulu ngoba bekufuneka kukho eliphumelelayo, kodwa okuye kwacaca kukuba iqela likaPitso Mosimane liye eCairo lizilungiselele ngokupheleleyo, ingakwicala labalandeli ababayingxaki xa amaqela alapha eMzantsi Afrika etyelele amanye amazwe alapha kwizwekazi leAfrika.  
Umdlalo uqale ngesantya esiphezulu, kubonakala ukuba omabini la maqela afuna impumelelo, kodwa yiSundowns etsazise igazi kuqala.  
Amasandawana aye kulo mdlali omelele ngamava awafumene ngethuba edlala olu khuphiswano. Kubekho ukungasebenzisani kakuhle phakathi kukaThabo Ntethe nonozinti uDennis Onyango okukhokelele ekufakweni kwegowuli.  
Njengokuba iMamelodi Sundowns ibethe i-Enyimba neZamalek kuGroup B, ngoku yiyo [iSundowns] enethuba elicacileyo lokudlulela kwimidlalo ephambi kwamagqibela kankqoyi eCaf Champions League ekupheleni kwalo nyaka ngoba la maqela mabini ikhuphisana nawo sele ephulukene nomdlalo iqela ngalinye. Ezi ntshatsheli ze-Absa Premier Soccer League kulindeleke ukuba zamkele iZamalek eyaphumelela iCaf Champions League izihlandlo ezihlanu ngomhla wamashumi amabini anesixhenxe kule nyanga eLucas Moripe Stadium.  
Impumelelo efunyenwe ziBrazillians izinika amandla futhi ukudlala kakuhle kwabo kude kube sekugqibeleni kwakuthi kuphakamise igama loMzantsi Afrika ngokubanzi."	not available
sports	AmaDatshi ophule iintliziyo zeSenegal ephise ngomdlalo kwisigaba sesibini	"Ayiqale kakuhle itumente yehlabathi yebhola ekhatywayo AmaDatshi ngokuphumelela umdlalo wawo wokuqala kaGroup A. Oku kwenzeka emva kokuba ophule iintliziyo zabalandeli beSenegal eguqiswe phantsi ngamagowuli amabini eqandeni (2-0) emdlalweni weNdebe yeHlabathi obuse-Al Thumama Stadium, eDoha, ngorhatya lwanamhlanje. Into ebuhlungu neyakuxikixa iingqondo zabadlali beSenegal kukuba babethwe emdlalweni abawudlale kakuhle kakhulu. Amagowuli avele emva kokuphazamiseka kweengqondo zabo umdlalo usiya ekupheleni. Noxa iqela lika-Aliou Cisse lidlale kakuhle emdlalweni – kodwa bekucaca ukuba ithemba lakhe alikho, uSadio Mane – ophosiweyo yitumente yehlabathi yalo nyaka ngenxa yokonzakala. 
Noxa umdlalo ubumhle futhi ubambene kwisigaba sokuqala – kodwa akukho mathuba acacileyo amaqela awadalileyo kwisigaba sokuqala. Ithuba lokuqala lamakhwenkwe kaLouis van Gaal lize emzuzwini weshumi elinethoba ngethuba ibhola kaFrenkie de Jong ibanjwa ngunozinti weSenegal ngaphandle kokusokola. USarr (Ismaila) uzamile ukukhabela ibhola entle ezipalini – kodwa uVirgil van Dijk uye wayichitha ngentloko ibhola yakhe. Siphelile isigaba sokuqala kungekho qela elikwazileyo ukubhalisa ebhodini. Kwisigaba sesibini, iSenegal idlale umdlalo ophucukileyo kakhulu. 
Ibhola ibiyibeka phantsi, inikelana kakuhle ukuya phambili – ukugqobhoza emva kwiNetherlands engakwazanga ukuyenza. AmaDatshi alifumene igowuli elifakwe nguCody Gakpo emva kwexesha elide esokola. Iintshatsheli ze-Afrika zizame ukuphindisa ngonyawo lukaPape Gueye – kodwa unozinti weDatshi uye wayichitha ibhola yakhe. Emizuzwini yokugqibela emdlalweni uDavy Klaassen fake igowuli elibe sisikhonkwane sebhokisi yeSenegal emva kokuba uEdouard Mendy engakwazanga ukufika ngamangqindi ebholeni. Ngoku iSenegal kufuneka ibethe iQatar ebethwe ngamagowuli amabini eqandeni yiEcuador emdlalweni wokuvula iNdebe yeHlabathi izolo. Yona iNetherlands iza kuqubisana ne-Ecuador emdlalweni olandelayo."	not available
sports	UPitso ufuna ukunikwa ithuba emva kwetumente ebiseQatar	"Inzalelwane yaseMzantsi Afrika, uPitso “Jingles” Mosimane, iphinde yenza imbali kwakhona ebholeni ekhatywayo. Kutshanje, uJingles uthathe iAl Ahly wayisa kwiClub World Cup ebibanjelwe eQatar. Kulapho iqela lakhe libambe indawo yesithathu emva kokubetha iPalmeiras kumapenela emdlalweni wokugqibela. Phambi koko, iAl Ahly ibethe iAl Duhail phambi kokukatswa ngo’2-0 yiBayern Munich. Nangona iAl Ahly iye eQatar igxeleshe indawo yesibini okungenani – kodwa ukufumana imbasa yeBronze kwitumente yehlabathi ibe yinto enkulu kumqeqeshi. Ebengaqali uMosimane ukuya kwitumente yehlabathi yamaqela ebhola ekhatywayo. Kwiminyaka egqithileyo wasa iMamelodi Sundowns emva kokuphakamisa indebe yeCaf Champions League. Ngoku uPitso ngumqeqeshi wokuqala eMzantsi Afrika oye kabini kwiClub World Cup nophakathi kwabambalwa abanokuthelekiswa namadoda afana noJurgen Klopp noPep Guardiola xa kuthethwa ngokuphumelela iindebe ezibalulekileyo kumaqela wabo. 
Abathile eYiphutha, khange bayeke ukuyigxeka indlela ayidlalisa ngayo iAl Ahly – elona qela likhulu kwizwekazi leAfrika yonke. Kodwa nangona kunjalo, uMosimane uthe izinto zithatha ixesha. Lo nto yenzeke nakubaqeqeshi behlabathi abaziwayo. “Emva kokufika eQatar, ndathi injongo yethu kukubuya nendebe. Ngesaya kwisigaba sokugqibela ukuba sasithelekiswe namanye amaqela endaweni yeBayern Munich. Kumthathe iminyaka emihlanu yonke uKlopp ukuze aphumelele. Kwaba njalo nakuGuardiola owathatha iminyaka emine. Nam ndiyalidinga ixesha elingako. Ziinyanga ezintlanu qha ndingumqeqeshi apha, kodwa ke iyandixhasa ibhodi yeqela ekhokelwa nguMahmoud El-Khatib. Kufuneka sifumane abanye abadlali. Asikwazanga ukufaka amagowuli oneleyo kwiClub World Cup. Lo nto ithi kufuneka siqinise indlela iqela elihlasela ngayo. Amagowuli yeyona nto ebalulekileyo ebholeni ekhatywayo,” utshilo uMosimane osele ephumelele iindebe ezintathu eYiphutha."	not available
sports	UMalesela unethemba lokubetha iPirates	"Umqeqeshi weChippa United uDan Malesela, uthi uqinisekile ukuba iqela lakhe lingakwazi ukubuya namanqaku xa lidlala ne-Orlando Pirates kumdlaolo wePSL ngokuhlwa ngoLwesithathu.  
UDan ukuthethe oku emva kokuba iChippa ibambene neGolden Arrows ngeqanda macala kumdlalo ubudlalelwa eMonti emva kwemini ngoMgqibelo. 
 “Noko ndanelisekile, sibenelishwa nje ukungafaki magowuli. Asikwazi kufumana manqaku kule ndlela ziyiyo izinto ngoku, ndanelisekile ngumdlalo wanamhlanje. Asiyonto besiyifuna kodwa silifumene inqaku asibethwanga,” utshilo uMalesela. 
 “Kwisiqingatha sesibini besilifuna ngamandla igowuli, abadlali khange bakwazi ukunikana kakuhle ibhola bebengxamile.” 
 Mayelana nomdlalo ozayo we-Orlando Pirates uMalesela uthi ubonile ukuba abadlali bakhe bayakwazi ukuwenza amathuba , kwaye bayakwazi ukufaka uxinizelelo kwamanye amaqela. “Ngokucacileyo iPirates izakudlala umdlalo ovulekileyo, kwaye siza- kuzifumana iziphumo.” 
 UJoseph Malongoane ebedlala ngokuzimisela kakhulu ecabangeni njengesiqhelo, kodwa iibhola zakhe khange bakwazi ukuzigqibezela abadlali abafana noDavid Zulu, kunye noXola Mlambo phambili. Umqeqeshi we-Arrows uClinton Larson uthi imeko abebedlalela phantsi kwayo abadlali bakhe khange bakwazi ukuyiqhela. 
“Sidlale kakuhle kakhulu ingakumbi ngasemva, kodwa besisilela kwicabanga lasekhohlo kuba uMalongoane ebebanika ixesha elinzima abadlali,” utshilo uLarsen. 
 UMalesela uthi uqinisekile ukuba iChippa izakuphela le sizini ihleli kumaqela asibhozo okuqala.  
“Xa sikwazi ukwenza amathuba ngolu hlobo, kwaye ziwafake uxinizelelo amanye amaqela, loo nto ithetha ukuba ikhona into esiyenza kakuhle,” uvale ngokutsho uMalesela."	not available
sports	Ziqinisekile ngoloyiso izikolo zaseMathole	"Imidlalo yomnyazi ezikolweni ikwelinye inqanaba. Kwinyanga ezayo izikolo zeMpuma Koloni ziza kudibana eMonti – apho kulindeleke ukuba kuqhawuke unobathana.  
Izikolo zaseMathole ziya kwimidlalo yephondo ngomhla wethoba kwinyanga ezayo zizithembile kakhulu emva kokuvan’ amandla.  
Kwiveki ephelileyo amaqela omnyazi ebedibene eWalter Sisulu University eGcuwa – apho ahluzene khona phambi kokushiyeka kwamane aya eMonti.  
Abadlali bamaqela onke babonise izakhono zabo zokudlala ibhola, udlamko olukhulu; ibhola ibijulwa futhi ihamba ngesantya esiphezulu. 
Umdlalo wezikolo zonke ubuncomeka, kangangokuba bekunzima nokubona ukuba kudlala abantwana abaphuma kwizikolo ezingenazo iindawo zokuzilolonga ezisemgangathweni.  
Usihlalo wombutho wezikolo zaseMathole, umam’ uNocawe Dlephu, uyincomile kakhulu indlela izikolo ezidlale ngayo nendlela abaziphethe ngayo abantwana. 
 “Abantwana bethu badlale kakuhle, umgangatho ubuphakamile. Nangona kunjalo, kusafuneka abaqeqeshi balungiselele umgangatho ophezulu njengokuba sisiya kwimidlalo yephondo. Thina singaMathole sihamba phambili oko. Siba ngoompondozihlanjiwe thina emidlalweni. Ndiqinisekile siza kubuya nodumo,” utshilo uDlephu. 
Ukhona umdla wokudlala ibhola yomnyazi ebantwaneni, kootitshala kwaye nezikolo ziyazama ukuncedisa abantwana – kodwa kuyabonakala ukuba ukungabikho kwenkxaso kwicala lezezimali kuyawuqhwalelisa lo mdlalo.  
UDlephu uxelele I’solezwe lesiXhosa ukuba iSebe lezeMfundo (eMpuma Koloni) livele libaxelele ukuba imidlalo luxanduva lwezikolo – lona alingeni ndawo. Izikolo eziza kumela Amathole yiJojweni, iDaluxolo, iLangalethu neZwelidumile. 
“Into esisokolisayo kwibhola yomnyazi kukungakhathalelwa. Akukho nkxaso siyifumanayo. Utitshala onomdla uphetha ekhupha kuye ngoba kaloku kwalapha ezikolweni imali yokuya phambili ayikho. Kuye kuthiwe isebe lezemfundo linegalelo emidlalweni – kodwa kunzima ukuyibona into eliyenzayo. Livele lithi uxanduva lolwesikolo, ngakumbi kule midlalo yethu. Kule midlalo yephondo esiya kuyo, isikolo siza kuzisela abantwana baso. Uyabetheka ke ngoku umntwana xa isikolo singakwazi ukuya phambili ngenxa yemali sibe siphumelele. Uthezeka amandla naye umqeqeshi kwelinye icala,” uvale ngaloo mazwi uDlephu."	not available
sports	U-Ali ebengumzekelo kwiintshatsheli ezininzi	"Isamane ingena imiyalezo yovelwano, emva kokuvakala sokuwa komthi omkhulu kumdlalo wamanqindi. 
UMuhammad “The Greatest” Ali uyibekile inqawa kule mpelaveki eneminyaka engamashumi asixhenxe anesine. Eli qhawe linikezele kwidabi leminyaka ebelililwa nesifo iParkinson’s syndrome.  
 Le ntshatsheli izenzele igama kakhulu ehlabathini ngokuba yimbethi mamqindi yokuqala ukuphumelela iintshinga yehlabathi amatyeli amathathu. 
“Ilungu lam limkile, kwaye ilungu elikhulu,” utshilo uGeorge Foreman naye osele esuka ukuba yintshatsheli yehlabathi kwaye wangquzulana no-Ali kakhulu eqongeni lokulwa. 
 U-Ali ebesaziwa njengomntu onelizwi kwimiba emininzi ngaphandle kwamanqindi. Wayethetha kakhulu ngemiba yecalucalulo eMelika ngeminyaka yoo1960.  
Indlela aweyakwazi ngayo ukusulela ngayo abantu yayichumela ngaphandle kweqonga lokulwa.  
Waqhubeka waba sisithethi sabantu abaninzi abamnyama ababecinezelekile, kwihlabathi jikelele kuba wayengakuvumeli ukuvalwa umlomo angazivakalisi izimvo zakhe. Mhla wayebuzwa ngeyona nto afuna ukukhunjulwa ngayo * -Ali wathi: “Ndingathanda ukukhunjulwa njengendoda eyaphumelela intshinga yeheavyweight amatyeli amathathu, umntu owayenobuntu ebaphethe kakuhle abanye abantu.  
Njengendoda eyayingazange ibajongele phantsi abantu abajonge kuyo, neyayizimela iinkolelo zayo.” 
 Le ndedeba yazalelwa eLouisville, eKuntucky ngomhla weshumi elinesixhenxe kwinyanga yoMqungu ngonyaka ka1942, wazalwa enguCassius Marcellus Clay Jr.  
Ulitshintshe igama lakhe emva kokuba eguqukele kwinkolo ye-Islam. 
 U-Ali ushiya ngasemva inkosikazi yakhe uLonie Williams kunye nabantwana bakhe abalithoba. Kulindeleke ukuba abekwe kwikhaya lakhe lokugqibela ngoLwesihlanu wale veki."	not available
sports	iChippa United ibambise uSambu, kwakhona!	"Idemesha eyenzeke kwezoshishino nasentlalweni yoluntu ayithetheki. Kube njalo nasebholeni ekhatywayo. Abaphathi bamaqela kuza kunyanzeleka bangene nzulu ezipokothweni xa bebhatala imivuzo yabadlali kule nyanga ngoba iPSL ngeke iyikhuphe imali yesibonelelo yesiqhelo emva kokuqengqeleka kweenyanga ezintathu ingadlalwa iibhola ngenxa yekhorona. Kodwa eyona nto ebembi kakhulu kukuba amaqela kuye kwanyanzeleka abakhulule abadlali abaphelelwe zizivumelwano ekupheleni kwenyanga yeSilimela bengayigqibanga isizini. Nayo iChippa iphakathi kwamaqela athe achatshazelelwa kakubi kukumiswa kwesizini ngoba iye yanyanzeleka okokuba imkhulule uRhulani Mokwena – owafika Ekwindla ngemboleko, engena endaweni kaNorman Mapeza. “Siye sanyanzeleka simkhulule umqeqeshi ngoba besingaqinisekanga ngesibhengezo ebesiza kwenziwa ngumphathiswa ngemidlalo,” litshilo kumajelo eendaba igosa eliphezulu lizama ukucacisa ukuhamba kukaMokwena. Akukacaci kakuhle eyona nto ebangele iChippa imyeke uMokwena ingaphelanga isizini ngoba akanayo indawo nakwi-Orlando Pirates eyayibolekise ngaye ekuqaleni kwalo nyaka.   
Njengesiqhelo, iChippa United iphinde yanika uMbuyiselo Sambu iintambo njengebambela kude kubekho umqeqeshi omtsha. Kokwesithathu kule sizini ebambela uSambu. Emva kokuhamba kukaClinton Larsen nasemva kokuhamba kukaMapeza – kwaye kwakhwetywa yena. USambu, obelisekela-maqeqeshi ixesha elide, waye wathotyiselwa wayokuqeqesha iChippa United edlala kwiMultiChoice Diski Challenge. Ethetha neli phephandaba ekuqaleni kwalo nyaka, uSambu wathi akumkhathazi ukunyuka esehla ngoba ziseninzi izinto azifundayo. Ujongene nomsebenzi onzima kakhulu ngoba iChippa United kufuneka ilwele ukusinda ezembeni emidlalweni emithandathu eshiyekileyo. Kungoku nje iChippa ihleli kwindawo yeshumi elinesibini. Iqokelele amashumi amabini anesithandathu amanqaku emidlalweni engamashumi amabini anane. Kulindeleke iPSL ikhethe amaphondo amaqela aza kwenza iinkampu kuzo agqibezele nemidlalo yawo kuwo. Amaphondo ekucingeleka okokuba angakhethwa lelaKwaZulu-Natal, iGauteng, iMpumalanga okanye eMntla Ntshona. Kodwa konke oko kwakuthi kwenzeka phantsi kwemiqathango epasiswe ngabezempilo norhulumente."	not available
sports	Abafana Bes’thende baphume ebaleni bethokombisile emva kokuhlazwa yiBloemfontein Celtic	"Abafana Bes’thende bayinikele umva iDr Molemela Stadium bethokombisile emva kokuhlazwa ngemvula yamagowuli amahlanu eqandeni yiBloemfontein Celtic emdlalweni we-Absa Premiership obumhle ngeyona ndlela emalanga namhlanje. Isiwelele (Celtic) siye emdlalweni wanamhlanje sinomsindo emva kokubethwa yi-Orlando Pirates ngo’3-1 kwiveki ephelileyo. Umtshutshisi omkhulu, uNdumiso Mabena, ubhakuzelise umnatha kungekapheli nomzuzu omnye kuqale isiqingatha sokuqala emva kokuba abadlali beGolden Arrows bengakwazanga ukuthatha ibhola kuye. UMenzi Masuku ufake igowuli lesibini emzuzwini weshumi elinesithathu umdlalo uqalile. Ngelo xesha, kuvele kwacaca nje okokuba iCeltic ifuna amanqaku amathathu noxa bekubonakala okokuba iArrows izimisele ukulwa. 
Kuthe kwakubonakala ukuba iCeltic ize ngamandla, uSteve Komphela ukhuphe uSiyabonga Dube, endaweni yakhe ufake uKnox Mutiza – enethemba lokuguquka kwezinto. UJackson Mabokgwabe, obefudula edlalela i-Orlando Pirates, wenze umsebenzi omhle kakhulu ezipalini. UHarris Tchilimbou ufake elinye igowuli emva kokudlalelwa nguMabena ibhola entle. UMzwanele Mahashe no-Andile Fikizolo ngabanye babadlali abafake amagowuli angcwabe iGolden Arrows. Emva kokuphumelela namhlanje, iCeltic inyukele kwindawo yesihlanu kwiPSL. UKomphela uyivumile induku emva komdlalo watsho esithi iqela lakhe libethwe liqela elidlale kakuhle kakhulu. 
   
BloemfonteinCeltic: Mabokgwane, Mashikinya, Potsane, Tani, Baloyi, Mahashe, Mabena, Pfumbidzai, Lingwati, Masuku, Tchilimbou. 
Amalalela: Chaine, Fikizolo, De Jongh, Khasipe, Luthuli, Maema, Maloisane. 
Golden Arrows: Sibanda, Dube, Bilankulu, Mathiane, Lunga,  Shitolo, Venter, Mtshali, Makhubela, Sabelo, Gumede. 
Amalalela: Mbaeava, Dube, Phiri, Nkombelo, Lamola, Mutizwa, Matloga."	not available
sports	Makuqeqeshwe oomanejala bamanqindi	"Bekukhe kwakho ixesha apho bekubhejwa ngeembethi manqindi, zona zingayazi lo nto, ziphele zisilwiswa imilo enganyanzelekanga nenzima kuba umthelekisi othile ufuna ukogqitha oogxa bakhe ngobunganga.  
Undonakele wokuqala wawusekubeni, gxebe mandithi usekuben, kuba lo mkhuba usaqhubeka, abaphathi bembethi manqindi bayekela uxanduva lwabo kubathelekisi. Makhe ndikhumbuze ndithunuke izazela zabaphathi ukuze babambe indawo yabo. 
Abaphathi bembethi manqindi banoxanduva lokukhusela nokuxonkxa ikamva labadlali ababaphetheyo. Xa imbethi manqindi isweleka iyimpula kalujaca okanye ingafikeleli kwinqanaba elithile inesakhono sokuya ezinkwenkwezini, amehlo athe ntsho kumphathi wayo. Kungoko abaphathi kufuneka balwe kumile ingca emqolo xa kukho abanjongo engayiphuhlisiyo imbethi manqindi. 
Ixesha elininzi abaphathi bembethi manqindi abanaluqeqesho okanye isiqinekiso sokuphatha, baphatha kuba bavule indawo yokuzilolonga kwakho abadlali.  
Ukungabinamali kokunye okwenza batye tyum nangona kusonakala, kaloku uninzi lwabathelekisi itasi, ziyamimitheka kwaye zikhe ziphose kubaphathi aba, ibangele ukuba abanye babo batekete.  
Imbethi manqindi zingomye umceli-mngeni kuba nazo ziphuma zingena azinasizinzo, zenze kubenzima ukuphatheka kuxonxwe ikamva lazo. 
Yonke le miceli-mngeni ayinazisombululo zilula, kubemandundu ngakumbi ke xa kungekho qeqesho lukhoyo kubaphathi, ifuna inkcub-abuchopho eziqeqeshiweyo.  
Uqeqesho lungenza umahluko omkhulu kubomi beembethi manqindi zethu kunye nesidima kulo mdlalo. Icekwa lilele kwiziphatha- mandla zequmrhu elilawula amanqindi. Kungakuhle ukuba kunokuba nesolotya eligunyazisa ukuba nabani na ozakongamela umdlali abenesiqinisekiso soqeqesho.  
Iqumrhu linoxanduva lokwenza amathuba okuqeqesha avuleleke, kodwa kuqalwe ngabo kudala benethwa bengenadyasi. Iimbethi manqindi ezininzi ezinesakhono ziphelela emafini zingafikanga ezinkwenkwezini ngenxa yalo mkhwa. 
Amade ngawetyala ke zinkosi, xa kuqala unyaka ozayo kufuneka sibhinqe omfutshane siqinisekise Ikamva lomdlalo."	not available
sports	Iya kumdlalo wokugqibela iFrance emva kokunikezela kweBelgium	"Kugqityiwe, iFrance iza kudlala umdlalo wokugqibela kwi-2018 FIFA World Cup nelizwe eliphumeleleyo phakathi kweCroatia neNgilane emva kokunikezela kweBelgium kumdlalo obuseSaint Petersburg Stadium namhlanje. Umdlali wasemva, uSamuel Umtiti, ungcangcazelise umnatha kumzuzu wesihlanu kwisiqingatha sesibini somdlalo. Lelo gowuli elithe lasondeza iFrance kwiphupha layo lokuphakamisa eyona ndebe inexabiso kwibhola yehlabathi. Liphelile ithemba leBelgium lokuya kumdlalo wokugqibela okokuqala embalini yayo kwindebe yehlabathi. 
Ukubethwa kwayo iBelgium yinto abalandeli bayo abangangayamkeli ncam ngoba yiyo ebiqale yabonisa amandla emdlalweni nangona ingakwazanga nje ukufumana igowuli. Umdlali waseswini weBelgium, u-Eden Hazard, ebesenza unothanda kwiindawo eziyingozi emhlabeni weFrance – kodwa namhlanje iBelgium iphoxhwe bubuthuntu bukaRomelu Lukaku phambili oze emdlalweni ekhangela igowuli lesihlanu. UKavin du Bruyne, owabhokodisa iBrazil kwiveki ephelileyo, ngomnye wabadlali abazamileyo ukudlala umdlalo ophucukileyo – kodwa ngelishwa izinto azivumanga namhlanje. 
   
Unozinti weFrance, uHugo Lloris, ubonisile ukuba ungumdlali osezingeni eliphezulu futhi oluncedo kakhulu kwilizwe. Iibhola azivalileyo kwizigaba zozibini zomdlalo ziyigcine isemdlalweni iFrance. Amendu kaKylian Mbappe ayincedile iFrance – kodwa u-Olivier Giroud akakwazanga ukusebenzisa iibhola ebezimane ukuthi gqi emacaleni. Amakhwenkwe kaRoberto Martinez agoduka ekhathazekile – kodwa eyenzile indima yawo ekufanele kukuqhwatyelwa izandla ngabantu baseBelgium eze kwindebe yehlabathi yothuba abantu abaninzi ngomdlalo ophucukileyo. 
      
Kwimizuzu yokugqibela, iFrance ibiphantsi koxinizelelo – kodwa abadlali bayo bakwazile ukuxhathisa nokukhusela igowuli abalifumeneyo. Ikwazile kekambe iFrance ukudlala umdlalo ozinzileyo phaya naphaya. Ngoku iza kulinda ephumeleleyo kumdlalo ophakathi kweCroatia neNgilane ngomso. Umdlalo wokugqibela wendebe yehlabathi uya kudlalwa ngeCawe ngentsimbi yesihlanu emalanga eMoscow. 
Belgium: Thibaut Courtois, Jan Vertonghen, Vincent Kompany, Toby Alderweireld, Kevin de Bruyne, Marouane Fellaini, Axel Witsel, Moussa Dembele, Macer Chadli, Eden Hazard, Romelu Lukaku. 
France: Hugo Lloris, Lucas Hernandez, Samuel Umtiti, Raphael Varane, Benjamin Pavard,  Blaise Matuidi, Ngolo Kante, Antonine Griezmann, Paul Pogba, Kylian Mbappe, Olivier Giroud."	not available
sports	Abadlali beqakamba bagxeka amatshijolo aphethe kakubi iCricket South Africa	"Iqakamba yaseMzantsi Afrika ineminyaka ngoku iwiza kwiingxaki zolawulo ezingapheliyo. Ziya zibambi ngakumbi izinto, kangangokuba uMzantsi Afrika ungazibhaqa usikwa ngumbutho olawula iqakamba yehlabathi. Kwiveki ephelileyo, abongamele amaphondo nekungabo abathatha izigqibo nebhodi yethutyana ekhoyo, basikhabile isigqibo sokuvumela iCricket South Africa (CSA) ikhokelwe ngabantu abazimeleyo nangona babevumile ngaphambili. 
Ulawulo lweqakamba aluluhlanga eMzantsi Afrika – kodwa iintloko zamaphondo azizimiselanga ukwenza nto elungileyo kuba zisoyika ukuphulukana namandla xa iCSA iphantsi kwabantu abazimeleyo. 
Ukupheqa kweCSA ngomzuzu wokugqibela kumcaphukisile uMphathiswa weZemidlalo, uMnu. Nathi Mthethwa, onethuba elide kakhulu ecenga abaphethe iqakamba ukuba mabenze into elungileyo ukuze kulunge izinto ezigwenxa eza bhentsiswa luphando olwenziwa isebe lakhe lisakhokelwa nguMnu. Fikile Mbalula. 
UMthethwa uxelele isigqeba esiphetheyo ukuba uza kusebenzisa igunya lakhe akubhangise ukusebenza kweCricket SA ukuba asiguquki. Ungenelelo lokuRhulumente lunganyanzela umbutho olawula iqakamba yehlabathi uwenze ikheswa nangona lihambisana nokwenziwa nguMthethwa. 
Abadlali beqakamba bazigxekile izenzo zobutshijolo zabaphethe iqakamba kule veki batsho bexolisa kwiinkampani ezixhasa ngezimali iqela lesizwe. UKhaya Zondo, uDane van Niekerk, uDean Elgar noTemba Bavuma ngabo abavakalise ukungonwabi kwabadlali okubangelwe nguqulukubhode owenziwa ngabalawuli. 
Abadlali bakhaliswa kukwazi ukuba ukungenelela kukaRhulumente, iqakamba iya kulahlekelwa yimali eninzi ngaphezulu kweseyihambe nabaxhasi abafana noMomentum, uStandard Bank noSunflower. Iingxelo zithi iintloko zamaphondo bezibambe iintlanganiso ekuqaleni kwale veki – kodwa khange ziphume nasisombululo. 
Abasemfuthweni wolwazi bathi iMpuma Koloni, iKwaZulu-Natal neLimpopo bezifuna iinguqu – kodwa azikwazanga ukufumana iivoti ezaneleyo ebeziza kubangela kubuye isidima seqakamba yaseMzantsi Afrika. Ulawulo olungekhoyo kwiCSA luchaphazela kakubi iqela lesizwe elibethwe yiPakistan emidlalweni yosuku olunye nakweyeKFC T20 kule nyanga kaTshazimpuzi."	not available
sports	UZungu ungxamele ePortugal	"Umdlali wasesiswini kwiMamelodi Sundowns, uBongani Zungu, uthi ukuya kudlala ePortugal izakuba linyathelo elihle njengokuba efuna ukuzakhela ikamva lakhe kwibhola ekhatywayo phesheya kolwandle. 
Lo mdlali uneminyaka engamashumi amabini anesithathu, ebesele engqinile ngaphambili ukuba uzakuyishiya iMamelodi Sundowns xa kuphelelwa isivumelwano sakhe sokusebenza ekupheleni kwale sizini. IVictoria Gumarez liqela elisele kuvakele ukuba uzakuzibandakanya nalo uZungu. 
Eli tyendyana belivumile nokuba iSundowns izamile ukulinqanda ukuba lingahambi, kodwa ufuna ukuqhubekeka nebhola ekhatywayo phesheya kolwandle. 
“Ngamatyeli amaninzi apho iSundowns ibizama ukuba mandihlale, kwaye khange ndivume. ISundowns iyayazi ukuba elona phupha lam kukuya kudlala kumazwe aseYurophu,” utshilo uZungu. 
UBen 10, nanjengoko esaziwa uZungu ngabalandeli bebhola ekhatywayo,udlale indima ebonakalayo kwimpumelelo yeli qela kule sizini. Ingakumbi esanzulwini sebala. 
“Ndibona kwaba badlali beqela lesizwe badlala eYurophu ukuba banazo iimpawu eziliqela endizi dingayo nje ngomdlali, ingakumbi ukwakheka kunye nendlela endidlala ngayo nje ngomdlali. 
“Ndifuna kakhulu ukudlala eNgilane, eSpain kunye naseJamani, kodwa ndingathanda ukuqala ePortugal ukulungiselela ukufumana amava. Ndiyibukela kakhulu imidlalo yamaqela asePortugal kwaye maninzi amaqela adlala kwiChampions League, ingaba sisiqalo esihle kum,” uvale ngokutsho uZungu."	not available
sports	iiEastern Aloes ziphumelele “iBrutal”	"Iqela laseMpuma Koloni, iiEastern Aloes, liphumelele ngendlela 
encumisayo kumjikelo wesibini kukhuphiswano lweBrutal Fruit Netball Premier league ngempelaveki ngo’50-29 kwiholo iHeartfelt Arena. 
Eli qela, liquka aba badlali: uGS Zanidle Njeza, GA Noluvuyo Nodludlume, WA Nontando Lusaseni, C Arne Rust, WD Nobulele Phuza, GD Zanele Vimbela, GK Zukelwa Cwaba. Eli qela  libhexeshwa ngumqeqeshi uDes Neville, lothuse umzi ngokuthi liziphumelele zozithathu izigaba zalo mdlalo. 
Kwisigaba sokuqala salo mdlalo, ii-Aloes bezikhokela ngamanqaku alishumi elinantathu, xeshikweni iiMpumalanga Sunbirds bezihleli kumanqaku alishumi (13-10). 
Sisigaba sesibini apho iqela lasekhaya ii-Aloes liye lazibonakalisa ukuba lifuna impumelelo ngokuthi liqokelele amanqaku angamashumi amabini anesibhozo (28) kwalishumi elinesixhenxe (17) kwiqela lakwiphondo iMpumalanga, iSunbirds. 
Umdlali othe wabalasela kwii-Aloes, nguZanele Vimbela, ochulumance kakhulu ngempumelelo yeli qela nelithe lagqibezela isigaba sesithathu ngamashumi amane ananye (41) kwangamashumi amabini anesine (24) kwiSunbirds, bawuphumelela lo mdlalo ngo’50-29. 
Le mpumelelo iza emva kokubethwa kumjikelo wokuqala wolu khuphiswano yiKZN Kingdom Stars ngo’46-26. Eli qela lizakuzibona lisenyuka kuluhlu lamaqela alishumi kolu khuphiswano emva kokuzibhaqa lihleli emsileni kumjikelo wokuqala. 
Kwezinye iziphumo 
Sunbirds 28-66 Flames  
Kingdom Stars 35-45 Fireballs 
Southern Stings 35-31 Kingdom Stars Aloes 50-29 Sunbirds 
 Jaguars 65-34 Diamonds  
Flames 55- 44 Crinums 
Diamonds 46-38 Baobabs."	not available
sports	IiChilli-boys zamkela iDikwena eWolfson Stadium	"Kulindleke ijule yonke into enayo iChippa United kumdlalo wayo olandelayo ukuze ifumane amanqaku amathathu emva kokuba ingakwazanga ukufumana nelinye inqaku kwimidlalo emibini ye-Absa Premier Soccer League edlulileyo.  
IiChilli-boys zamkela iPlatinum Stars kulo mdlalo wamaqela amabini afuna ukuqinisekisa ukuba isizini ayiphetha ephakathi kwamaqela asibhozo aphambili.  
Umdlalo ophakathi kweChippa neDikwena uza- kudlalelwa eWolfson Stadium ngentsimbi yesithathu emalanga ngoLwesithathu, umhla wenkululeko kweli lizwe loMzantsi Afrika.  
Emva kokubethwa yiSuperSport United nePolokwane City izihlandlo zilandelelana, iChippa kuyanyanzeleka iqokelele amanqaku kulo umdlalo ukuba izimisele ngendawo yesibhozo kwiPSL.  
Idlala neqela elidlala kakuhle futhi eliqeqeshwa nguCavin Johson owaziwa ngobuchule obungumangaliso. 
 Iqela laseMpuma Koloni lakuthi libeke ithemba lalo kubadlali abafana noThamsanqa Sangweni, uJoseph Malongoane, uNkosinathi Mthiyane noAndile Mbenyane."	not available
sports	UKagiso Rabada angaphoswa yimidlalo yovavanyo elandelayo	"Omnye wabadlali beqela lezwe loMzantsi Afrika leqakamba, uKagiso Rabada, odume ngokugibisela iqakamba umangalelwe yi-ICC emva kokugila welizwe lase-Australia ngegxalaba. URabada ugile uSteve Smith ngoLwesihlanu ngethuba uMzantsi Afrika uqubisene ne-Australia kumdlalo wesibini wovavanyo obuseSt George’s Park. 
Esi siganeko senzeka kanye phambi kwexesha lokuphumla. Kulindeleke uKagiso Rabada aliphikise ityala elibekiweyo namhlanje xa kuchotshelwa umba wakhe. Kulindeleke iqumrhu elilawula iqakamba lizambe ukujonga ukuba uRabada wamgila ngabom kusini na uSmith ngala mini. UMantsi Afrika ubambe amazinyo ngoba ukuba ityala liyamnamathela uKagiso – lo nto iyakuthetha ukuthi uza kuphoswa yimidlalo elandelayo nelizwe lase-Australia. 
URabada uwis oothinti abahlanu eyedwa kumangeno wokuqala we-Australia kumdlalo okwenzeke kuwo esi sihlo. Lo mdlali weqakamba akaqali ukuba sezintweni ngenxa yezinto ezisondeleyo kule ezithi zimfake engxakini. Abadlali abafana noNathan Lyon, uDavid Warmer noQuinton de Kock bonke bagxizwa ngomdliwo wemali ngenxa yezenzo ezibheke ecaleni."	not available
sports	ABanyana baya kwitumente ye-Afrika	"Umqeqeshi obambeleyo weBanyana Banyana, uDesiree Ellis, ubhengeze amagama wabadlali abazakuthi bamele ilizwe kwiWomen’s Africa Cup of Nations ezakube iseCameroon.  
Kweli qela lisingise emantla ezwekazi le Afrika – ubuninzi babadlali abakulo ngabo bathathe inxaxheba kwimidlalo ye-Olimpiki ebibanjelwe eRio de Janeiro, eBrazil, kwiinyanga ezimbalwa ezidlulileyo.  
“Ndiqinisekile ukuba eli qela lakuthi liwumele ngokukuko uMzantsi Afrika emva kokuqokelela amava kwi-Olimpiki. Xa ingenayo ingxaki, akukho sizathi sakuyilungisa,” utshilo * -Ellis. 
Iqela:  
Oozinti: Andile Dlamini, Yolula Tsawe , Roxanne Barker                                
Abadlali basemva: Leandra Smeda, Nothando Vilakazi, Janine van Wyk (K), Noko Matlou, Astria Boks, Bambanani Mbane, Lebogang Mabatle, Nomathemba Ntsibande                
Esiswini: Mamello Makhabane, Amogelang Motau, Refiloe Jane , Nompumelelo Nyandeni, Silindile Ngubane, Linda Motlhalo                               
Iifolosi: Shiwe Nogwanya, Andisiwe Mgcoyi, Jermaine Seoposenwe, Thembi Kgatlana"	not available
sports	Ukuzithemba kuphezulu kwinkampu yeBoks	"Umdlali weSpringbok, uFaf de Klerk, uthi kubalulekile ukugxininisa kwindlela abawasebenzisa ngayo amathuba beliqela phambi kokudibana neAustralia kumdlalo weRugby Championship ojongwe ngamehlo abomvu oza kube useNelson Mandela Bay Stadium emalanga ngoMgqibelo.  
Amakhwenkwe kaRassie Erasmus anyathelela phezulu kwaye nokuzithemba kufunqukile emva kokubetha ngo’36-34 iintshatsheli zehlabathi – iNew Zealand.  
Okufunekayo ngoku kukuba abadlali beBoks basebenzise amandla afanayo nalawa babethe ngawo iNew Zealand kutshanje.  
UDe Klerk uthi umoya wabadlali enkampini ubusoloko umhle – kodwa bekukho ukungazithembi ncam phambi kwempumelelo abayifumene eWellington.  
“Leya impumelelo ibabonisile abadlali into abanokuyenza. Siwuphakamisile umdlalo wethu ngoku. Into efunekayo kukuba siye emdlalweni sidlale umdlalo ongcono,” utshilo uDe Klerk. 
Ukubetha iNew Zealand kutshintshe izinto kwiqela lesizwe emva kokungaqhubi kakuhle kwimidlalo emibini. Imeko yeWallabies iyafana neyeBoks ngoba zikhangela iziphumo ezihle emva kokutywatyushwa kwimidlalo egqithileyo.  
Yiyo lo nto eza kwenza umdlalo ube nzima futhi unike umdla kubalandeli bombhoxo. Ukuphumelela kweqela likaRassie kubabuyisile abalandeli ababethande ukulifulathela ngenxa yokungaqhubi kakuhle. 
 “Ngoku isizwe sonke sithembele kuthi. Ukuba singadlala ngokufanayo nomdlalo ogqithileyo, lo nto ingasinceda njengokuba sijonge kwindebe yehlabathi. Siyakwazi ukudala amathuba emidlalweni – kodwa asiwasebenzisi kakuhle. Enye yezinto ezibangela lo nto kukungabikho kwamava kubadlali abathile,” utshilo uDe Klerk. 
Ukudlalela kwayo kude nekhaya iAustralia ziindaba ezimnandi kubadlali bayo ngoba basoloko bephantsi koxinizelelo ekhaya.  
“Ukuba kude eAustralia yinto engasinceda nathi. Eli lithuba lethu lokuhlangana kwakhona,” utshilo uAllan Alaalatoa weWallabies."	not available
sports	Nyati: Ndifuna ibuyele kwiTop 8 iChippa United	"I’solezwe lesiXhosa lincokole nomnye wabalandeli abaphambili kwiChilli Boys futhi oyinkokeli yesebe labalandeli awalisungulayo kwilokishi yakhe. Usibalisele ngobomi bakhe njengomlandeli weli qela laseMpuma Koloni. 
Pedro Mapelo: Bhota Mhlekazi, unjani? 
Umlandeli: Kuhle, unjani wena? 
PM: Kuhle nakum. Khawuzichaze ngokufutshane, ungubani? 
Umlandeli: Igama lam ndinguLuvuyo Nyati, usihlalo weChippa United Supporters Branch apha eWalmer, eBhayi. 
PM:  Oh, kulungile. Nceda usixelele, kutheni wena wakhetha iChippa United? 
LUVUYO NYATI: Eeeyi! Ndandingumlandeli weKaizer Chiefs ngaphambili. Kodwa kwathi kwakufika iChippa apha ndaqonda ukuba mandixhase yona kuba ikuphela kwalo iqela elidlala kwiPSL apha eMpuma Koloni nelisondeza imidlalo. Ndiyayithanda nendlela ibhola eyidlala ngayo kakhulu. 
PM:  Uziva njani njengomlandeli weChippa emva kwesizini ka’2016/17? 
LN: Ndiyayincoma inkqubela eyenziwe liqela. Siqhube kakuhle kwiMTN 8 safikelela kwimidlalo ephambi kwamagqibela kankqoyi kwiNedbank Cup okokuqala kwimbali yeChippa United. Iimpazamo ezenziwe liqela ndiyazamkela futhi ndizithatha njengokuba ziyinxalenye yokukhula. Kufuneka sifunde kuzo. 
PM:  Yintoni ongasoze uyilibale ngeqela lakho? 
LN: Ndiyithandile indlela esidlale ngayo neMamelodi Sundowns, siyisokolisile kakhulu – kanti iChippa United iwabethile amaqela amakhulu afana neChiefs, i-Orlando Pirates neSuperSport United. Ndakhathazeka mhla sasibethwa yiCape Town City kodwa. 
PM:  Ulindele ntoni kwisizini ezayo? 
LN: Ndilindele iChippa United ibuyele kwiTop 8 kwisizini ezayo. Enye yezinto endiyinqwenelayo yinkxaso yabantu baseMpuma Koloni bebonke. Likhulu eli phondo, sifuna idolophu nganye ibenalo isebe leChippa. 
PM: Ngubani umdlali omthandayo? 
LN:  NguSandile Zuke. Uyayilwela iChippa ngamaxesha onke kwaye akasiphoxi. Omnye umdlali nguPaseka Mako, ngomnye umdlali odlala kakuhle."	not available
sports	Ertugral: Siphise ngawo umdlalo	"Akonwabanga umqeqeshi we-Orlando Pirates, uMuhsin Ertugral, emva kokuba iqela lakhe linikezele ngomzuzu wokugqibela kumdlalo wangoLwesibini.  
Amabhakaniya abambene nePlatinum Stars ngo’1-1 kumdlalo wePSL e-Orlando Stadium. NguThabiso Kutumela, obekade edlalela iDikwena, ofake igowuli leBucs, elokulinganisa lifakwe nguThobani Kunene ongene kwisiqingatha sesibini somdlalo. Nangona * -Ertugral ethe abadlali bakhe badlale kakuhle – kodwa utshilo ukuba baphise ngawo umdlalo. UCollins Mbesuma ufumene igowuli lakhe lekhulu kwiPSL ngethuba iHighlands Park idlala ngo’1-1 neCape Town City. Yona iMaritzburg United ibethwe yiPolokwane City ngo’1-0. Ngumdlalo wesithathu lo iTeam of Choice ebethwe kuwo."	not available
sports	Uncumile uNomeva oqhekeze uKhongsong obelushica eThekwini!	"Uphinde wazibonakalisa uXolisani “Nomeva” Ndongeni ukuba uyenye yeembethimanqindi ezisemgathweni ophezulu eMzantsi Afrika nakwihlabathi lonke. Le ndedeba yakwaBhaca, kodwa ezinze kwiphondo laseGauteng ngokuhlala, iziqaqambise ngethuba ibetha uApinun Khongsong waseThailand walala phantsi engondlalelwanga emlweni we-International Junior Weltereight obuseThekwini kwiveki ephelileyo. Noxa uKhongsong egoduke esophisa – kodwa naye uNomeva uphumelele evile. Akothusanga ukuphumelela kwakhe uNomeva ngoba umlo ufike ewulungele. Indlela azilungiselele ngayo nomsebenzi awenzileyo eqongeni kubonise umntu ozimiseleyo. 
Uyixhaphaze isisu imbethimanqindi yaseThailand yanikezela kumjikelo wesixhenxe watsho wadibanisa amashumi amathathu ananye emilo ayiphumeleleyo uNdongeni njengembethimanqindi ekudidi labahlawulwayo. Impumelelo kaNomeva iza emva kokuba ebethe uReymond Yanong emlweni obuseSandton, eGoli, kwiinyanga ezigqithileyo. Kwikhasi lakhe lonxibelelwano, uNomeva (32) uyibulele inkxaso ayinikwe ngabalandeli nabaqeqeshi bakhe – kodwa wavuma ukuba bekunzima ukulwa noKhongsong. “Bekunzima ukulwa noKhongsong. Ndiyamhlonipha ngoba ebezokulwa apha,” utshilo uNdongeni kuFacebook emva komlo obubekelwe imijikelo elishumi. 
“Sisebenze ngokukhulu ukuzimisela phambi kwalo mdlalo. Bendinako ukudinwa – kodwa ndanyamezela. Ukuwisa uKhongsong yinto ebikwisicwangciso sethu ejimini. Size emlweni simazi kakuhle ukuba uyimbethimanqindi elushica kakhulu. Namhlanje ndizibonile nam ukuba ndiyalwa xa imeko isithi mandilwe. Bendifuna ukubhinqa ibhanti esinqeni sam,” utshilo uNdongeni emva komlo obuququzelelwe yiESPN Africa. Komnye umlo obalulekileyo, uLudumo Lamati ubethe uMark Anthony Geraldo emlweni we-International Featherweight. ULamati umbethe wanaba phantsi uGeraldo wasePhilippine kumjikelo wesine kwitumente ebikwaKwaZulu-Natal. Akukho nto enokubaliswa ngokwenzeke kwimijikelo yokuqala ngoba zombini iimbethimanqindi bezifundana – kodwa uLamati uye waswabuluka kumjikelo wesithathu nowesine."	not available
sports	Kufuneka isebenze nzima iChippa kwimidlalo yayo	"Emva kokungakwazi ukuqokelela amanqaku apheleleyo kwimidlalo emibini edlulileyo, iChippa United izibhaqa inyanzelekile ukuba iyiphumelele yonke imidlalo yayo eshiyekileyo ukuba ifuna ukubethelela indawo yayo kwiTop 8.  
Eli qela leMpuma Koloni lidlale ntanganye ngeqanda macala neBloemfontein Celtic kumdlalo obuseDr Molemela Stadium ngoLwesibini wale veki.  
Lo mdlalo ulandela omnye iChippa edlale ntanganye kuwo ngo’1-1 neAjax Cape Town kutshanje eBhayi.  
Okwangoku iChippa, isengaphakathi kwiTop 8 ngamanqaku angamashumi amathathu anesihlanu – kodwa ingxaki ejongene nayo kukuba mane amaqela afuthela emagxeni kuyo futhi anokuyityhalela ezantsi ukuba ayaphumelela, yona xa ingayiphumeleli eyayo imidlalo.  
Isizini ephelileyo yaphela abantu baseMpuma Koloni bebambe izibilini ngenxa yokungaqhubi kakuhle kweChippa. 
IChippa iyibeke yacaca injongo yayo kule sizini: ifuna ukubethelela indawo yayo kwiTop 8. Ingenzeka lo nto nakubeni ilahle amanqaku kwimidlalo emibini.  
Kule mpelaveki, iiChilli Boys zamkela iSuperSport United engeza kuyo ikelemile kumdlalo weAbsa Premier Soccer League ozakube useSisa Dukashe Stadium.  
Kunyanzelekile abadlali beChippa bakhuphe onke amandla wabo kulo mdlalo wangempelaveki ukuba bafuna impumelelo, kungenjalo, iqela lingazibhaqa lisilwela ukusinda ezembeni kwakhona. 
 Amatsatsantsa a Pitori akaqhubanga kakuhle kwimidlalo yawo eliqela kule sizini, kodwa izinto zingajika ngoba engafuni ukuzibhaqa ethotyiselwa.  
UKaitano Tembo kunyanzelekile aze eMonti eneqhinga lokunqanda iifolosi zeChippa eziyingozi ezifana noMxolisi Macuphu noLinda Mntambo. 
KwangoMgqibelo njalo, iMamelodi Sundowns kulindeleke ukuba iqinisekise ukuba iyayithatha indebe yePSL kule mpelaveki xa isamkela iAjax Cape Town kumdlalo ongentsimbi yesithathu emalanga eLucas Moripe Stadium. Wona Amakhosi aza kuzama ukulungisa izinto xa edibana neMaritzburg United emva kokubethwa yiGolden Arrows ngo’2-0 ekuqaleni kwale veki. Omabini la maqela azakube esilwela indawo yesithathu kwimidlalo yawo eshiyekileyo. 
Imidlalo yePSL: 
NgoMgqibelo: Golden Arrows vs Platinum Stars @Princess Magogo Stadium, 15:00; Baroka FC vs Bloemfontein Celtic @Peter Mokaba Stadium, 15:00; Free State Stars vs Polokwane City @Goble Park Stadium, 15:00; Cape Town City vs Orlando Pirates @Cape Town City, 15:00; Bidvest Wits vs AmaZulu FC @Bidvest Wits Stadium, 15:00"	not available
sports	Ulambele indebe umdlali weDowns	"Kwitumente yalo nyaka yeTelkom Knockout kuza kudibana oomakad’ezondana, iMamelodi Sundowns neencutshe kwiindebe kweli loMzantsi Afrika – iKaizer Chiefs.  
Kumdlalo wedabi labakhaya basePitoli, iSundowns ivuthulule iSuperSport United, iintshantsheli zonyaka ophelileyo ebezikhusela, ngamagowuli amathathu onke kweli jwi.  
Amakhosi wona aphumelele nzima kwipenela emva kokudlala ntanganye imizuzu engaphaya kwekhulu.  
Phambi kwale midlalo abantu abaninzi bebeneminqweno yokuba iqela elithile inga lingadibana nelithile kumdlalo wamagqibela kankqoyi – kodwa yena uTeko Modise uthi nokuba ibiyiPirates abebezakudlala nayo kuyafana. 
Eli qela laseChloorkop liza kudlala neChiefs likwisimo esihle kakhulu ngoba liqhuba kakuhle emidlalweni yayo.  
Naye uModise uthi beyiSundowns bayawuvuyela lo mdlalo baza kuwudlala neChiefs. “Sonwabe kakhulu kukufikelela kwethu kumdlalo wokugqibela weTKO..sidlala umdlalo oncomekayo kwaye sifumana iziphumo ezihle.  
Xa mna ndingadlali ndinika inkxaso abo badlalayo ngoba sisebenzela into enye – impumelelo.  
Nokuba besidlala neliphi kula maqela makhulu bekungazubakho mahluko,” utshilo uModise kwikhasi lomnatha lakhe izolo."	not available
sports	AmaZulu afundiswe ibhola simahla yiBidvest Wits enkundleni yawo	"Azikhotha amanxeba AmaZulu emva kokuvuthululwa yiBidvest Wits ngamagowuli amathathu eqandeni (3-0) emdlalweni wePSL obumhle eKing Zwelithini Stadium ebusuku namhlanje. Intliziyo kaGavin Hunt idada emafutheni, hayi kuba iqela lakhe lifundise AmaZulu ibhola simahla – kodwa ngenxa yendlela elidlale ngayo kakuhle nebelibukhali ngayo iqela lakhe phambi kweepali. Emva kokuba iqokelele amanqaku amathathu, ngoku iWits ithe ngcu phezulu kwiPSL isusa iMamelodi Sundowns ebethe iSuperSport United ngamagowuli amabini eqandeni emalanga namhlanje. Iqela likaCavin Johnson lenze iimpazamo ezininzi kakhulu emdlalweni noxa likwazile ukudlala ibhola engcono kwisigaba sesibini somdlalo. 
UHunt ufake abadlali bakhe abatsha abaquka uZitha Macheke obedlalela iChippa United kwisizini egqithileyo noSameehg Doutie owayefudula edlalela iAjax Cape Town. Impazamo eyenziwe nguNhlanhla Vilakazi noThemba Sikhakhane emva inike uTerrance Dzukummanja ithuba elihle lokufaka ibhola emnatheni. Igowuli lesibnini lifakwe nguDeon Hotto. Lona elesithathu igowuli lifakwe nguThulani Hlatshwayo ongqube ibhola ebigotywe ngobuchule nguKeegan Ritchie. Abadlali baMaZulu bazamile ukubuyela emdlalweni kwisigaba sesibini somdlalo – kodwa ngelo ixesha iWits ibisele ivingce wonke amazibuko. 
 ‪ 
AmaZulu: Josephs, Sikhakane, Mabiliso, Khumalo, T.Gumede, Vilakazi, Ncube, Sithebe, Maduna, De Jong, Ntuli. 
Amalalela: Mbatha, Gumede, Modisakeng, Darpoh, Magaqa, Chawaphihwa, Majoro. 
Bidvest Wits: Petersen, Hlatshwayo, Monare, Hotto, Mkhwanazi, Alexander, Doutie, Macheke, Ritchie, Macuphu, Dzvukamanja. 
Amalalela: Mhlongo, Johannes, Pelembe, Domingo, Scott, Motupa, Lark."	not available
sports	UScarra Ntubeni ubaxelele ngokubaluleka kwezemidlalo abantwana baseQunu	"Umdlali wombhoxo weSpringbok, uScarra Ntubeni,, ubashiye namazwi enkuthazo abantwana bezikolo zaseQunu, eMthatha. Le ndedeba, edlalela iqela lombhoxo laseNtshona Koloni, iStormers, ibihamba negqiza likaMTN neSpringbok ebelityelele eMbekela High Schol neN.Z. Mtirara High School – apho liphise ngezikipha zokudlala umbhoxo, ibhola ekhatywayo nomnyazi. UNtubeni, oyinzalelwane yaseQonce kwiphondo leMpuma Koloni, ubongoze ulutsha lwaseQunu – apho kwazalelwa khona owayenguMongame wokuqala omnyama uNelson Rholihlahla Mandela, ukuba lubambelele kwezemidlalo ngoba zihambelana ncamashi nemfundo. Akuxelele abafundi ubaqinisekisile ukuba kukona okumqinisileyo kuhambo lwakhe embhoxweni ukusukela ngo-2011 – unyaka awaqala ngawo ukudlalela iStormers neWestern Privince. 
“Abantwana banawo umnqweno wokuphumelela ebomini babo,” uvule ngalo mazwi uNtubeni. “Kodwa abanye baye batyhafiswe zizinto ezifana nokuba kufuneka ufunde kwindawo ethile ukuze ufikelele kwiindawo ezithile. Ngokufika kwabantu abafana nam apha ndifuna ukubaxelela ukuba nam ndiphuma kwiindawo ezinje,” utshilo. UNtubeni ubalule izizathu ezibangela afune ulutsha lubambelele kwezemidlalo. “Ndifuna ukuthi ebantwini abatsha mabaqhubele phambili nemizamo yabo. Nokuba abafikelelanga kwinqanaba eliphezulu kwezemidlalo ngoba zona zingabavulela iminyango kwizinto ezifana nemfundo. Mabahambele kude kwiziyobisi nakwizinto ezifana notywala. 
“Yandisebenzela lo nto mna. Ndandidlala nabantu ababhetele kum – kodwa bona batyhafa endleleni. Ezemidlalo zikufundisa izinto ezininzi ngobomi. Enye into ufunda nendlela yokusebenza nabantu, ukuphatha abantu nokuhlonipha. Zizinto endizifunde embhoxweni ezo endizisebenzisa nasebomini bam. Ngoku nokuba kunzima – kodwa ndiyakwazi ukunyamela ngoba isilo lam ndilibeka kwiziphumo zento endiyenzayo,” utshilo uNtubeni. Ngokokutsho kukaMaria Soars Van Niekerk, uMTN unephulo lokujikeleza iphondo lonke njengoko ezama ukusabela iingxaki zabantu abasebenzisa iingcingo zamaza wenkampani yabo."	not available
sports	AmaBhokobhoko aya etshatshalazeni notshaba olukhulu eTwickenham	"Iqela lesizwe lombhoxo, AmaBhokobhoko, linethuba elihle lokusonga utyelelo lwaseYurophu ngendlela encomekayo. Oku kulandela umsebenzi omhle eliwenzileyo ngethuba liguqisa phantsi iWales ngo’23-18 (emdlalweni wokugabula izigcawu) neScotland ngo’30-15 emdlalweni obuseMurrayfield kwimpelaveki egqithileyo. Nangona iqela likaSiya Kolisi beluphantsi koxinizelelo emdlalweni ogqithileyo  – kodwa liphumelele ekugqibeleni ngenxa kaMakazole Mapimpi olele emgceni amatyeli amabini. Njengokuba AmaBhokobhoko esonga utyelelo lwaseYurophu, kulindeleke ukuba kudlane iintsimbi xa edibana neNgilane emdlalweni wokugqibela eTwickenham ngoMgqibelo. INgilane lutshaba olukhulu loMzantsi Afrika embhoxweni wehlabathi. 
Okwenza kubekho uchatha ngoku kukuba amakhwenkwe kaJacques Nienaber athatha indebe yehlabathi emva kokubetha amaNgesi ngonyaka ka-2019, eYokohama, eJapan. Lo nto iyodwa, iza kwenza AmaNgesi aye emdlalweni engonyame kakhulu. Ngaphandle kokubetha iNew Zealand, iWales neScotland emidlalweni elandelelanayo kulo nyaka, kuninzi okuza kudlalelwa nguMzantsi Afrika ngoba ufuna ukuvala unyaka uhleli kwindawo yokuqala kumanqwanqwa ehlabathi. UNienaber uthe uHandre Pollard, uCobus Reinach noLood de Jager ngabanye babadlali abaza kuqala umdlalo eTwickenham. Noxa umdlalo ungeke ubelula – kodwa uMzantsi Afrika uya kuwo uzithembile emva kokubetha amazwe alushica. 
“Senze umsebenzi oncomekayo emidlalweni esibethe kuyo iWales neScotland. Okubalulekileyo ngoku kukuqinisekisa ukuba sidlala ngokuzimisela xa sidibana neNgilane. Yiyo lo nto sigqibe kwelokuba senze iinguqu ezintathu qha. AmaNgesi aza kudlala umdlalo owahlukileyo kwegqithileyo,” utshilo uNienaber olindele umdlalo onzima. “Iza kuza kuthi ikelemile iNgilane ngoba isebenzisa abadlali beBritish $Irish Lions. Nangona kunjalo, siya emdlalweni sikhuthazekile kwaye sifuna ukuhlala kwindawo yokuqala ehlabathini. INgilane inabadlali basemva abanamandla – kodwa kwangaxeshanye, iyakwazi ukuya phambili ihlasele. Sinethuba siwenza amalungiselelo. Okwethu kukuqinisekisa ukuba siwulungele kakuhle umdlalo siwasebenzise kakuhle amathuba avelayo emdlalweni wovavanyo ofana nalo siya kuwo,” utshilo umqeqeshi."	not available
sports	Kuthe nco ezintliziyweni zaMabhakaniya emva kokubetha iChiefs emdlalweni weDiski Challenge!	"Kuthathe imizuzu engamashumi asibhozo anesihlanu yonke ukuze kubekho iqela eliphumelelayo emdlalweni wedabi laseSoweto kwiDiski Challenge namhlanje eDobsonville Stadium. Kuthe nco entliziyweni zabalandeli be-Orlando Pirates emva iqela labo libethe iKaizer Chiefs ngegowuli elinye eqandeni emdlalweni obumhle ngale njikalanga yanamhlanje. Igowuli ephumelele ngalo iPirates lifakwe nguSimiso Bophela kwisiqingatha sesibini somdlalo. UShaun Bartlett ebengumqeqe weChiefs edlala kwiDiksi Challenge namhlanje ngoba u-Arthur Zwane uncedisa uMolefi Ntseki kwiqela lesizwe eliza kuqubisana neSudana emdlalweni ohlahla indlela eya kwi-Afcon ngomso e-Orlando Stadium. Ikwazile ukusilawula isiqingatha sokuqala iChiefs – kodwa ayikwazanga ukufaka ibhola emnatheni. Amakhosi adlale umdlalo omhle – kodwa iBucs ebingenalo ulwamvila, izamile ukuyithintela iChiefs ebifuna ukufaka igowuli. 
 
Kuyiwe kwixesha lokuphuma kungekho qela elibhalisileyo ebhodini. AmaBhakaniya anyuse igiya kwisigaba sesibini. Unozinti weChiefs, uBontle Molefe, ebexakeke ngaphezulu kukaKopano Thutsane wePirates. Abadlali abathe badlala kakuhle kwiPirates emdlalweni wanamhlanje baquka uBophela, uKagiso Mmadisha noSizwe Jaca. Kanti kwiChiefs bekukho uNkosingiphile Ngcobo odlale umdlalo wonke emva kokukhonkxwa kukonzakala ixesha elide, uNjabulo Blom noDarrel Matsheke oye wachongwa njengomdlali oqaqambileyo emdlalweni. Impumelelo yanamhlanje ithathe iBucs yayibeka kwindawo yesithathu kwiDiski Challenge. Kule isizini yeDiski Challenge, iBucs iqokelele amashumi amabini anesixhenxe emidlalweni elishumi elinesine. Phezulu kuhleli iMamelodi Sundowns ebethe iSuperSport United ngo’6-3, emva kwayo yiBidvest Wits. Umqeqeshi wePirates, uGlen Salmon, uvuye kakhulu emva komdlalo watsho esithi abadlali bakhe benze kanye into ebifuneka emdlalweni. 
 
Chiefs: Bontle Molefe, Darrel Matsheke, Khumbulani Ncube, Kefiloe Mojaki, Wandy Khwinana, Tshepo Myeni, Nkosingiphile Ngcobo, Njabulo Blom, Lebohang Lesako, Yaseen Buting, Keletso Sifama. 
Pirates: Kopano Thutsane, Siyabonga Buda, Thabiso Sesane,Katlego Ramonyai, Sizwe Jaca, Lehlohonolo Mofokeng, Bonisile Mbangwa, Kagiso Madisha, Lehlohonolo Sepeng, Sifiso Luthuli, Simiso Bophela."	not available
sports	UBarker ufuna iphephe izembe iStellenbosch	"Akakwazi ukuwuvala umlomo uSteve Barker emva kokuphumelela kweqela lakhe imidlalo emithathu ilandelelana emva kokusokola ixesha elide.  
IStellenbosch ibethe iPolokwane City ngo1-0 emdlalweni weAbsa Premiership kwimpelaveki egqithileyo eCape Town City.  
Kanti phambi kodlulileyo umdlalo, iStellenbosch ibethe iHighlands Park ngo’4-1 komnye yabetha iBaroka FC ngo’1-0.  
Impumelelo yeqela likaBarker emidlalweni emithathu ilithathe yalibeka kwindawo yesibhozo.  
“Amanqaku amathandathu siwafumene emva kokuphumelela imidlalo emibini. Ngoku sidinga amanye amanqaku kweminye imidlalo emithathu ukuze siqinisekise indawo yethu kwiPSL,” utshilo uBarker emva komdlalo.  
Ngethuba iStellenbosch ingaqhubi kakuhle bekukho uloyiko lokuthotyiselwa kwayo kodwa umqeqeshi uthi zange abenalo uvalo nakanye.  
“Zange kwabakho mntu othetha ngokundigxotha.   
Iqela landithemba ukusukela ngomhla wokuqala. Ngoku sikwindawo yesibhozo futhi sinamanqaku amathandathu asahlulayo neqela elisemsileni,” utshilo uBarker."	not available
sports	IFree State Stars ikrazule iintliziyo zeSiwelele	"IFree State State iphumelele gqathu idabi lobukhaya lakwiphondo laseFree State ngethuba idlala neBloemfontein Celtic kumdlalo we-Absa Premier Soccer League ngempela veki.  
Igowuli elihle elifakwe nguLucky Mohomi kwisigaba sokuqala somdlalo lilo elinike iFree State Stars impumelelo ka’1-0 kumdlalo obumhle ngeyona ndlela eGoble Park Stadium. 
Ibethe iCeltic eyingqongqo yamaqela adlala kwiPSL mva nje engaphumelelanga phantse yonke imidlalo emihlanu phantsi komqeqeshi ofike ekupheleni konyaka ophelileyo, uSerame Letsoaka.  
Ngumdlalo wesibini lo iStars iwuphumelela phantsi kwalo mqeqeshi wayo mtsha, osuka kwilizwe lase-Italy. Yona iCeltic ibethwe ityeli lesithathu ngoku elandelelana emva kokubethwa kwiveki ephelileyo yiKaizer Chiefs enkundleni yayo ngo’1-0. Ilwe kwamdaka isali iFree State noxa bekungelulanga ukumelana nabadlali beCeltic abadlala ibhola ebalekayo nabanobuchule bokudlala ibhola.  
ULetsoaka, umqeqeshi weCeltic, ucule iculo elinye nelo alicule kwimidlalo yangaphambili – ukuyekwa kwamathuba ngabadlali bakhe. Abadlali abafana noNyatama, uMassa noLamola bazamile ukuqhekeza udonga lweFree State amatyeli aliqela kodwa boyiswa.  
Umqeqeshi weFree State State, indoda efikayo kweli lizwe ebizwa ngokuba nguGiovanni Solinas, uwavuyele amanqaku amathathu kodwa wabe evuma kwangaxeshanye ukuba bekunzima kakhulu.  
“Ndonwabile kakhulu, ndibukhathazeka yindlela esiqhube ngayo kwezinye iindawo – kodwa ndixoliswe kakhulu yindlela esidlale ngayo phaya ngasemva,” utshilo uGiovanni. 
Njengokuba la maqela edlale kakhulu kulo mdlalo, ngoonozinti bamacala omabini abathe benza umahluko kakhulu. UDaouda Diakite, unozinte weFree State, nguye ochongwe njengoyena mdlali obaleseleyo kulo mdlalo ngenxa yomsebenzo omkhulu awenze kuzo zozibini izigaba."	not available
sports	Izigidi zeerandi kumnyhadala wetolofiya	"YIMALI ebalelwa kwizigidi ngezigidi zeerandi ebekelwe bucala lisebe lezeMidlalo, uLonwabo, ubuGcisa neNkcubeko eMpuma Koloni ukuxhasa umnyhadala obanjelwa eTinarha iPrickly Pear Festival. 
Itolofiya, iPrickly Pear ngesiNgesi, ikhula ngendlela emangalisayo eTinarha kwaye uluntu lwale dolophu luyaxhamla kuqoqosho lwetolofiya. 
KwiPrickly Pear Festival, ebekungekacaci ukuba iza kubanjwa nini eTinarha, kuye konwatywe ngomculo, oonobuhle, ukhuphiswano ngokupheka, iimoto ezibaleka ngesantya esixhomisa amehlo nokunye. 
Iinjongo zalo mnyhadala kukukhulisa ingxowa-mali yokugcina amaziko embali (museums) amathathu aseTinarha esemgangathweni. 
Kwintetho malunga nomgaqonkqubo wesebe lakhe kwiveki ephelileyo, uMphathiswa uPemmy Majodina uthi lo mnyhadala waseTinarha liqonga lokukhuthaza ukwakhiwa kwesizwe kwakunye nobunye. 
Noxa nje bekungekacaci ukuba yimalini ncakasana eza kutyalwa lisebe kulo mnyhadala, kodwa uMajodina uvakalise ukuba imali engaphaya kwezigidi ezisixhenxe zeerandi (R7.7 million) ibekelwe bucala ukujongana namaziko okugcinwa kwembali (museum) kweli leMpuma Koloni kunyakamali ka2018/19. 
“Isebe liza kusebenzisana nebhodi yeziko lembali (museum) yaseTinarha ukuphakamisa igama lalo mnyhadala ngenyanga yenkululeko uTshazimpuzi ka2018,” utshilo uMajodina. 
Itolofiya sisiqhamo esimuncu-buncasa, maxa wambi sibencasa egqibeleleyo. Siyonwabeleka xa usitya noxa nje siye sisokolise ngokuthi sifune ukukhuhlwa ufazane lwameva phambi kokuba usitye. 
Ngokwentetho yasezilalini, kukho itolofiya yesilungu (leyo ineziqhamo ezikhulu futhi ezinameva angephi iphinde ibenamanzi anencasa) kuphinde kubekho leyo yesiXhosa (leyo encinane ngokweziqhamo, imuncu-buncasa iphinde ibenameva 
aliqela. 
USinazo Ntsonge weYunivesithi iRhodes phantsi kwezifundo zezoqoqosho nolondolozo-ndalo kunyaka ophelileyo wenze uphando-sifundo ngendlela uluntu lwaseTinarha oluthi lwenze intshukumo kuqoqosho lwabo ngokuvuna, ukuthutha nokuthengisa itolofiya. 
Ngokophando-sifundo lukaNtsonge, abantu abavuna itolofiya eTinarha bayakwazi ukwenza imali engangewaka leerandi (R1 000) ngenyanga, ze abo bayithengisayo 
benze imali ekwiwaka elinesiqingatha (R1 500) ngenyanga, logama abo bayithuthayo besenza imali ephakathi kwamashumi asibhozo eerandi (R80) ukuya kumakhulu amane anamashumi asibhozo (R480) ngosuku."	not available
sports	Ngumdliva wamanqindi ngorhatya lwangomso eMonti	"Abalandeli bamanqindi baza kufumana omnye umdliva wamanqindi ngempelaveki. Yimilo emihlanu yoorhasatsha beembethimanqindi eza konwatyelwa eMonti ngorhatya ngoLwesihlanu kwitumente eququzelelwa yinkampani yabathelekisi, iXaba Boxing Promotions. Umlo ophambili uphakathi kukaPhumelela Cafu walapha eMzantsi Afrika noBen Mananquil wasePhilipines. La madoda mabini aza kube esilwela intshinga engenamntu yeWBA Junior Bantamweight. Umlo kulindeleke utake iintlantsi ngoba uCafu yindoda ebetha izinto eziwayo. Emilweni esibhozo ayilwileyo, uyiphumelele kakuhle kakhulu futhi ungqengqise amadoda afana noHamza Mchanjo, uDalisizwe Komani noThandolwethu Nkwenteni. 
Nakubeni uMananquil engeyiyo indoda engadelelwa – kodwa uya emlweni wangempelaveki efuna impumelelo ngoba wabethwa emlweni wangonyaka ka-2019 nguYuki Kobayashi. Intshinga engenamntu inika iimbethimanqindi zombini ithuba elihle lokuxwaya ibhanti elitsha. Kolandelayo uGideon Buthelezi waKwaZulu-Natal uza kudibana noDave Apolanario wasePhilippines kwintshinga ye-IBO Flyweight. UButhelezi yintshatsheli eyaziwayo kwaye yenye yeembethimanqindi ezibalaseleyo eMzantsi Afrika. Kwakufuneka uDave azimisele kakhulu ukuze amoyise uButhelezi endaweni ayiqhelileyo njengeMonti. Emilweni engamashumi amabini anesithathu, uButhelezi ubethwe kahlanu. 
Kanti yena uDave uqhayisa ngoba zange wabethwa kwinqanaba leembethimanqindi ezihlawulwayo. Omnye umlo oza kuba nomtsalane ebantwini uphakathi kuka-Ayanda Ndulani noSiphamandla Baleni xa bexikixana kwi-IBO Mini-Fly weight. UNcedo Cecane uza kudibana noMzolisi Yoyo emlweni wokucweya. Kanti komnye umlo, uMpumelelo Thabalala uza kukhusela intshinga yeSA Junior flyweight kuSikho Moshani waseDuncan Village. Abaphathi beXaba Promotions basingatha le tumente ngelizama ukubhiyozela ubomi begqala lomzabalazo, uRholihlahla Nelson Mandela. Iingcango zeholo (East London ICC) ziza kuvulwa ngentsimbi yesixhenxe ngorhatya ngoLwesihlanu."	not available
sports	Umqeqeshi weBrazil uhlomla ngokwenzeke emdlalweni wayizolo	"Indebe yehlabathi yalo nyaka inomahluko kunezinye. Amazwe amakhulu ekujongwe kuwo kakhulu ngabantu asokole kwimidlalo yawo yokuqala. Lo nto inokuwabeka emngciphekweni ukuba izinto aziguquki kwimidlalo elandelayo. NgoLwesihlanu weveki ephelileyo, iSpain sibanjwe yiPortugal ngo’3-3, i-Argentina ibanjwe ngobhongwane yi-Icelannd kumdlalo ophele ngo’1-1, iintshatsheli ezikhuselayo (iGermany) yothuswe yiMexico ngo’1-0 kumdlalo obutshisa bhe – kanti yona iBrazil isokoliswe yiSwitzerland kumdlalo obunzima ophele ngo’1-1. Zingene izixhiliphithi zaseBrazil zikhokelwa nguNeymar. Njengelizwe eliphumelele indebe yehlabathi izihlandlo esihlanu – iBrazil ingene ebaleni inoxinizelelo kuba kulindelwe ukuba iyibethe lula iSwitzerland. Akubanganjalo nakubeni iBrazil idlale umdlalo ongcono kune Switzerland. 
 
Iqhube kakuhle iBrazil kwisigaba sokuqala somdlalo. Abadlali bayo bakwazile ukuyiqhekeza iSwitzerland ebithe finini emva. Kumzuzu wamashumi amabini uPhilipe Coutinho uzibonakalisile ukuba ungumdlali ophokeleyo ngokufaka igowuli ekude. Kuyiwe kwixesha lokuphumla iSwitzerland ifuthela emagxeni weBrazil – kodwa khange ikwazi ukubhalisa ebhodini. Izinto zijikile kwisigaba sesibini somdlalo. Abadlali beSwitzerland bayibeke phantsi koxinizelelo iBrazil yade yavula. Igowuli lokulinganisa lamaSwiss ifakwe nguStephen Zuber – ongqube ibhola ngentloko eyedwa – kodwa emva kokubonakala etyala umdlali weBrazil wasemva uMiranda. 
 
Umqeqeshi weBrazil, uTite, akayithandanga into eyenzeke kuMiranda kwaye ucinga ukuba usompempe wenze impazamo. “Into eyenzeke kuMiranda icacile. Singaxoxa ngepenela esingayinikwanga – kodwa yona le kaMiranda icacile. UMiranda uthe utshoviwe. Ndithe kuye kulungile ngoku angawanga wanga ngoba ibiza kubonakala ngolunye uhlobo ebantwini,” utshilo uTite. 
Kumdlalo wayizolo, iSwitzerland ibonisile ukuba akukho lizwe eliza kunyathela phezu kwayo nangona ingakwazanga ukudala amathuba acacileyo emdlalweni ngaphezulu kweBrazil.  
  
BRAZIL: Allisson, Thiago Sliva, Miranda, Casemiro, Gabriel Jesus, Neymar, Philippe Coutinho, Marcelo, Danilo, Paulinho, Willian. 
SWITZERLAND: Yann Sommer, Stephan Lichtsteiner, Manuel Akanji, Haris Seferovic, Granit Xhaka, Valon Behrami, Ricardo Rodriguez, Steven Zuber,  Blerim Dzemaili, Fabian Schaer, Xherdan Shaqiri."	not available
sports	UMzantsi Afrika usungula amalungiselelo weNetball World Cup	"Kwisithuba seminyaka emibini ezayo, isixeko saseKapa siza kusingatha itumente yehlabathi yebhola yomnyazi (2023 Netball World Cup). Iza kuba kokokuqala uMzantsi Afrika usingatha itumente yowona mdlalo omkhulu wamanenekazi – kodwa iya kuba kokwesithathu usingatha itumente yehlabathi. UMphathiswa weZemidlalo, uMnu. Nathi Mthethwa, uqale amalungiselelo ngokubhengeza amagama wabantu abangamalungu wekomiti eza kuququzelela itumente nathe kufuneka kufuneka ingaze ilibaleke ezimbalini. 
UMzantsi Afrika unawo amava wokusingatha iitumente ezinkulu emva kokusingatha itumente yombhoxo ngo’95 neyebhola ekhatywayo ngo-2010, eyothusa abantu abaninzi ababe yithandabuza iAfrika. Abonyuliweyo baquka uCecilia Molokwane, uBlanche de la Guerre, uSumayya Khan, uJP Smith, uLyndon Bouah noPatience Shikwambana weSascoc oza kuba yintloko yekomiti. Abo ngabantu ekufuneka baqinisekise ukuba uMzantsi Afrika awulidanisi ihlabathi. 
“UMzantsi Afrika uyaziwa jikelele ngokusingatha iitumente ezinkulu. Kufuneka siqhubele phambili nokwenza njalo. Sizimisele ukwenza itumente (yethu) yomnyazi ibe yeyona ihlala ezingqondweni zabantu naphakade,” utshilo uMthethwa ethetha ePitoli. Abaphethe ibhola yomnyazi banethemba lokuba iNdebe yeHlabathi iya kukhuthaza abantu abaninzi ukuze bayibone njengomdlalo obafaneleyo. 
“Sizimisele ukukhuthaza amanenekazi ukuze awubone umnyazi njengomnye wemidlalo emikhulu kwihlabathi ngokuzisa itumente yehlabathi kubo,” utshilo uMphathiswa. Konke oku kwenzeka kakuhle umnyazi ukhula ngendlela encomekayo eMzantsi Afrika. Kwiveki ephelileyo, uMzantsi uphumelele indebe yeSPAR Challenge Tri-Nations emva kokubetha i-Uganda ngo’44-32. 
Nangona uDerette Badenhorst (umqeqeshi) esebenzise abadlali abatsha kuba bengafumanekanga abadlala eYurophu – kodwa iqela lakhe lenze umsebenzi oncomekayo ngokuphumelela imidlalo emithandathu yonke. “Kube kuhle ukubona italente esinayo kweli lizwe. Abanye abadlali abatsha baza kudlala kwiNdebe yeHlabathi (2023 World Cup),” utshilo uBadenhorst, emva kwetumente ebiquke neNamibia."	not available
sports	Kufike ixesha lokukhula kuDoctor Khumalo	"Kwiveki ephelileyo kuvakele iindaba ezithi uDoctor Khumalo uyinikela umva iKaizer Chiefs. Ezi ndaba zamkelwe ngeendlela ezahlukeneyo ngabalandeli bebhola – ingakumbi abalandeli beChiefs.  
UKhumalo, 50, uye kwiBaroka FC phambi kwesizini entsha emva kokusebenzela iChiefs iminyaka engaphezulu kwamashumi amathathu.  
UDoctor ‘16V’ Khumalo wafika kwiChiefs ekupheleni koo-1980 esemncinci, wakhulela kuyo, wayikhokela njengokapteni wagqibela ngokuba lisekela-mqeqeshi. Emva kokuncedisa abaqeqeshi abafana noVladimir Vemerzovic, uStuart Baxter kwiChiefs – eli lixesha lokuba uKhumalo akhule njengomqeqeshi.  
Bekungekho thuba licacileyo lokukhula kwiChiefs ngoba yile isoloko ikhangela abaqeqeshi abanamava. 
Ukuya kwiBaroka FC engekazinzi kwaPSL kwenza ixhala – kodwa yeyona ndawo anokuthi atyale kuyo ulwazi, kukwalapho anokwenza khona umahluko ocacileyo.  
Kulo nyaka uKhumalo ufince amashumi amahlanu eminyaka, lo nto ithetha ukuthi bekufanele ukuba kudala esebenza njengomqeqeshi ozimeleyo xa ethelekiswa namadoda afana noDan Malesela, uSteve Komphela, * -Eric Tinkler, uClinton Larsen noBenni McCarthy abangabaqeqeshi kwinqanaba eliphezulu. 
NgoLwesine weveki ephelileyo, uKhuma waqeshwa njengomqeqeshi owongameleyo kwicandelo lezebhola kwiBaroka. Esi sisikhundla esingaphezulu kwesokuqeqesha futhi sesona sinika iqela umkhomba-ndlela.  
“UKaizer Motaung ukusikelele ukuhamba kwam kwaye ndivuya kakhulu. Andifuni ke abantu bathethe izinto ezingekhoyo – akukho nto yenzekileyo phakathi kwam neChiefs,” utshilo uKhumalo. 
Le ndedeba iyibethelele ke into ethi ayiyi kwiBaroka kuba ifuna ukungena endaweni kaKgoloko Thobejane. Eli lithuba lokuzibonakalisa kuKhumalo.  
“UDoctor weza kum ezokuthetha ngekamva lakhe neminqweno anayo. Saxoxa ke ngalo nto; savumelana ngokumkhulula ukuze kube kokufezekiswa kweminqweno yakhe. Sizimisele ukumamkela kwakhona ukuba izinto azimhambeli kakuhle,” watsho uMotaung."	not available
sports	UTembo uzingomba isifuba ngabadlali bakhe emva kwesibhaxu sePirates	"Umqeqeshi weSuperSport United, uKkaitano Tembo, uzingomba isifuba ngomsebenzi owenziwe ngabadlali bakhe abasakhulayo nangona iqela lakhe libethiwe emdlalweni ebeseliwufumene. Amatsatsantsa a Pitori, abethwe ngamagowuli amathathu kwamabini yiPirates, aphise ngomdlalo weDStv Premiership sele usesandleni izolo e-Orlando Stadium. UKegan Johannes ubhakuzelise umnatha emzuzwini wesine kwisigaba sokuqala. Elesibini lifakwe nguGamphani Jones Lungu emzuzwini weshumi elinesibhozo. Phambi kokusongwa kwesigaba sokuqala, iPirates ifumene iipenela ezimbini ezifakwe emnatheni nguDeon Hotto. 
Akubangakho qela elikwazileyo ukusebenzisa amathuba avele emdlalweni kwade kwaphela imizuzu engamashumi alithoba omdlalo. Kuthe xa umdlalo ungena kwixesha elongezwe ngusompempe, uGoodman Mosele utsale intambula yebhola ethe qelele yayohlala emnatheni. Ngalo ndlela, iPirates ifumene amanqaku amathathu – kodwa isahleli kwindawo yesine. Iqela likaKaitano Tembo lilahlekelwe ngumdlalo ngexesha elibi ngenxa yeempazamo ezimbini ezenziwa ngabadlali endaweni embi. Ubakhusele kodwa umqeqeshi abadlali bakhe ngelithi kuninzi okuncomekayo abuye nako emdlalweni. “Isiqalo sethu besisihle kakhulu,” utshilo uTembo ethetha noSuperSport TV emva lkomdlalo. 
“Sikwazile ukuyicinezela iPirates yade yenza iimpazamo eziqandusele amagowuli. Kuba nzima kodwa xa izigqibo zikasompempe zisoloko zibetha icala elinye. Kwenzeke lo nto emdlalweni ebekufanele kukho into esiyifumeneyo kuwo. Bekufanele ukuba senze ngcono phaya emva – kodwa nsiyaziqhenya ngendlela abadlale ngayo abafana bam. Bazenzile abadlali iimpazamo – kodwa kufuneka sibathembe ukuze bakhule. Ukuba singadlala kanje, siza kuphumelela imidlalo emininzi. Besikufuna ukuphumelela. Akubanga njalo – kodwa ke siyaphambili,” utshilo uTembo emva komdlalo."	not available
sports	UTinkler ushiywe enomsindo yiTP Mazembe	"Umqeqeshi weSuperSport United, u-Eric Tinkler, ushiyeke enomsinfo futhi ekhala ngeTP Mazembe engenambeko emva kokuba iqela lakhe lingakwangazana ukuphumelela izolo. Iqela laseDemocratic Republic of Congo, iTP Mazembe, liziintshatsheli ezivunyiweyo zeCaf Confederation Cup emva kokudlala ntanganye ngeqanda neSuperSport United ebinethemba lokufumana impumelelo eLucas Moripe Stadium ebusuku. Kumdlalo wokuqala, iMazembe yabetha Amatsatsantsa a Pitori ngo’2-1 eLubumbashi. Umdlalo wayizolo ubunzima kakhulu – lo nto ibonakele nasebaleni. Usompempe obephethe umdlalo kuye kwanyanzeleka ukuba akhuphe amakhade abomvu amabini ngenxa yoburhabaxa babadlali ebaleni. Into ecaphukise abaqeqeshi beSuperSport kukuthukwa nguKabaso Chongo emva kokukhutshwa ngekhadi elibomvu emdlalweni. 
Eli ibilityeli lesibini uTinkler ezama ukuphumelela iConfederation Cup kwisithuba seminyaka nje emibini. Ngo-2015 woyiswa ekugqibeleni njengayizoli esaqeqesha i-Orlando Pirates. Iqela lakhe belinawo amathuba aliqela ekuqoshelisa umdlalo – kodwa alikwazanga ngoba nayo iTP Mazembe ibizimisele kakhulu. “Besizimisele ukuyiphumelela le ndebe. Kukho izinto ezenzekileyo namhlanje endicinga ukuba ziyibeka ibala elibi ibhola yezwekazi le-Afrika,” utshilo uTinkler obethe fixi ngumsindo. 
“Ndisazimisele ukufumana indebe apha e-Afrika – kodwa kukho izinto ezenzekayo futhi ezidakumbisayo. Namhlanje sigezelwe. Xa siye kwamanye amazwe siyahlonipha, abantu beza apha bafike bangaziphathi kakuhle. Kufuneka iphele lo nto,” utshilo uTinkler emva komdlalo. 
Ubukho babadlali abanje ngoReneilwe Letsholonyane akuyincedanga konke konke iSuperSport United engakwazanga ukuwasebenzisa amathuba ebinawo emdlalweni.  
“Ndicinga ukuba iMazembe isixheshile kwimizuzu elishumi yokuqala emdlalweni. Sithe sakungena kakuhle emdlalweni zatshintsha kodwa izinto. Sidlale ibhola entle futhi sisiya phambili. Ewe, siwafumene amathuba – kodwa ngelishwa lethu asikwazanga ukuwasebenzisa kakuhle,” uvale ngalo mazwi uTinkler. 
Umqeqeshi weMazembe, uPamphile Mihayo, ukuvuyele kakhulu ukuphumelela le ndebe nabadlali bakhe izolo. “Besidlala neqela elomeleleyo kakhulu, akubanga lula ukufumana ezi ziphumo,” utshilo uMihayo."	not available
sports	Amakhosi angcwabe iZimamoto ngemvula yamagowuli eNelson Mandela bay Stadium	"Abuyele ngesitayile Amakhosi kwimidlalo yeCaf Confederation Cup ngokuzibethela iZimamoto ngemvula yamagowuli amane eqandeli (4-0) emdlalweni obumhle eNelson Mandela Bay Stadium ebusuku namhlanje. UKhama Billiat ufake amagowuli amathathu eyedwa kwamane Amakhosi ayingcwabe ngawo iZimamoto ebizama ukudlala ibhola noxa ibingenabo amandla wokumelana neKaizer Chiefs. UKabelo Mahlasela uzifakele elakhe igowuli kwiZimamoto ebidaphudaphu kwisigaba sesibini. UHendrick Ekstein ongene kwisigaba sesibini uwenzile umahluko emdlalweni futhi wancedisa kwigowuli lesibini elifakwe nguBilliat. Umqeqeshi weChiefs, uGiovani Solinas, wenze iinguqu eziliqela kwiqela labadlali aqhele ukulidlalisa. Ezipalini unike ithuba uVirgil Vries; phambi kwakhe bekudlala uTeenage Hadebe, uErick Mathoho noSiphosethu Ntiya-ntiya. Esiswini uWillard Katsande ebebotshwe nesiququ saseMadagasca esidlale umdlalo ophucukileyo – uAndriamirado Andrianarimanana. 
Kuyiwe kwixesha lokuphumla Amakhosi enkqenkqeza phambili ngegowuli elinye elifakwe nguKhama Billiat ngomzuzu wesithandathu umdlalo uqalile. Umdlalo ubulawulwa yiChiefs futhi ibikwayiyo nevelise amathuba acacileyo emdlalweni. Into abadlali bakaGiovanni Solinas abangakwazanga ukuyenza kukugalela amagowuli emnatheni amathuba okwenza njalo ekhona. Nangona iliqela elingenandumasi kangako ebholeni yezwekazi le-Afrika – kodwa iZimamoto izamile ukuxhathisa saphela isiqingatha sokuqala iChiefs ingakwazanga ukufumana igowuli lesibini ebilifuna. UDaniel Cardoso noogxa bakhe emva bakhe benza impazamo embi ethe yalunguswe nguVirgil Vries emva koxinizelelo olufakwe ngabadlali beZimamoto. UBilliat, uLeornado Castro noLebogang Manyama bazamile ukunkqonkqoza kwiipali zayo iZimamoto – kodwa iinzame zabo ziwe phantsi. 
 
IZimamoto ibuye ekhefini izimisele kakhulu. Abadlali bayo bebetshayela kwanto ephambi kwabo kwaye benayo nendawo erhabaxa ebadlalini beChiefs. USolinas ufake uHendrick Ekstein endaweni ka-Andrianarimanana emzuzwini wesihlanu kwisigaba sesibini. Ngomzuzu wethoba, uBiliat ukhabe intambula yebhola ekude – kodwa ibanjwe lula ngunozinti weZimamoto, uRamadhan Abdalla. Ngomzuzu weshumi elinesine kwisiqingatha sesibini, uKhama Billiat wenze adume ngazo ngethuba efaka igowuli lesibini ethe qelele emva kokudlalelwa ibhola entle ngu-Ekstein noNtiya-ntiya. UKabelo Mahlasela ubhakuzelise umnatha ngomzuzu wamashumi amabini anesithathu kwisigaba sesibini emva kwebhola entle edlalwe nguBilliat noLebogang Manyama esizikithini sebala. Ibathwana labalandeli bebhola ebelixhasa iChiefs ligoduke lixolile ngenxa yenani llamagowuli afakiweyo emdlalweni. 
 
Kaizer Chiefs: Virgil Vries, Daniel Cardoso, Erick Mathoho, Teenage Hadebe, Siphosakhe Ntiya-ntiya, Willard Katsande, Lebogang Manyama, Andriamirado Andianarimanana, Kabelo Mahlasela, Khama Billiat, Leonardo Castro. 
 Zimamoto: Abdalla Ramadhan, Yussuf Ramadhan Mtuba, Amour Hati Aussein, Suleiman Said Juma, Mohd Ramadhan Ameir, Hassan Said Hassan, Hauna Abdalla Jabir, Ibrahim Hamad Ahmada, Nyange Othman Denge, Hafidh Barik Juma.    
Zimamoto: Abdalla Ramadhan, Yussuf Ramadhan Mtuba, Amour Hati Aussein, Suleiman Said Juma, Mohd Ramadhan Ameir, Hassan Said Hassan, Hauna Abdalla Jabir, Ibrahim Hamad Ahmada, Nyange Othman Denge, Hafidh Barik Juma."	not available
sports	Batyunjwe yiCAF abadlali bePirates	"Ifolosi ye-Orlando Pirates uThamsanqa Gabuza uthi uchulumancile kukutyunjwa kwakhe kwimbasa yeCAF yomdlali wonyaka obalaseleyo, kunye nabadlali beqela lakhe uKermit Erasmus, Oupa Manyisa kunye noFelipe Ovono. 
Esi sine sabadlali silincede kakhulu eli qela ukuba lifikelele kumagqibela-kankqoyi e-CAF, uGabuza kunye no-Erasmus ngamnye kubo ufake amagowuli amahlanu kolu khuphiswano. UManyisa yena ebeyi kapteni yeliqela, edlala esizikithini sebala phambili kokuba enzakale emlenzeni, * -Ovono yena uqwalaselwe ngendima athe wayidlala kwiqela lase Equatorial Guinea kwimidlalo ye-Afcon ngoFebruwari. 
“Liwonga ngenene ukutyunjwa kunye no-Erasmus. Kungaba kuhle kakhulu ukuba sinyamezele kude kube sekupheleni,” ubhale njalo uGabuza kwikhasi lakhe likaTwitter. 
“Asijonganga phezulu kakhulu kodwa. Sizama ukuzithoba kwaye siyeke indlela esidlala ngayo isithethelele.” 
U-Erasmus yena wongeze ngelithi: “Intle kakhulu kuthi singabadlali into yokutyunjwa kula mawonga ingakumbi kweli nqanaba, kuba ithetha ukuba uqhuba kakuhle.”"	not available
